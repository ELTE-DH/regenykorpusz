<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU13435" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Barbara</title>
            <author>
               <persName>
                  <surname>Szini</surname>
                  <forename>Gyula</forename>
               </persName>
               <date from="1876" to="1932">1876-1932</date>
               <idno type="VIAF">65619458</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">21846</measure>
            <measure unit="pages">97</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Barbara</title>
               <date>2014-10-31</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/13400/13435/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Varjú Mária</name>
                  <name>Uri-Kovács József</name>
               </respStmt>
            </bibl>
            <bibl type="printSource">
               <title>Barbara</title>
               <author>Szini Gyula</author>
               <pubPlace>Budapest</pubPlace>
               <publisher>Grill</publisher>
               <date>1926</date>
               <ref target="https://www.mek.oszk.hu/13400/13435/"/>
            </bibl>
            <bibl type="firstEdition">
               <title>Barbara</title>
               <author>Szini Gyula</author>
               <date>1926</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="low"/>
            <ns1:timeSlot key="T5"/>
         </ns1:eltec>
      </xenoData>
      <revisionDesc>
         <change when="2025-11-22"/>
      </revisionDesc>
   </teiHeader>
   <text>
      <body>
            <div type="chapter">
               <head>1.</head>
               <p>191* tavaszán Velencében a Márkus-téri Quadri-kávéház előtt ültem, amikor az
                  előttem nyüzsgő tömegből kivált egy magas fiatalember, felém jött és rám
                  mosolygott. Meglepetten és idegenül tekintettem rá.</p>
               <p>- Nem ismersz meg, - szólt hozzám magyarul, - pedig négy éven át ugyanabban a
                  fegyházban voltunk együtt fogva.</p>
               <p>- Bocsánat, nem emlékszem.</p>
               <p>- És egy tavaszi napon ugyanabba a cellába kerültünk együvé, ha ugyan cellának
                  szabad nevezni azt a termet, amelyben mindkettőnknek kétszázszor kellett leírni
                  ezt a mondatot: „Többé nem késem el.”</p>
               <p>- Bor Péter! - kiáltottam föl. - Én ugyan nem ismertelek volna meg...
                  Megváltoztál.</p>
               <p>- Bizony, - felelte a fiatalember - sok idő telt el azóta, hogy Mufti, „a latin
                  nyelv rendes tanára, a negyedik Bé osztályfőnöke” ránk rótta a kétszáz mondatnyi
                  büntetést...</p>
               <p>Eszembe jutott most, hogy Bor Pétert akkor, régen, az ötödik gimnáziumi osztályból
                  egy szép napon kicsapták. Azóta nem láttam, de méltányosnak találtam, hogy
                  fegyháznak nevezte azt az intézetet, amelyhez kellemetlen emlékei fűződtek.</p>
               <p>És most hirtelen az is eszembe jutott, miket sugtak-búgtak diáktársaim, mikor az
                  iskolai fekete táblán megjelent a hivatalos hirdetmény: „Bor Péter, V. oszt.
                  tanuló az intézetből kizáratott.” Néhányan azt mondták, hagy a tanári szobából
                  ellopott egy felöltőt, mások azt rebesgették, hogy nő van a dologban. Bor Pétert
                  rajtakapták, amint a pedellus szép, fejlett leánykájával hevesen csókolózott. Bor
                  Péterre akkor mindnyájan úgy gondoltunk, mint erkölcsi halottra, aki örökre
                  elveszett ránk nézve. Az „erkölcsi halott” most feltámadt, elém állt és én
                  idegenkedve néztem rejtélyes alakjára azzal a bizalmatlansággal, ami még a
                  gimnáziumban ragadt rám.</p>
               <p>- Megengeded, hogy leüljek? - kérdezte iskolatársam, aki nyílván észrevette
                  arcomon, hogy kissé idegenkedem tőle. - Te bizonyára arra az ostobaságra gondolsz,
                  ami az ötödik osztályban történt velem?</p>
               <p>- Sejtelmem sincs, mi történt akkor veled, - feleltem - és miért maradtál ki oly
                  hirtelen közülünk.</p>
               <p>- Ostoba diákcsíny miatt törték ki a nyakamat, - felelte Bor Péter. - Nekem abban
                  az időben igen nagy volt a fantáziám és kevés volt a pénzem, azonkívül szerelmes
                  voltam a pedellus lányába. Sok indián regényt olvastam össze, ami megzavarta a
                  fejemet. Egy nap a tanári szobából kiloptam Bundala tanár úr felöltőjét,
                  elzálogosítottam és a pénzen, amit érte kaptam, a lánnyal együtt meg akartam
                  szökni a... Tűzföldre. De mielőtt elérhettem volna a Tűzföldet, elcsíptek minket
                  egy külvárosi szállóban. Ezért csaptak ki engem Magyarország valamennyi
                  intézetéből.</p>
               <p>Ezek a szavak és az a mód, ahogy Bor Péter elmondta őket, nem keltettek bennem
                  bizalmat.</p>
               <p>- De hiába akartak tönkretenni, - folytatta iskolatársam - ez nem sikerült nekik.
                  Mégis ember lett belőlem! Az volt a szerencsém, hogy Bécsben rokonaim voltak.
                  Bécsben egy év alatt beletanultam a német nyelvbe, akkor aztán jelentkeztem egy
                  odavaló gimnáziumban felvételi vizsgálatra, természetesen elhallgattam azt, hogy
                  Magyarországon kicsaptak. Mint autodidaktát vizsgáztattak meg, aki a saját
                  emberségéből szerezte képzettségét. Egy negyedév alatt letettem a gimnáziumi
                  osztályok anyagából a vizsgát. Aztán beiratkoztam a bécsi orvosi egyetemre. És
                  most gyakorló orvos vagyok.</p>
               <p>- És hol élsz? - kérdeztem.</p>
               <p>- Velencében, - felelte Bor Péter. - Nevemet megtalálhatod a velencei orvosok
                  névjegyzékében, de most egy esztendeig nem praktizáltam, hanem hatalmas könyvemen
                  dolgoztam. A női betegségek orvosa vagyok és ezen a pályán az ember csak úgy tud
                  igazán boldogulni, ha előbb tudományos nevet szerez.</p>
               <p>- Igazán boldog vagyok, Péter, - mondtam, - hogy sikerült az életed kijavítanod.
                  Annak is örülök, hogy nem felejtettél el magyarul... Nős vagy?</p>
               <p>- Nem, még nőtlen, - felelte Péter. - Egyébként, ha nem röstelled a fáradságot,
                  megmutathatom neked azt az orvosi munkát, amelyen mostanáig dolgoztam. Csak
                  néhány lépésnyire kell velem jönnöd.</p>
               <p>Átvezetett a Márkus-téren és az árkádok alá jutottunk, amelyek a piazzát övezik.
                  Megállt a könyvkereskedés előtt és annak a kirakatában rámutatott egy könyvre:</p>
               <p>- Ez az én könyvem.</p>
               <p>Meglehetősen vastag, olasz nyelvű kötet volt. „Tanulmányok a női medencecsont
                  alkatáról.” A könyvön rajta volt a szerző neve így: Dr. Pietro Debor.</p>
               <p>- Te olaszul írtad meg ezt a könyvet? - kérdeztem csodálkozva.</p>
               <p>- Németül írtam, - felelte Péter - de lefordították olaszra és az olasz kiadás egy
                  időben jelent meg a némettel.</p>
               <p>Most már nemcsak csodálkozva, hanem irígykedve néztem iskolatársamra. Innen volt
                  még a harmincon, és máris két világnyelven közlik tudományos munkáját. Éreztem,
                  nagy pályafutás előtt áll ez a fiatalember. Egész lényéből sugárzott az erő,
                  öntudat, a siker biztos előérzése.</p>
               <p>Amióta könyvét az olasz kirakatban megpillantottam, kezdtem rá egész más szemmel
                  nézni. Addig nem érdekelt közelebbről. Most láttam csak, milyen érdekes az arca,
                  hatalmas boltozatú koponyájával, kissé mélyen ülő és rejtelmes tekintetű szemével,
                  amely az egyik pillanatban ábrándosan, szinte szelíden merengett maga elé, hogy a
                  másik pillanatban sötét méhéből titokzatos, csaknem félelmetes villámokat szórjon.
                  Hosszú, franciás szőke szakállt viselt, amely komolyságával egészen elütött kicsi
                  szájától, amely nőiesen, csaknem gyermekiesen piros volt. Ez a nevetségesen szép
                  szájacska nem volt összhangban sem szakálla tekintélyével, sem szemének
                  mélységével. Ezzel a szájjal csak felületes, udvarias csacsiságokat lehetett
                  mondani, amiket nők szívesen hallgatnak meg. Valahogyan ez a gyermekes száj volt
                  az, ami ismét megingatta bennem a tudásában való bizalmamat.</p>
               <p>Mikor elváltunk, lelkemre kötötte, hogy keressem fel őt Danieli szállóbeli
                  lakásán.</p>
               
            </div>
            <div type="chapter">
               <head>2.</head>
               <p>A velencei Canal Grande szépsége kísért, visszajár hozzám... Ott ringok a dózsék
                  fekete gondolájában, amelynek orrát a hagyományos „fésű” díszíti már Canaletto
                  képein is. Ott lebegek a gyászpompás fekete koporsóban, a víz csaknem ablakig ér,
                  szinte a szemmel egy vonalba esik tükre, tekintetem végigfut rajta egészen a
                  parton álló cifra paloták délibábszerű sorfaláig. Mily különös, hogy ezek a
                  díszes, csillogó palazzók, amelyek közelről az időtől feketék és málladozók,
                  tótágast állnak a vízben. Gasparone, az öreg gondolás már úgy ismer, mintha
                  gyermekkorom óta vitt volna engem és egyenletes evezőcsapásai közben
                  szemrehányóan mondja:</p>
               <p>- Tegnap a Jacopóval ment el az úr.</p>
               <p>- Nem láttam magát sehol, Gasparone.</p>
               <p>Gasparone a vezetőm Velence kövei közt, eleven lexikon és a révén ismerem már a
                  Canal Grande minden nevezetességét, a Riva degli Schiavoni-tól a Giardini
                  Pubblici-ig. Mennyi mindent tud a Rialto hídjáról, a Ca’ d’Oro-ról, a külömböző
                  palazzokról. Többet igazán nem lehet kívánni tőle. Nem vehetem rossz néven, hogy
                  járatlan az idegen irodalmakban és nem tudja megmutatni, hol lakott Byron, hol
                  vertek fészket Musset és George Sand, hol halt meg Wagner Richard. Mintha Kínáról
                  beszélnék neki. De mikor megkérdem, hol van a Vendramin-Calergi palota, azt már
                  megtudja mutatni és így tudom meg legalább azt, hogy hol halt meg a „Parsiphal”
                  szerzője.</p>
               <p>És vannak pillanatok, amikor az ember kineveti saját magát a kíváncsiságáért, hogy
                  minden palazzóról meg akarja tudni, miféle. Nem mindegy-e? Akit érdekel, olvassa
                  el a kézikönyvekben és maradjon otthon, ne pedig itt lebegjen a gyöngyszürke
                  vizen, amelyben gyöngyházfényű paloták délibábja tükröződik. Mit bánom én, ki és
                  mikor építette a Rialtót. Szép és csodás, elég ennyi. Fölötte kékszínű, csaknem
                  ultramarin felhő rózsás szegéllyel olyan, mintha az Adria minden sós páráját
                  magába szívta volna és virágillatot hordozna méhében.</p>
               <p>Alkonyodik mályvaszínűen. Lassú evezőcsapásokkal elérünk arra a helyre, ahol a
                  város végződik és a Mare morto kezdődik. Gasparone rám néz némán kérdező
                  tekintettel, én igent bólintok és a gondoliere karcsú evezője a halott tenger
                  moszatjába merül. Mintha elhunyt szakállak volnának, rágubancolódnak az evezőre és
                  alig engedik ki. Csöndesen siklunk a temető szigete felé. A szürkeség párásan
                  világít körülöttünk, sirályok kiáltásai szelik a csöndet, mintha túlvilági
                  jajkiáltások volnának és az újhold ezüstszarva sápadtan, rejtelmesen csillog a
                  szemhatáron. A gondola már a temető sziget partját súrolja, de Gasparone babonásan
                  fut tovább sajkájával, mintha nem merne kikötni. Aztán meglassítja evezőit és
                  szól:</p>
               <p>- Innen tegnap egy ember beugrott a vízbe. Nyomtalanul eltünt. Megették a
                  halak.</p>
               <p>Kérem, hogy énekeljen valamit.</p>
               <p>- Nem vagyok nápolyi, - feleli. - Mi velenceiek vagyunk és nincsenek dalaink.</p>
               <p>- Hát a serenata? - kérdem és célzok arra a dalnokversenyre, amely langyos
                  éjszakákon gyönyörködteti a Canal Grande gondolázóit.</p>
               <p>- Csupa nápolyi énekes, - feleli Gasparone - vagy pedig, amint hallom, Bécsből
                  hozatnak operaénekeseket.</p>
               <p>Gasparone hallatlanul becsületes lélek, ami annál nagyobb csoda, mert az
                  idegenforgalom megtanította a velenceiket egy kis szemfényvesztésre.</p>
               <p>Megszűrve, a vizen át, halk mandolin hangok hallatszanak. Hálót foltozó szegény
                  halászok pengetik mandolinjaikat a parton, egyhangúan és egyszerűen, mint a tücsök
                  cirpelése. Egyszerre a gondola megáll. Gasparone hiába erőlködik. Keservesen
                  izzad, a hideg verejték csurog le róla. A következő pillanatban ismét szabadon
                  siklik a bárka.</p>
               <p>- Mi volt ez? - kérdem.</p>
               <p>- Egy halott megfogta a gondolámat és alig akarta kiereszteni, - mondja és
                  babonásan összeborzong. - Már csak egy évig fogok élni.</p>
               <p>Babonája engem is fölriaszt, de a következő pillanatban a művelt ember
                  makacsságával, aki mindent meg akar magyarázni, elgondolom, hogy biztosan valami
                  hínár vagy ilyesmi akaszkodott bele a gondolánkba. Ez megnyugtat, de nem egészen.
                  Cigarettára gyújtok és elnézegetem tűzrózsáját, amely most oly rejtelmesen
                  sziporkázik felém.</p>
               <p>Ebben a pillanatban másik gondola siklik el mellettem és hallom, valaki magyarul
                  kiabálja a nevemet. Megállítom Gasparonét. A másik gondolás hallatlanul ügyesen
                  visszakormányozza bárkáját a mienk mellé. Az idegen gondolából kéz nyúlik
                  felém:</p>
               <p>- Hát itt kell találkoznunk? Mit keresel te a holtaknál?</p>
               <p>Megismerem a holdfényben Bor Péter aranyvörösen csillogó szakállát. A gondola
                  méhéből halk nevetés csilingel elő. Amint kíváncsian fürkészem a gondola belsejét,
                  női arc hajlik előre, amely szinte alabástromszerűnek látszik, sötét haja
                  árnyékában. Két ragyogó, bűvölő fekete szem tapad rám kíváncsian. Bor Péter olasz
                  nyelven bemutat a hölgynek, aztán magyarul teszi hozzá:</p>
               <p>- Velencei barátnőm, Tiepolo grófné. A nevét ne említsd senkinek. Ha a férje
                  megtudná, hogy mi itt csatangolunk a temető sziget körül, baj volna... Azért
                  jöttünk erre a helyre, mert ide nem járnak a velenceiek, csak ha utolsó útjukra
                  kísérik őket. Hát te mit keresel itt?</p>
               <p>- Bolyongok a Holt tengeren.</p>
               <p>- Milyen ábrándos vagy, - felelte Bor Péter. - De akkor minek hoztál magaddal
                  ilyen vén gondolást?</p>
               <p>Kacagva mutatott Gasparonéra és folytatta:</p>
               <p>- Ha nem szereted a nőket, hozz magaddal fiatal evezőst.</p>
               <p>Bor Péter nem tudta elgondolni, hogy valaki minden különösebb ok nélkül, talán
                  hangulatok kedvéért keresse föl a gondolkodásra serkentő halott szigetet.</p>
               <p>Bor Péter most a mellette ülő nőhöz fordult, halk hangon olaszul tárgyalt vele,
                  aztán így szólt hozzám:</p>
               <p>- Nem volna kedved velünk jönni? Nem messzire innen van egy osztéria. Matrózok,
                  szegény emberek a vendégei, de nagyon jó borai vannak. Igazi velencei népéletet
                  fogsz látni.</p>
               <p>Haboztam.</p>
               <p>- A gondolánkban van hely a számodra. Küldd el a tiedet.</p>
               <p>Fiatalember létemre magam is szerettem a váratlan kiruccanásokat, könnyű szívvel
                  átültem Péter gondolájába. A grófné segített nekem a beszállásnál és éreztem, hogy
                  a keze kicsi és lázasan forró. Mikor helyet akartam foglalni vele szemben, Péter
                  rám szólt:</p>
               <p>- Csak nem fogsz háttal ülni, hiszen akkor nem látsz előre.</p>
               <p>Úgy helyezkedtünk el, hogy a grófné kettőnk közé került. Akaratom ellenére szinte
                  hozzám tapadt és teste érintésére fölbizsergett bennem a vér. Kezdtem belátni,
                  hogy igaza van Péternek. Ilyen helyre nőt hozzon magával az ember.</p>
               <p>A gondola megállt. Partra szállottunk. Szegényes házak közül a parton
                  halász-kocsma ablakai világítottak elő. Ének- és mandolin árulta el, hogy ott víg
                  mulatság folyik.</p>
               <p>Csak az osztéria előtt láttam meg igazán, mily szép Tiepolo grófné. Mindkettőnknél
                  magasabb volt. Karcsú, fejedelmi termet. Haja, amelyet eleinte sötétnek láttam,
                  közelebbi vizsgálatra barnavörösnek bizonyult, mint Tizian nőié.</p>
               <p>Beléptünk az osztéria ajtaján.</p>
               
            </div>
            <div type="chapter">
               <head>3.</head>
               <p>Szénfekete, bortól iszamos palló, részeg, félmeztelen matrózok, kifestett arcú
                  leányok, vad ének, szilaj tánc, amelynek ütemeit kasztanyett és csörgődob veri.
                  Tiepolo grófné mit keres ezen a nyers, szinte vadállati helyen, ahol a mulatság
                  néha késeléssel végződik?</p>
               <p>A kocsmáros ingujjban, szalmafonatú, gömbölyű hasú, karcsú nyakú palackot tett
                  elénk. Édes chianti bor volt benne, piros mint a vér és tüzes, mint a csók.
                  Asszonyoknak való az édessége, de egy pohárnyi is belőle megszédít.</p>
               <p>A grófné ritkán mártotta pohárba az ajkát és mindig csak gyűszűnyit ivott. Bor
                  Péter is erősen mérsékelte az ivást, csak a „hangulat kedvéért” kortyolt. Én
                  azonban, aki még nem tapasztaltam ki az osztéria borának minden ravaszságát,
                  bátran és gyorsan két-három pohárral hajtottam föl belőle.</p>
               <p>A bor hatása alatt az egész osztéria megváltozott a szememben. A borból, az
                  arcokból, a színes ruhák foltjaiból mindenünnen a vér izgató színe és illata
                  lobogott felém. Az emberek szeméből vadállatiasan borus pillantások tévedtek rám
                  és más, bolondosan víg szemekből is valahogyan a mámor és gyilkolás tűzrózsája
                  sziporkázott. Én úgy éreztem, hogy a vöröshajú, alabástrom bőrű, csupa ideg
                  Tiepolo grófné azért jött ide, hogy az életveszély ingerével rázza föl fiatalon is
                  fáradt idegeit.</p>
               <p>Barbara grófnő, mint Péter barátom előadásából megtudtam, gyönge idegzetű volt.
                  Háziorvosa, Bor Péter volt és az ő rendeletére minden délelőtt napfürdőzött
                  velencei palotájuk lapos fedelén, ahová a Canal Grande környékére özönlő
                  sugarakból bőven jutott. Harmatkönnyű ételek voltak Barbara grófnő rendes
                  tápláléka. Óvták széltől, esőtől, maláriától. A férje nem merte megcsókolni, mert
                  hátha bacillusokat csókol sziromfinomságú bőrére. És ezt a törékeny virágot Bor
                  Péter - tehát a tulajdon háziorvosa - belesodorta az osztéria borszagú és vérgőzös
                  forró párájába. Nem tudtam, mit gondoljak erről a dologról. Bor Péterben talán
                  erősebb volt a kalandorvér, mint az orvosi gondosság, vagy pedig egészen különös,
                  mindenesetre drasztikus gyógymódot alkalmazott idegbajos paciensével szemben.</p>
               <p>Eleinte én is azt hittem, hogy a grófné szerelmes Péterbe és Péter igyekezett is
                  velem szemben ezt a látszatot fölkelteni, de nem nagy sikerrel és nem is sokáig. A
                  grófnét inkább gyönge idegei sodorták bele a kalandba, nem pedig valami
                  ellenállhatatlan szerelem. Barbara grófnő rendkívül okos és finom érzékű nő volt,
                  Péter jellemében és modorában pedig voltak darabosságok, amik nem kerülhették el
                  a grófné éles tekintetét és éppúgy bántották, mint engem.</p>
               <p>Nem tartozom azok közé, akik a főúri származásban minden áron lelki előkelőséget
                  keresnek, hiszen beszéltem koldusokkal, akikben nemesebb lélek lakott, mint némely
                  főúrban és ismertem szegénysorsú nőket, akik az orchidea előkelőségével és
                  finomságával dicsekedhettek. Barbara azonban a csodálatos Velence virága volt.
                  Szép és elfinomodott testében, betegesen érzékeny és fenkölt szellemében mintegy a
                  nagymultú város kultúrájának áldását és átkát hordozta. Én, mint fiatal festő,
                  akkor egészen el voltam merülve Velence patinás szépségébe. A képtárak, a város
                  művészi kövei rabul ejtettek és amint Barbara grófnő megjelent, benne láttam
                  Velence multjának egy jelenbe villámló sugarát. Az „Accademia dei Belli Arti”-ban
                  volt egy női arckép - talán, a titokzatos Giorgione egyik modellje - aki a
                  megszólalásig hasonlított Tiepolo grófnéra. Nem merem mondani, hogy az első
                  pillanattól fogva beleszerettem a grófnéba, de akkori lelki állapotomban ez nem
                  lett volna csoda. A grófné, hogy őszinte legyek, azzal a hidegséggel viszonozta
                  feléje áradó rokonszenvemet, mint a velencei képtárak falain levő csudálatos
                  asszonyok, akik hallgatagon és érzéketlenül fogadják az előttük elvonuló felületes
                  látogatók hódolatát. Nézőjük csak azzal az egyoldalú diadallal távozhat, hogy
                  jobban magába itta szépségüket, mint más. Barbara grófnő közömbösen fogadta
                  hallgatag hódolatomat. Ha valami mélyebb, szebb dolgot mondott, mindig hozzám
                  intézte szavait, mintegy Bor Péter feje fölött, aki aligha értette volna meg őt
                  ilyenkor. Pétert ez idegessé tette, zavarba hozta és ilyenkor úgy viselkedett,
                  mint a bűvész, aki fél a leleplezéstől.</p>
               <p>És mégis Péterrel szemben én bizonyultam a gyöngébb ellenfélnek. Péterben megvolt
                  az a titkos adomány, ami nincs meg minden emberben, hogy nagyszerűen tudott
                  beszélni a nők nyelvén. Egyenesen tört célja felé: pácienseket, hírnevet, vagyont
                  szerezni. Ha nem is tudta rabul ejteni Tiepolo grófné szívét, de uralkodott
                  akaratán.</p>
               <p>Az osztéria levegőjének részegen kavargó hullámai közt mindez hamarosan kiderült.
                  Mi ott hárman mintegy szigetet alkottunk. Eleinte ugyan gyanakvó szemel nézegettek
                  minket a vendégek, de miután látták, hogy senkinek se akarunk útjába lenni, nem
                  törődtek velünk. Igaz, ezt főként a kocsmárosnak, Silvestro-nak köszönhettük.</p>
               
            </div>
            <div type="chapter">
               <head>4.</head>
               <p>Péter nagyon érdekes tárgy felé terelte beszélgetésünket.</p>
               <p>- Az ember, - mondta - nem egységes és ennélfogva nem is él egységes életet. Én
                  itt az osztériában részeg matrózok közt egészen más ember vagyok, mint odahaza a
                  laboratóriumomban. És nézzék meg például azt az öles zsákhordót, aki most
                  részegségében, meztelenre vetkőztette le törzsét. Igaz, hogy ez az ő munkakabátja,
                  mert hiszen meztelenül szokta cipelni a zsákokat. De most nem az az igavonó barom,
                  amilyennek a multkor láttam a mólón, hanem olyan, mint valami büszke fejedelem,
                  aki tudja, hogy bronzizmaitól mindenki retteg.</p>
               <p>A zsákhordó felé néztünk, aki most valami vad, talán szaracén eredetű velencei
                  táncba fogott. A tánc ütemeire a hatalmas test, mint valami pehelylabda
                  ugrándozott. A mámor könnyedséget, eleganciát oltott bele. Csakugyan egészen más
                  ember volt, mint a mólón, ahol baromi görnyedtségében és fásult közönyében inkább
                  állatra emlékeztetett, mint emberre.</p>
               <p>- Minden emberben több ember lakik, - mondta vagy inkább lehelte maga elé a
                  grófné.</p>
               <p>- Csak nem szabad ezt a gondolatot túlzásba vinni, - felelte gyorsan Bor Péter, -
                  mert akkor betegséggé fajul. Emlékszik, grófné, mikor először panaszkodott nekem,
                  hogy önben kétféle lélek lakik?</p>
               <p>- De Bor úr, - fordult hozzám Barbara grófnő - tényleg csodát művelt velem. Abban
                  az időben, amikor hozzánk kezdett járni, én egy rögeszmében szenvedtem. Azt
                  hittem, hogy a lelkem kétfelé van hasadva, jó és rossz részre. Annyira éreztem ezt
                  a meghasonlást, hogy a jó részt elneveztem Luciának, a rosszat pedig Ursulának.
                  Lucia mindig az ellenkezőjét tanácsolta annak, mint amit Ursula mondott. Örökösen
                  veszekedtek fölöttem. Én úgy éreztem magam, mintha valami eleven váza volnék,
                  amelyet hol Lucia, hol Ursula tölt meg. Ha Ursula töltött meg, akkor úgy éreztem,
                  hogy rubintszínű és áttetsző vagyok, mint a friss vér és vérszagot éreztem. Ha
                  Lucia töltött meg, ez olyan fehér, átlátszó, kellemes, édes dolog volt, mintha tej
                  volna. Sokat imádkoztam akkor, de a háttérben Ursula mindig gúnyosan kacagott
                  rajtam.</p>
               <p>A grófné összerázkódott, amint emlékeire visszagondolt.</p>
               <p>- Öntudat-hasadás volt - jegyezte meg Péter, lélektani műszóval jelölte meg a
                  grófné régebbi állapotát. - Az öntudatnak ez a kettéhasadása szerencsére
                  gyógyítható.</p>
               <p>- És szerinted - kérdeztem Pétertől, - mi okozza ezt a „kettéhasadást”?</p>
               <p>- Van ennek bizonyára valami mélyebb élettani oka is - felelte Péter. -
                  Semmiesetre se vagyunk mi emberek oly egységes lények, amilyeneknek látszunk.
                  Gondolj csak a születés titkára, amely két lény egyesülésén alapszik. Minden ember
                  többszörösen összetett lény és alkotó elemeiben talán benne vannak összes fölmenő
                  rokonainak sajátságai. Nem csoda, hogy amikor az agyban, a középponti
                  idegrendszerben némi zavar támad, akkor az egységes egész öntudata könnyen alkotó
                  elemeire bomlik föl.</p>
               <p>- Mindez nagyon érdekes, amit mond - jegyezte meg Tiepolo grófné.</p>
               <p>- Az egész emberi testet, - folytatta Péter - ideghálózat futja át, amelyet olyan
                  telefonvezetékhez lehet hasonlítani, amelynek középpontja az agyban van. Ha az
                  ideghálózatban valahol zavar támad, rossz kapcsolás, ez megzavarja a középpontot
                  is, mely nem tud mit csinálni a megzavart hálózatból eredő össze-vissza
                  jelzésekkel. Még nagyobb a baj, ha magában a középpontban, az agyban támad a
                  zavar, mert ilyenkor a centrum zavarja össze a hozzá beérkező értesítéseket. Így
                  támad aztán könnyen az öntudat meghasadása. Az orvosnak tehát rá kell jönnie, hol
                  van a vezetékben a baj, ki kell igazítania a hibát és akkor a centrum és a hálózat
                  ismét úgy működik, mint előbb. Így történt a grófné esetében is.</p>
               <p>A magyarázat, amelyet Péter adott, szemmel láthatólag megnyugtatta Barbara
                  grófnőt.</p>
               <p>- Ismered a Mazarin bíboros esetét? - kérdeztem Pétertől és minthogy nem ismerte,
                  folytattam:</p>
               <p>- Mazarinről, a nagy francia államférfiról, aki többi közt a francia Akadémiát
                  alapította, föl van jegyezve, hogy élete egy szakában paripának érezte magát.
                  Bizalmas emberei rajtakapták, hogy nyerítve, viháncolva, a ló járását utánozva
                  lépegetett ilyenkor az asztal körül, míg eszméletlenül össze nem esett.</p>
               <p>- Valószínűleg az epilepszia egy tünetével állunk szemben, - magyarázta Péter. -
                  Epilepsziás embereknél fordul elő az öntudatuk ilyen átfordulása. Orvosi nyelven
                  epilepsziás aequivalens a neve. Az ilyen betegnél a rendes és ismert nyavalyatörős
                  roham helyett az öntudatnak egészen különös megzavarodása áll elő. Mazarin lónak
                  hitte magát. Amint a roham elmult, téves képzete megszünt. Azért „aequivalentia” a
                  neve, mert az újabb lélektan az epileptikus rohammal egyenlő értékűnek,
                  aequivalensnek tekinti a jelenséget. Egyik leggyakoribb példája ennek az, hogy
                  rendes, sőt óramutatószerűen pontos életű emberek, ha „üt a bolond órájuk”,
                  egyszerre csak fölkerekednek, elvándorolnak arról a helyről, hol addig éltek, és
                  néha étlen, szomjan, gyalog nekivágnak a világnak, míg valahol teljesen
                  lerongyolódva, testileg végkép összeroskadva leomlanak az útszélre. Többnyire
                  üdítő álommal végződik ez a rohammal egyenértékű állapotuk és mikor fölébrednek
                  belőle, ráeszmélnek igazi énjükre, nevükre, lakóhelyükre. A roham elmult.
                  Egyáltalán nem emlékeznek arra, ami közben velük történt és sietve térnek haza,
                  hogy folytassák régi, rendes életmódjukat.</p>
               <p>Annyira elmélyedtünk gondolatainkba, hogy észre se vettük, mi történik körülöttük.
                  Hirtelen velőtrázó sikoltás süvített föl a mámoros, párás levegőbe. Egy részeg
                  matróz beleszúrt egy nőnek a vállába. A vér elborította a nő ruháját, sőt még a
                  szemben levő fába is fröccsent belőle jókora foltnyi. Láttam, mint halványodik el
                  a nő és mint roskad össze. Barbara idegesen összerázkódott.</p>
               <p>- Menjünk!...</p>
               <p>Pillanatok alatt kinn voltunk a szabadban, visszaültünk a gondolába, amely halkan
                  siklani kezdett az éjjeli tengeren Velence felé.</p>
               
            </div>
            <div type="chapter">
               <head>5.</head>
               <p>Másnap Firenzébe utaztam és hosszú ideig nem láttam se Bor Pétert, se Barbarát.
                  Firenzéből visszatérőben útba ejtettem ismét Velencét és a Danieliben szálltam
                  meg.</p>
               <p>Bor Péter már nem lakott ott.</p>
               <p>A Canal Grande mentén kibérelt egy pompás kis palotát, amelynek kapuján
                  márványtábla aranybetűvel hirdette: „Cavaliere dr. De Bor.” Rendelő órái alatt
                  előkelő gondolák siklottak kapuja elé és belőle Velence legelegánsabb, legfinomabb
                  hölgyei szálltak ki. Bor Péter lett Venezia hölgyeinek körében a legkeresettebb
                  csodadoktor és hírét a legjobb reklám: a legszebb női ajkaké, vitte szét.</p>
               <p>A szerencse lovagja ez a Péter, gondoltam magamban és közös iskolatársainkra
                  gondoltam. Egyik sem mert álmodni olyan pályafutásról, ami Péternek úgyszólván
                  játszva sikerült. Beférkőzött a legjobb körökbe és betegei főként a legelőkelőbb
                  hölgyközönség köréből kerültek ki.</p>
               <p>Néhány nap mulva, hogy a Danieliben megszálltam, levelet kaptam Tiepolo grófnétól.
                  A grófné tudtomra adta, hogy egy velencei ujságban, az idegenek névsorában olvasta
                  a nevemet, és szeretné, ha meglátogatnám. Bármelyik délután fekete kávéra szívesen
                  lát. Még aznap elsiettem a grófnéhoz.</p>
               <p>Gyönyörűszép délután volt, mikor gondolán a Tiepolo-palota elé értem, amely a
                  Canal Grandera torkoló egyik kis „calle”-ban volt. Míg a nagy Canal napfényben
                  úszott, a calle homályban volt, de vize reflextükörként működött és olyan volt,
                  mintha aranyhullámai nyaldosnák gondolám testét. A palota előtt néhány lépcsőfok
                  levezetett a vízbe. Kőből való, két kikötő oszlop állt a palazzo előtt, az
                  oszlopok hatalmas bronz kandaláberekben végződtek.</p>
               <p>Kissé elfogultan, csaknem dobogó szívvel zörgettem be a palota kapuján az ósdi
                  dörömbölővel. A kapu nyomban kinyílott, beléptem a kapualjába, hol gazdagon
                  zsinórozott libériájú lakáj fogadott. Díszes márványlépcsőn, méltóságosan ódon és
                  hűvös márványcsarnokon vezetett keresztül föl az első emeletre, hol elkalauzolt a
                  grófné lakosztályába.</p>
               <p>Egy kis szalónba vezetett, amelynek ablakai a vízre nyíltak. Néhány percig magamra
                  hagytak és időm volt körültekinteni. Halvány karmazsin rózsaszín volt a kisterem
                  uralkodó színe. Ilyen színű volt a falon a selyemtapéta, ilyen színű volt a
                  pamlag, a fotelek és a függönyök selyemszövete. A cifra mennyezet kazettákra volt
                  osztva, renaissance-stilben, fehér stukkó, gazdag aranydíszítéssel. A falon
                  körülfutó friz szintén fehér stukkó volt és itt-ott „lunette”-ek szakították meg,
                  amelyek mithológiai jeleneteket ábrázoltak. Az első pillanatban tisztában voltam
                  vele, hogy ezeket csak Tiepolo, a nagymester festhette. Az előkelőség, az ódonság,
                  amely nem volt keresett, valóságos bűvös hangulatot teremtett körülöttem ebben a
                  szalónban, amelynek szépsége elmúlt századokba vitte vissza fantáziámat. A csönd,
                  a lagunák sajátságos zsongó, zsibongó csöndje szinte dalolt körülöttem. Az a
                  különös illat, amelyet az álló tengervíz vagy talán rothadó növényei, halai
                  okoznak, beáradt az ablakon és szinte émelygéssel töltött el.</p>
               <p>A grófné belépett és kedves közvetlenséggel felém sietett. Erősen megszorította a
                  kezemet.</p>
               <p>- Köszönöm, hogy eljött, - szólt. - Igazán nagyon örülök, hogy levelem megtalálta
                  önt. Foglaljon helyet. Egy csésze mokka rögtön rendelkezésére fog állni.</p>
               <p>Egyszerű, sötét pongyola símult Barbara karcsú testéhez. Az aranyló nap még jobban
                  megragyogtatta Tizian-vörös haját. Finom arcbőre, a tej és elefántcsont színének
                  valami különös keveréke, elbűvölő volt. És sötét szeme, amelyből sok néma
                  szenvedése látszott, titokzatosan lobogott.</p>
               <p>- Szeretném, ha megfestené az arcképemet, - mondta Barbara grófnő mindjárt
                  társalgásunk elején. - Bor úr annyi sok jót mondott önről, hogy alig vártam az
                  időt, amikor ön visszatér Velencébe. Van-e kedve hozzá, hogy megcsinálja az
                  arcképemet?</p>
               <p>- Van-e kedvem? - mondtam mosolyogva. - Legjobban szeretném, ha már előttem volna
                  a vászon és hozzáfoghatnék a festéshez. Ez a terem egészen elbűvölő.</p>
               <p>- És én? - kérdezte Barbara grófnő. - Remélem, nem rontottam el az ön hangulatát,
                  amelyet talán Tiepolo mester lűnettjei keltettek önben?</p>
               <p>- Épp ellenkezőleg, grófné - feleltem - ön olyan hatást tesz rám, mint aki
                  egyenesen beleszületett ebbe a keretbe.</p>
               <p>- Az egyik ősöm dózse volt - szólt önérzetesen Barbara grófnő. - Anyám régi
                  velencei családból származik. Talán hallotta is a Contariniak hírét?</p>
               <p>- Természetesen - feleltem - és mindjárt sejtettem, hogy ez nem lehet másképp,
                  mert az ön szépségének, hogy úgy mondjam, „pedigree”-je van.</p>
               <p>- Szépség! Hagyjuk ezt - mondta a grófné. - Anyám mindig azt mondta, nem a szépség
                  a fő, hanem az egészség. És kénytelen vagyok neki igazat adni, amióta, sajnos,
                  csak az orvosok tartják bennem a lelket. Olyanok vagyunk mi, mint roskadozó
                  palotáink. Kívülről szépek, belülről omladozók. Mindig attól félek, arra ébredek,
                  hogy Velence összes palotáit egy kis titkos földalatti rengés halomba
                  döntötte.</p>
               <p>És ahogy a grófné beszélt, halkan, búsan, rejtett keserűséggel, bennem már
                  kialakult arcképe, ahogy meg fogom festeni és amelynek már címét is éreztem
                  előre:</p>
               <p>„La morbidezza”. Nem kísérlem meg, hogy ezt az olasz szót lefordítsam.</p>
               <p>Beszélgetésünk további folyamán az arcképfestés részleteit beszéltük meg
                  feketekávé mellett. Távozóban voltam, amikor megkérdeztem a grófnétól, nem tud-e
                  valami ujságot Bor Péterről.</p>
               <p>- Hogyan? Ön még nem beszélt vele?</p>
               <p>- Még nem - feleltem a grófné kérdésére. - Hiszen csak három nap óta vagyok
                  itt.</p>
               <p>- Tőlem ugyan hiába kérdez ujságot felőle - mondta Barbara grófnő - mert én
                  ujabban sohase látom őt. Azt hiszem, De Bor úr nagyon el van foglalva.
                  Beszélhetnék némi hálátlanságról is, mert hiszen én vezettem be a doktort az
                  előkelő társaságba és nem szép, hogy minden bejelentés nélkül egyszerűen elmarad
                  házunkból. Egyre várom, hogy mégis meg fog itt jelenni és kimagyarázza
                  mulasztását. Addig pedig visszatartom viselkedéséről való véleményemet.</p>
               <p>- Ha megengedi, grófné - szóltam - közvetítőül ajánlkozom. Fölkeresem majd Pietrot
                  és kérdőre vonom.</p>
               <p>- Az istenért, azt ne tegye! - szólt a grófné. - Én nagyon jól tudom, miért maradt
                  el tőlünk a doktor. Van itt egy amerikai származású hölgy, egy velencei gróf
                  felesége, aki nagyon rossz néven venné tőle, ha hozzánk járna.</p>
               <p>- Érdekelne ennek az amerikai hölgynek a neve - jegyeztem meg.</p>
               <p>- La Spina grófné - felelte Barbara - de ezzel a névvel máris beavatom önt az
                  előkelő velencei társaság egyik beszédtémájába. La Spina gróf egyike volt Velence
                  legszegényebb arisztokratáinak, akit a klubban egyszer hamiskártyázáson értek és
                  csak azért kegyelmeztek meg neki, mert megígérte, hogy kivándorol Amerikába és
                  soha többé vissza nem tér Velencébe. La Spina gróf azonban mégis visszatért, de
                  közben Amerikában elvette feleségül egy wall-streeti milliomos leányát és most
                  dollárjai segítségével igyekszik társadalmi állását visszanyerni. A férjem,
                  Tiepolo gróf volt az elnöke annak a becsületbíróságnak, amely annak idején La
                  Spina gróf fölött itélkezett. A férjem nagyon rideg ilyen becsületbeli dolgokban
                  és nem tudja megbocsátani La Spinának, hogy fogadalma ellenére hazajött. Az igazi
                  arisztokrácia vissza is vonult épp a férjem ösztönzésére La Spina gróftól. Az
                  amerikai hölgy azonban nem hagyja ennyiben a dolgot és most arra törekszik, hogy
                  férjét a jó velencei társaság visszafogadja. Mi tehát harcban állunk a La
                  Spina-házzal. A harc nagyon éles, mert a tulsó oldalról súlyos fegyverekkel,
                  dollárokkal vívják...</p>
               <p>A grófné kitekintett az ablakon, mintha tekintetével súrolni akarná a csatornában
                  tükröződő paloták homlokzatát és folytatta:</p>
               <p>- Ha ön tudná, mily szegények és mily becsületesek ezek a velencei arisztokraták!
                  Ismerek egy grófot, aki minden jövedelmét arra költi, hogy palotájának legalább a
                  külső fényét fönntartsa. A saját személyére alig költ valamit. És hány előkelő
                  család van itt, amely a legnagyobb bizonytalanságban tengeti az életét. És most
                  jön ez a hamiskártyás gróf, aki csak úgy szórja a dollárokat. Félek, hogy a férjem
                  és a gőgös arisztokrácia alul fognak maradni ebben a küzdelemben, amelyet az
                  amerikai dollárral folytatnak.</p>
               <p>- És az amerikai hölgy nem tudta, hogy La Spina grófot kártyacsaláson érték? -
                  kérdeztem.</p>
               <p>- Honnan tudhatta volna? - felelte a grófné. - La Spina bizonyára nem mondta meg
                  ezt neki odaát Amerikában. Különben is az arisztokrácia mély titokban tartotta La
                  Spina esetét, hiszen megkegyelmeztek neki! Az amerikai hölgy bizonyára csak itt
                  értesült arról, miért bojkottálja a férjét a velencei társaság. La Spina grófné
                  azonban amerikai szellem: ha már olyan árut vásárolt, amelynek rejtett hibái
                  vannak, nem akar ráfizetni a vásárra és inkább pénzt áldoz, hogy az árut mégis
                  megmentse. És ebben nagy segítségére van neki De Bor.</p>
               <p>Végre tehát elértünk ahhoz a ponthoz, amely - éreztem - a legjobban érinti a
                  grófnét. És úgy sejtettem, hogy az én meghívásom, amelyhez a legváratlanabbul
                  jutottam, összefüggésben van ezzel.</p>
               <p>- Nem csodálom - folytatta Barbara - hogy a doktor és La Spina grófné egymásra
                  találtak. Mind a kettő fölfelé törekvő, öntudatos és akaraterős egyéniség.
                  Kitűzött céljaik vannak és nem kíméletesek eszközeikben. Csak találkozniok kellett
                  és nyomban megértették egymást. A grófné palotát bérelt De Bor számára és a doktor
                  azért folytat nőorvosi prakszist, hogy közelebb férkőzhessék az arisztokráciához.
                  De Bor ma tulajdonképp az amerikai hölgy vak eszköze, erőszakkal és dollárokkal
                  dolgozik La Spináék érdekében és ennélfogva természetesen ellensége az uramnak, és
                  talán nekem is.</p>
               <p>- Ezt végtelenül sajnálom - jegyeztem meg.</p>
               <p>- Meglássa - szólt Barbara - hogy a doktor majd önt is igyekszik eltéríteni
                  tőlem.</p>
               <p>- Grófné, én mindig az ön pártján leszek - szóltam megihletve Tiepolo grófné
                  szépségétől és finomságától.</p>
               <p>- Majd meglátom, ura lesz-e ennek az elhatározásának! - felelte Barbara. - Én, nem
                  tudom, miért, bízom önben.</p>
               <p>Tiepolo grófné ezekkel a szavakkal búcsút vett tőlem. A délutáni látogatás emléke
                  sokáig élt bennem.</p>
               <p> Másnap délután a Danieli-szálló halljában nem kis izgalom támadt. Fejedelmi
                  pompájú gondolában, amelyhez négy velencei díszbe öltözött szolga tartozott,
                  megjelent Bor Péter és irántam érdeklődött. Ettől fogva oly tekintélyem támadt a
                  hotelportás és a személyzet előtt, amelynek később számos előnyét élveztem.</p>
               <p>Péter mint valami fejedelem vonult be a szállóba és tekintélyéből rám is áradt
                  valami, kivált mikor személyesen méltóztatott neki fölfáradni az én kissé magasan
                  lévő szobámba. Hat lakája kívül a folyosón helyezkedett el, míg Péter
                  bekopogtatott hozzám, belépett és dicsérnivaló közvetlenséggel így szólított
                  meg:</p>
               <p>- Hát te itt vagy! Hogy bújjon beléd az a velencei mennykő! Felém se tolod az
                  ábrázatodat! Igy kell bánni régi iskolatársaddal?</p>
               <p>- Kérlek, csak negyedik napja vagyok itt - feleltem - és nem tudtam, nem
                  háborgatlak-e, hiszen hallottam, hogy roppant el vagy foglalva.</p>
               <p>- Kitől hallottad?</p>
               <p>- Tiepolo grófnétól - mondtam.</p>
               <p>- Szóval mindent tudsz - szólt Péter. - A grófné bizonyára sietett tudtodra adni,
                  hogy engem egy előkelő nő tart ki.</p>
               <p>- Ezt nem mondta.</p>
               <p>- De egyébként ellenségesen nyilatkozott rólam, ugy-e?</p>
               <p>- Nem - feleltem - épp ellenkezőleg, nagyon tartózkodó volt. Csodálta, hogy minden
                  bejelentés nélkül elmaradtál tőlük és várják, hogy jóvá tedd ezt a
                  viselkedésedet.</p>
               <p>- Eh, hagyd el! - felelte Péter - unom már azt a fennhéjazó, hisztériás macskát!
                  Szegény Barbara azt hitte, szerelmes vagyok belé. Hogyisne! Annyi nővel van
                  dolgom, torkig vagyok valamennyivel! Mint nőorvos, elhiheted, alaposan belelátok
                  veséjükbe. Nekem az asszonyok csak ugródeszkának kellenek. Barbara is csak eszköz
                  volt a kezemben. Nincs többé rá szükségem. Eldobtam.</p>
               <p>Önérzettől dagadó szavak voltak ezek, de tetszett nekem, hogy nem kertel, hanem
                  őszintén megmondja, mi a célja.</p>
               <p>- Nagy ember vagy, barátom! - mondtam Péternek.</p>
               <p>- Ó, ez csak a kezdet! - felelte. - Nem adok neki egy hónapot és otthon leszek...
                  nem is sejted, hol!... a római Quirinalban. Az összeköttetéseim már megvannak
                  hozzá.</p>
               <p>Valami a szélhámos vakmerőségéből csillant meg a szemében, amikor az olasz
                  udvarról beszélt.</p>
               <p>- Edithről nem beszélt neked Tiepolo grófné? - kérdezte Péter.</p>
               <p>- Ki az az Edith? - kérdeztem, bár mindjárt sejtettem, kiről van szó.</p>
               <p>- La Spina grófné, akinek méltóztatik engem „kitartani” - felelte Péter, - Edith
                  nagyszerű nő. Majd meg fogod ismerni, milyen pompás asszony. Azért is jöttem
                  voltaképp, hogy magammal vigyelek és bemutassalak neki. Tudsz angolul?</p>
               <p>- Valamit.</p>
               <p>- Nem baj, Edith tökéletesen beszél németül.</p>
               <p>Péter minden áron magával akart vinni La Spina grófnéhoz.</p>
               <p>- Nincs frakkom - mondtam. - Halasszuk máskorra első látogatásomat.</p>
               <p>- Ugyan ne teketóriázz! - felelte Péter. - Hiszen művész vagy, nincs szükséged
                  frakkra. Épp ellenkezőleg vedd föl a legpecsétesebb bársonyzekédet, kösd fel a
                  legtorzom-borzabb nyakravalódat, fürtjeidbe vigyél bele egy kis rendetlenséget,
                  akkor érdekes embernek fognak tartani. Ha frakkban jelensz meg, csak közkatona
                  vagy, a frakkos társaság egyik közkatonája. Bársonyzekében kijár neked a
                  megszólítás: „Caro e illustre maéstro!” Holott frakkban talán csak egyszerű
                  „signore” leszel. Hiába! ti művészek nem értitek meg soha a reális világot, a
                  gazdag és előkelő embereket... Frakk, glaszékeztyü, klakk! Ez csak nektek imponál,
                  akik ritkán viseltek ilyesmit. Épp ellenkezőleg, ha előkelő társaságba mégy, előbb
                  mosakodj meg odahaza homokban, jó, ha tubákos pikszist is viszel magaddal és
                  kockás, piros zsebkendőt hozzá. Mennél foltosabb, rojtosabb lesz a nadrágod, annál
                  nagyobb művésznek fognak tartani. És ne válogasd meg a kifejezéseidet. Beszélj úgy
                  az előkelő hölgyekkel, mintha a legzüllöttebb modelled állna előtted. Ez a hang
                  új lesz nekik, meg fognak lepődni, egyszerre híre terjed majd közvetlen, zseniális
                  modorodnak és a rendelések özönével fognak elárasztani. Hej! ha én belebujhatnék a
                  bőrödbe és én adhatnám helyetted a művészt, ki nem törődik a profán világ
                  törvényeivel és csak ecsetjének él! Milliókat tudnék keresni a te helyedben!</p>
               <p>- Megvallom - feleltem Péternek - ezekre a milliókra most sürgős szükségem volna.
                  Firenzei utam alatt kissé könnyelműbben éltem, mint szokásom és most nyomnak az
                  anyagi gondok.</p>
               <p>- Mennyi kell? - vágott a szavamba Péter. - Adok annyi előleget, amennyit
                  akarsz... Le fogod dolgozni. Tudniillik okvetlenül meg kell festened Edith
                  arcképét. La Spina grófné helyett én előlegezem neked az összeget. Te kérj a
                  képért olyan sokat, amennyit csak lehet. Ha kevesebbet kérsz, kontárnak fognak
                  tartani. Én be fogom nekik adni, hogy a magyar festőművészeti akadémia elnöke
                  vagy.</p>
               <p>- És ha meg fogják tudni, hogy nem vagyok az? - kérdeztem.</p>
               <p>- Törődnek is vele, ki vagy! Talán azt hiszed, nyomban levelet fognak írni
                  Budapestre, hogy csakugyan te vagy a „presidente”? Mit bánják, van-e
                  Magyarországon festőművészeti akadémia! Elég a hangzatos cím, nem fogják
                  ellenőrizni. Egyébként is a cím, amellyel ezennel megajándékozlak, nem hangzik
                  itt valami előkelőnek. Valami okosabbat fogok kitalálni. Akarsz gróf lenni, magyar
                  gróf?</p>
               <p>- A világért se! - feleltem. - Cimbitorlásba nem megyek bele.</p>
               <p>Péter gondolkodott.</p>
               <p>- Megvan! - kiáltott föl. - Találtam a számodra kitünő címet: „peintre-artiste de
                  la cour royale de la Hongrie” vagyis magyar királyi udvari festő.</p>
               <p>- Ezennel lemondok erről a kitüntetésről - feleltem. - Mondd csak egyszerűen a
                  nevemet.</p>
               <p>- Igazad van - szólt Péter. - Magyarul fogom a nevedet mondani. Ez oly pogányul
                  hangzik itt, hogy már ezért is híres leszel!</p>
               <p>- Én nem bánom - feleltem - de figyelmeztetlek, teljesen alkalmatlan vagyok a
                  legkisebb komédia eljátszására is. Nem vagyok szélhámos.</p>
               <p>- Micsoda bolond beszéd! - kiáltott föl Péter. - Hiszen maga az utazás is
                  szélhámosság! Ha kiteszed a lábad Budapest határából, már kezdel szélhámos lenni.
                  Becsületes emberek otthon maradnak. Az utazás maga szélhámost csinál az emberből.
                  Azzal az egyszerű ténnyel, hogy Budapestről kimozdultál és itt megjelentél
                  Velencében, máris szélhámosságra alkalmas személy lett belőled. Az emberek kissé
                  megbámulnak, mert messziről jöttél... bár őszintén szólva, annyi most itt a
                  magyar, különösen a Lidón, hogy lagunákat lehetne velük rekeszteni... Mindegy...
                  Székhelyedet messzebbre kell kitolnod. Nem azt fogod mondani, hogy Budapestről,
                  vagy Magyarországból jöttél, mert ezt eléggé ismerik itt, hanem azt kell mondanod,
                  hogy Erdélyből jöttél. Erről már igazán nem tudják itt, mi fán terem. Azt fogják
                  hinni, Kinába való vagy... Gyere Erdélyből!</p>
               <p>Péter fölényes jókedvéből és könnyelműségéből én rám is átragadt valami. És nem
                  tagadom, jó hangulatomat fokozta az is, hogy Péter elővette a zsebéből a
                  csekk-könyvét, csekk-lapot állított ki olyan összegről, amely akkor pillanatnyi
                  gondjaimat bőven csillapította és átadva nekem ezt szólt:</p>
               <p>- Pakkolj és gyere. Viszlek La Spina grófnéhoz.</p>
               
            </div>
            <div type="chapter">
               <head>6.</head>
               <p>Meggyszín bársonnyal volt bélelve a díszes bárka, egyébként teljesen a hagyományos
                  velencei fekete gondolák formájában, de valamivel szélesebb és kényelmesebb volt.
                  Volt külön evezőse, kormányosa és két inasa. A bárka személyzete régi velencei
                  módra, volt öltözve. Erről a bárkáról sokat beszéltek akkor Velencében és az
                  ujságok is megemlékeztek róla. Voltak, akik gúnyosan emlegették az idegen
                  csodadoktort, aki a dózsék néhai pompájával veszi magát körül, mások helyeselték,
                  hogy visszatért a régi stílhez, csak azt rótták meg, hogy „Dandolo” névre
                  keresztelte el bárkáját, mert Dandolo dózse neve kegyeletes tiszteletben részesül
                  a lagunák városában. Péter mindenesetre elérte azt, hogy sokat foglalkoztak
                  személyével és nőorvosnak nem árt, ha érdekes mendemondák kereszttüzébe kerül.</p>
               <p>A fejedelmi bárka méltóságosan úszott a Canal Grande vizén, gyönyörűszép délután
                  volt, selyemfényű, bolyhos fehér felhőkkel a kék égen, a Nagy Csatorna vize
                  tükörsímán lebegett és a palazzók színes homlokzata fejtetőn állva fürdött benne.
                  Mindig megragadó, tündériesen bűvölő látvány ez, ha századszor is látja az ember.
                  A finom színeknek az a végtelen skálája, amely a napfény és víz kettős
                  szivárványjátékának következménye, visszavetődik a palazzókra és megszépítené és
                  megnemesítené őket akkor is, ha nem művészi kezek alkották volna. Talán még Bor
                  Pétert is elmélázóvá tette ez a látvány. A Rialtón és a Ca’ d’Oron túl, a Canal
                  Grande mentén állt az a fényűző, csillogó palota, amelynek kék-aranyszínű cölöpei
                  előtt bárkánk kikötött.</p>
               <p>A két inas partra ugrott és vaskampókkal egészen a kőlépcsőig húzták a gondolát,
                  hogy kiszállhassunk. A gazdag, hivalkodó La Spina-palotában alighanem észrevették
                  érkezésünket, mert egy sereg szolga sietett ki elénk. Az inasok sorfala közt
                  vonultunk be a palotába.</p>
               <p>Ez a palazzo hitelesen régi volt, a kései renaissance modorában épült, de látszott
                  rajta, hogy a modern kor követeléseinek megfelelőn átépítették, átalakították.
                  Angolos lépcsőház és díszes hall csaknem modern pompával, elektromos ampolnákkal,
                  stilizált villanykörtékkel, zománcos fényű, modern nagy falsíkokkal fogadta a
                  belépőt. A fényűzés, a pompa, a kényelem szinte amerikai palotát csinált az ódon
                  palazzoból, amelynek ősi építője is egyébként pompakedvelő ember volt, egy régi
                  velencei bankár. La Spina gróf dollárok útján szerezte meg a palotát a bankár
                  utódaitól és egy amerikai építésszel átalakíttatta modern kéjlakká.</p>
               <p>Minden lépcsőfokkal följebb, nyomasztóbban feküdt rám az az érzés, hogy olyan
                  helyre léptem be, hol a milliók szinte korlátlan földi hatalma valami lázas
                  sietséggel halmozott föl minden szépet, jót, ami pénzen elérhető. Mennyivel
                  meghittebb, csöndesebb és mégis előkelőbb volt a kis Tiepolo-palota, amelynek
                  külsején, belsején alig változtattak néhány század óta. A két palazzo most úgy
                  állt szemben egymással a képzeletemben, mint a mult és a jelen.</p>
               <p>Az első emeleten a házi gazdával, La Spina gróffal találkoztunk. Épp távozóban
                  volt, valami Yachting Clubba sietett és mentegetőzött, hogy nem kísérhet vissza
                  minket.</p>
               <p>La Spina úgy volt öltözve, mint a newyorki Broadway legelegánsabb férfiai. Egészen
                  átalakult amerikaivá, modora, fellépése, „shake hand”-je, rövid, erélyes mondatai
                  inkább a Wall-street lázas és gyors üzletemberére, mint Velence grófjára
                  emlékeztettek. Csak olaszos, szinte klasszikus arcéle árulta el velencei
                  származását. Szép, romlott ember hatását tette.</p>
               <p>Amint a gróftól elbúcsúztunk, Péter a grófnéhoz kalauzolt. A háziorvos
                  jártasságával nyitott be a grófné lakosztályába, hol a komorna - jókedvű, fiatal
                  amerikai leány - barátságosan fogadta és szólt:</p>
               <p>- A grófné már várja önöket.</p>
               <p>Mialatt két szobán még átmentünk, Péter kedélyesen oldalba döfött:</p>
               <p>- Te, aztán most tégy ki magadért.</p>
               <p>Beléptünk a grófné budoárjába. Ebben a tágas és mégis otthonos szobában a fehér
                  szín volt az uralkodó: fehér bútorok, fehér függönyök, jegesmedve-takarók, fehér
                  fal vékony aranyszegéllyel. A nagy fehérségbe, amelyből egy modern amerikai
                  tervezőművész valóságos költeményt tudott csinálni, fehér cserepekben lévő
                  élővirágok vittek színes változatosságot. És az egész látványosságot Velence
                  csodatevő napja világította meg, amely szinte a vitorlásan duzzad felhők közé
                  emelte La Spina grófné szobáját.</p>
               <p>És ebben az elbűvölő keretben egy karcsú, leánytermetű nő, majdnem inkább gyermek,
                  mint öntudatos asszony fogadott bennünket.</p>
               <p>Edith aranyszőke volt, a sportoló amerikai nők egészséges rózsaszín arcbőrével.
                  Élénk, ametisztviola szemével oly mélyen, bensőségesen tudott nézni az emberre,
                  hogy minden férfit zavarba hozott vele. Rendkívül finom orrcimpái, lágy és kicsi
                  ajka, amely szerelmes gügyögésre volt alkotva, egész lényének elbűvölő üdesége
                  olyan asszonnyá tették, akibe a férfiak első látásra belebolondulnak. Edith a
                  milliói nélkül is uralkodni tudott volna. Magasrendű szellemét nem is annyira a
                  szavai, mint inkább tekintete árulta el. A modorában volt valami közvetlenség, ami
                  egy ember számára egyszerre otthonossá tette a budoárját.</p>
               <p>Mialatt arca vonásait vizsgáltam, önkéntelenül összehasonlítottam őt Tiepolo
                  grófnéval. Barbara szépsége megihlette az embert, Edith modernebb, bonyolultabb,
                  veszedelmesebb volt.</p>
               <p>Edith alig beszélt Velencéről, amely nem volt otthona, hanem annál többet a
                  Lidóról, yachtozásról, tenniszről. Felőle a régi mesterek tovább boronghattak a
                  képtárakban, mindenben az újat és legújabbat kereste.</p>
               <p>- Ön modern művész? - kérdezte tőlem. - Én csak a moderneket szeretem.</p>
               <p>Nagyon megörült, mikor elmondtam neki, hogy Párisban is voltam már egyszer
                  tanulmányúton.</p>
               <p>- És hogy jöhetett ide Páris után ebbe az álmos, ósdi Velencébe? - kérdezte.</p>
               <p>- Ó, az ember a régiektől is tanulhat valamit, - feleltem.</p>
               <p>Merész szabású, erősen kivágott pongyolájában amint egész közel hajolt hozzám,
                  válla és keble fehérségéből a mámornak illata szállta meg agyamat. Szinte
                  ellenállhatatlan volt szépségének ez a közvetetlen hatása. Edith észrevette
                  zavaromon, hogy tetszik nekem és kérdezte:</p>
               <p>- Lefestene engem?...</p>
               <p>Péter, aki úgy látszik, nem bízott abban, hogy magamat dicsérni fogom, most
                  közbevetette magát és elmondott rólam minden jót, amit csak elmondhatott. Kitalált
                  rólam olyan dolgokat, melyeket ki tudja, hol hallott. A fülem belepirult a sok
                  dicséretbe.</p>
               <p>Hálás voltam Péternek, de ugyanakkor a gyanu is megszólalt bennem: „Ez az ember
                  nem dicsér ingyen. Ez valamit akar tőled. Szüksége van rád.” Annyi bizonyos, hogy
                  Péter minden áron rajta volt, hogy megnyerje Edithet számomra. Eszembe jutott
                  Barbara jóslata, hogy nehéz választásom lesz közte és Péter közt. Most láttam
                  csak, mennyire igaza volt Barbarának. Egyszerre a két nő arcképét talán mégse
                  festhetem és most választanom kellett: vagy Barbara, vagy Edith!</p>
               <p>Péter nagyon megkönnyítette számomra a választást. Mikor Edith az iránt
                  érdeklődött, mennyiért festeném meg az arcképét, Péter olyan összeget mondott,
                  hogy én sápadtam bele helyette. Edith csak alig észrevehető biccentéssel adta
                  tudtomra, hogy az összegbe beleegyezett. Azt hittem, álmodom. Csak sikerüljön az
                  az arckép!</p>
               
            </div>
            <div type="chapter">
               <head>7.</head>
               <p>Mikor a grófnétól eltávoztunk, Péter visszavitt engem gondoláján a Riváig, ott
                  partra tett és így szólt:</p>
               <p>- Este hétkor sürgős operációt kell végeznem. Bocsáss meg, hogy ilyen hirtelen
                  búcsúzom el, de még előkészületeket kell tennem. Holnap keress föl engem!</p>
               <p>Egyedül és gyalog mentem a Danieli-ig, ami csak néhány lépés volt; már erősen
                  alkonyodott, amikor a hotel elé értem. A portás ezzel fogadott:</p>
               <p>- Levele van, signore.</p>
               <p>A levélrekeszben ott találtam Tiepolo grófné üzenetét:</p>
               <p>„Holnap délelőtt okvetlenül keressen föl lakásomon.”</p>
               <p>Alighogy fölmentem a lépcsőn, a portás már szaladt föl utánam:</p>
               <p>- Egy hölgy várja a váróteremben, - mondta titokzatosan.</p>
               <p>Lesiettem a váróterembe. A „hölgy” Tiepolo grófné komornája volt, aki levelet
                  adott át nekem. A levélben ez volt:</p>
               <p>„Kedves uram,</p>
               <p>lenn várom a Riván, Viktor Emmánuel szobra előtt sétálok. Mindenesetre szeretnék
                  önnel beszélni. Nagyon fontos, rám nézve életbevágó dologban. Mindenre kérem, ne
                  tagadja meg kérésemet és jőjjön el. Levelemet semmisítse meg.</p>
               <p>Igaz barátnője</p>
               <p>Tiepolo grófné.”</p>
               <p>A komornának, aki a levelet átadta, és aki szemmel láthatólag be volt avatva a
                  grófnénak ebbe a lépésébe, azt mondtam, hogy rögtön jövök.</p>
               <p>Barbara csakugyan ott járkált föl- és alá a Riva egy sötétebb részén, hol ebben az
                  időben kevesen voltak. Barbara egyszerű, fekete, velencei csipkekendőt tett a
                  fejére, alighanem azért, hogy fel ne ismerjék. Arca talán az izgalomtól, talán a
                  holdfénytől sápadt volt.</p>
               <p>- Kísérjen el, - szólt hozzám és rám nézett esdeklőn - sok mondanivalóm van.</p>
               <p>Elindultunk az Arzenál irányába. A komorna tisztes távolban követett minket.</p>
               <p>- Bocsásson meg, - kezdte a grófné - hogy elvonom a dolgaitól, de kell valakivel
                  beszélnem, különben félek, megőrülök... Tegye meg nekem ezt a baráti szívességet.
                  Ön tudja, nemrég még módfelett ideges voltam és De Bor gyógyított meg. Sajnos, be
                  kell vallanom önnek, rossz sejtelmek kínoznak, hogy nemsokára még idegesebb és
                  zavartabb leszek, mint valaha. Ön joggal kérdezhetné, miért nem fordulok valami
                  idegorvoshoz. Ezt meg is fogom tenni, de előbb beszélnem kell önnel. Ismeri ön
                  egész alaposan De Bort?</p>
               <p>- Iskolatársam volt néhány évig, aztán nem láttuk egymást egészen a legújabb
                  időkig. Pietrot inkább gyermekkorából ismerem.</p>
               <p>- És gyermekkorában nem vett észre rajta valami különöset? - kérdezte Barbara. -
                  Olyan gyermek volt ő, mint a többi?</p>
               <p>- Azt hiszem, épp olyan volt, mint a többi.</p>
               <p>Szándékosan elhallgattam Péter diákkori kalandját.</p>
               <p>A grófné maga elé nézett:</p>
               <p>- Nem tudom... nem értem... ebben az emberben valami egészen különös gonoszság
                  lakik... szinte azt merném mondani ördögi rosszaság, amely azonban alig
                  észrevehető nála és annál veszedelmesebb. Jó modora mögé rejti el, de így annál
                  veszedelmesebb, olyan mint valami alattomos, mérgezett tőr.</p>
               <p>Nem feleltem Barbara szavaira semmit.</p>
               <p>- Amiért kérettem önt, - folytatta Barbara - olyan különös és bonyolult dolog,
                  hogy ha önnel nem találkozom, nem tudom, mi történt volna velem... Amúgy is félek
                  mindig... a megbolondulástól... El fogom mondani önnek, mi történt... Ön mégis
                  jobban ismeri De Bort, mint én és kétségeimet talán el tudja oszlatni. Kérem
                  tehát, figyeljen...</p>
               <p>Egyik jó vagy rossz szokásom az, hogy alkonyat felé gondolába ülök és bebarangolom
                  Velence legelhagyottabb lagunáit. Giovanni nevű öreg gondolásunk szokott evezni.
                  Ismeri már a kedvtelésemet és felszólítás nélkül kormányozza a gondolát olyan
                  helyekre, ahol kevesen járnak vagy ahol kevesen ismernek föl. Néhány órát szoktam
                  így a vizen tölteni és kilenc órára rendszerint hazatérek.</p>
               <p>A minap is így elkalandoztunk és Murano közelébe értünk. Én észrevettem már egy
                  idő óta, hogy egy másik gondola folyton nyomunkban van, de nem vetettem rá
                  különösebb ügyet. Már sötét este volt és nem láttam a nyomunkban járó gondolát,
                  csak evezőcsapásait hallottam. Borus volt az ég, a víz gyászfekete. Elgondolkozva
                  ültem a gondola mélyén. Arra riadtam föl, hogy gondolánk beleütközik valamibe és
                  megáll. Az történt, hogy a másik gondola elénk siklott és elállta az utunkat.</p>
               <p>A következő pillanatban erős férfikar nyult be a mi gondolánkba, megragadott
                  engem, a számat erős marok fogta be, hogy ne tudjak kiabálni. Mindez egy
                  pillanatig tartott. Az erős kar hirtelen elengedett engem, a szájam szabad lett és
                  valami kitörő életösztönnel retteneteset sikoltottam... A sziget felől hangok
                  hallatszottak... Még csak azt láttam, hogy a sötét alak visszaugrik a gondolájába
                  és eszeveszett evezőcsapásokkal szökik. Giovanni utána ordított:</p>
               <p>- Fogják meg! Fogják meg!</p>
               <p>De az éjszaka csakhamar elnyelte őt és sikerült a sötétségben elmenekülnie.
                  Giovanni elmondta, hogy az az ember megtámadta őt, de ő ki tudta szabadítani a
                  karját és evezőjével csapást mért a fejére. Erre az idegen gyorsan elengedett
                  engem és vissza sietett gondolájára. Giovanni egyébként elismerte, hogy
                  szerencsénkre a partra emberek jöttek, és ennek köszönhetjük
                  megmenekülésünket.</p>
               <p>Barbara elhallgatott, elfogta az izgalom, amikor erre az éjszakai kalandra
                  visszagondolt. Kis lélekzetet vett aztán és folytatta:</p>
               <p>- Az éjszakai eset óta gyanu kínoz engem és ezért szeretnék önnel beszélni... Az a
                  férfi, aki engem a sötétben megtámadott, legalább is hasonlított... feltünően
                  hasonlított... De Borra!</p>
               <p>A grófné arcába néztem.</p>
               <p>- Én, - folytatta Barbara - nem merem határozottan állítani, hogy De Bor volt...
                  Épp azért mondom el önnek a dolgot, mert ön talán meg tud szabadítani ettől a
                  kínzó gondolattól. Hiszen ön ismeri De Bort. Mi a véleménye róla önnek? Képesnek
                  tartja ilyen merényletre? Nyugtasson meg. Hátha csak káprázat volt az egész?</p>
               <p>- Grófné, - feleltem - én nem ismerem annyira Pietrot, amint hiszi. Életének nagy
                  része homályos előttem. De talán mégis túlzás, ha annak az éjszakai támadásnak
                  tettesét benne keresi.</p>
               <p>- Úgy-e, túlzás? - szólt Barbara. - Nem csodálnám, ha idegeim félre vezettek...
                  Amióta La Spináék hajszát indítottak ellenem, akaratom ellenére többet foglalkozom
                  a doktorral, mint amennyire megérdemli. És magam sem tartom kizártnak, hogy
                  tévedtem.</p>
               <p>- Ha az ember gyűlöl valakit, vagy fél tőle, - mondtam - az a valaki szinte, mint
                  valami kísértet üldözi az embert.</p>
               <p>- Igaza van önnek, - felelte Barbara, - de hozzá kell tennem, korántsem félek
                  annyira De Bortól és valami túlzott ellenségeskedést se érzek iránta.</p>
               <p>Elgondolkodva haladtunk egymás mellett egy ideig.</p>
               <p>- Engedje meg, grófné, - szóltam végre - hogy egy ideig, néhány napig
                  tanulmányozzam Pietrót. Talán van bennem annyi emberismeret, hogy ha bármi gyanus
                  dolog merül föl Pietro viselkedésében, azt észre fogom venni és erről jelentést
                  fogok önnek tenni.</p>
               <p>Barbara hálásan megszorította kezemet és mély, igéző fényű szeméből elragadó
                  pillantást vetett rám.</p>
               
            </div>
            <div type="chapter">
               <head>8.</head>
               <p>Fölkerestem Pétert a lakásán. Ott azt mondták, hagy Péter néhány nappal ezelőtt
                  elutazott.</p>
               <p>Amint a szállóból kijöttem, elvegyültem a Riva dei Schiavoni sürgés-forgásába és
                  egyideig teljesen lekötötte a figyelmemet a Lidóra induló hajó körül nyüzsgő élet.
                  Aztán bementem egy partmenti kávéházba. Miközben szórakozottan lapozgattam az
                  ujságokban, önkéntelenül rátapadt a szemem egy ujságcikkre, amelyet a velencei
                  helyi lap szemetszúró nagy címbetűkkel és feltünő helyen közölt.</p>
               <p>„Titokzatos merénylet Murano szigetén” volt a cikk címe és el volt benne mondva,
                  hogy egy Pompilia Giusti nevű körülbelül harmincéves muranoi nő a minap alkonyat
                  felé egyedül volt a lakásán, amikor hirtelen belépett egy ismeretlen férfi, akinek
                  vonásait a homályban nem láthatta. Ez az idegen szó nélkül nekiesett Pompilia
                  torkának és elkezdte fojtogatni. Szerencséjére nyitva maradt szobája ajtaja és
                  kívülről lépések hallatszottak, mire a merénylő elengedte Pompiliát és
                  eszeveszetten menekült a konyhán át. A konyhában még találkozott Pompilia a
                  szomszédnőjével, aki úgy meg volt rémülve, hogy nem merte útját állni az
                  idegennek. A merénylő eltűnt. Sem Pompilia, sem szomszédnője nem tudnak pontos
                  személyleírást adni róla. A szobában és a konyhában oly sötét volt, hogy
                  arcvonásait nem lehetett látni.</p>
               <p>Murano csöndes sziget, békés lakosokkal, akikkel rendkívüli dolgok nem igen
                  szoktak megtörténni. Annál nagyobb izgalmat keltett Pompilia Giusti esete, mint
                  az ujság írta. Muranoi embereknek néhány nap óta föltünt egy idegen, akinek a
                  szemében félelmet gerjesztő láng lobogott. „Azoknak a szemeknek egyike ez - írta
                  az ujság - amelyek ölnek.”</p>
               <p>Engem annyira felizgatott a cikk, hogy rögtön föl akartam keresni a muranoi nőt,
                  Giusti Pompiliát. De mit mondjak neki, miért keresem föl? Eféle meggondolások
                  visszatartottak a látogatástól. Lassanként elfelejtettem az egészet.</p>
               <p>Mikor vacsora idején beléptem a szálló éttermébe, rögtön feltünt nekem egy fekete
                  ruhás, sűrűn lefátyolozott nő, aki az egyik sarokban ült és amikor beléptem,
                  fölvetette a fejét és csaknem olyan mozdulatot tett, mintha felém akarna jönni.
                  Leültem egy asztalhoz és észrevettem, hogy a nő int nekem. Feléje mentem... A nő
                  nyújtotta a kezét:</p>
               <p>- Nem ismer meg? - kérdezte halkan.</p>
               <p>Barbara volt.</p>
               <p>- Szeretnék önnel beszélni, - mondta Tiepolo grófné. - Természetesen vacsorázzék
                  meg előbb, mert el szeretném magát vinni magammal. Ön velem fog jönni, ha
                  kérem?</p>
               <p>Barbara szeme lázas nyugtalansággal fénylett és kis keze szemmel láthatólag
                  remegett.</p>
               <p>- Hová? - kérdeztem.</p>
               <p>- Muranóba, - felelte Barbara.</p>
               <p>- Giusti Pompiliához? - kérdeztem.</p>
               <p>A grófné rám nézett:</p>
               <p>- Honnan tudja?</p>
               <p>- Én is az ujságban olvastam az esetét.</p>
               <p>- És?</p>
               <p>- Úgy látszik, egyet gondoltunk, - feleltem.</p>
               <p>Barbara mélyen a szemembe nézett.</p>
               <p>- Vallomással tartozom önnek, - mondta igen halkan. - Elkövettem életemnek azt az
                  egyetlen legnagyobb ballépését, hogy egyszer régebben ott voltam Pompilia Giusti
                  lakásán a doktorral. Látom, elszörnyűködik erre a vallomásra. Mentségemre egyebet
                  nem tudok mondani, mint hogy akkor egészen háziorvosom hatása alatt álltam. De ha
                  elmondom önnek ennek a találkozásunknak a részleteit, meg fogja érteni, miért
                  akarok elmenni Murano szigetére Pompiliához.</p>
               <p>- Ha ön azt kérdi tőlem, - kezdte Barbara - hogyan jutottam el Pompilia lakásába,
                  erre nem tudok felelni. Ellenállhatatlan vágy fogott el, hogy menjek és nem tudott
                  volna visszatartani semmisem. Pompilia jósnő volt és Pietro ajánlotta a
                  figyelmembe. Azt hiszem, Pietro szuggerálta belém, hogy felkeressem. Csak arra
                  emlékszem, hogy valami belső hang megszólalt bennem: „el kell menned”. Utam
                  részleteire nem tudok emlékezni, csak arra, hogy végre ott voltam Pompilia
                  szobájában és nagy megkönnyebbülést éreztem, mint mikor az ember valami
                  láthatatlan nyügtől szabadul, amely addig kínozta.</p>
               <p>Különös, ódon leheletű, hatalmas nagy szoba volt ez, amilyent csak régi velencei
                  házakban lehet látni. A falon fekete vékony fakeretekben régi metszetek. Ódon,
                  furcsán hajlított és csavart bútorok. Különösen feltünt nekem egy fekete fényezett
                  szekrény, amelynek polcain spirituszos üvegekben kígyók, gyíkok, szalamandrák és
                  egyéb hüllők voltak. Pompilia híres jósnő volt a környéken, szerelmesek
                  tanácsadója, bájitalok készítője. Egyébként szobáját barátságossá tették a fehér
                  függönyök, a kakukos óra és egy fehér papagály bronz kalitkában.</p>
               <p>Pompilia velencei tájszólással és bőbeszédűséggel fogadott, leültetett és azt
                  mondta, várjak. Magamra hagyott. Egyedül voltam és kínos percek teltek el, talán
                  egy negyedóra is.</p>
               <p>Egyszerre nyílott az ajtó és belépett De Bor. Rajtam egyszerre hideg és meleg
                  futott végig.</p>
               <p>Pietro nyugodtan, szinte atyailag viselkedett velem szemben. Hangja nagy
                  megnyugvással töltött el. Aztán leült mellém és elkezdtünk beszélgetni közömbös
                  dolgokról. Föltünt nekem, hogy Pietro egy szóval sem említi, hogyan kerül ide.
                  Mintha természetes dolog volna, hogy a jósnőnél találkoztunk.</p>
               <p>És egyszerre, nem is tudom, hogyan, Pietro különös változáson ment át. Szemében
                  megvillant az a fény, amelyet már láttam mámoros vagy őrjöngő emberek szemében.
                  Szinte minden átmenet nélkül nekem esett, elkezdett csókolni eszeveszetten, ahol
                  ért. Én néhány pillanatig dermedtem álltam ott, szinte védekezni se tudtam. De
                  gyorsan magamhoz tértem és Pietrót ellöktem magamtól. Pietro vadállati mohósággal
                  nézett rám, valamit dadogott, ami úgy hangzott, mintha kérne valamit és aztán
                  újra nekem támadt. Öklömmel arcába csaptam. Megtántorodott és hátrálni kezdett.
                  Szeme vérbeborult, újra nekem esett és elkezdett fojtogatni. Szinte nem is
                  fájdalom volt az, amit éreztem, hanem valami kéjes elzsibbadás, a halál előjátéka.
                  Ha még néhány pillanatig szorítja a torkomat, végem van. De Pompilia lépett be a
                  szobába és megragadta Pietro vállát. Pietro erre elengedett.</p>
               <p>A jósnő kérdőleg nézett rám és aztán Pietrora. Pietro nem felelt semmit, lesütötte
                  a szemét és kisietett a szobából. Pompilia ekkor tőlem kérdezte, mi történt.
                  Elmondtam neki mindent és a jósnő arcán rémület jelent meg.</p>
               <p>- Ha pár pillanattal később jövök, - mondta - akkor ön most már halott.</p>
               <p>Pompiliát azóta sem láttam, - fejezte be elbeszélését Barbara - és ez a jelenet,
                  ami a lakásán történt, természetesen örökre elidegenített Pietrotól. Pietro maga
                  se nagyon kereste a barátságomat azontúl. Akkor már La Spina grófné házába
                  kezdett járni. És ezek után ön is megérti, miért akarom most Pompiliát
                  felkeresni?</p>
               
            </div>
            <div type="chapter">
               <head>9.</head>
               <p>Vacsorám végeztével fölajánlottam Barbarának, hogy most már mehetünk Muranoba.
                  Gondolába szálltunk.</p>
               <p>Különös utazás volt az, Muranoig. Barbara nem volt az az asszony, aki mellett egy
                  férfi érzéketlenül ülhetett volna. Fátyolát visszahajtotta és most a hold fényében
                  tündérin bűbájossá vált merengésre hajló arca, sötét lobogású szeme. Kezdtem nem
                  csodálkozni azon, hogy a hűvös, okos Pietro elvesztette a fejét, amikor
                  négyszemközt volt vele. De épp az, hogy Pietro pórul járt, óvatosságra intett. De
                  mennél hűvösebb és józanabb akar valaki maradni, annál kevésbé sikerül ez neki
                  olyankor, amikor a velencei csillagok mindennél szebben tudnak ragyogni,
                  csábítani.</p>
               <p>A néma, sötét vizen mintegy az örökkévalóság fuvalmát éreztem és beszélni kezdtem
                  Barbarának az élet és halál értelméről, szerelemről, hogy megközelíthessem azt az
                  egyszerű mondatot, amely ekként hangzott volna: „Barbara, szeretném
                  megcsókolni.”</p>
               <p>Vágyam vagy akaratom oly erős volt, hogy ha Barbara csakugyan gyönge,
                  befolyásolható idegzetű nő, kellett, hogy megérezze bennem a lobogó szenvedélyt.
                  És Barbara, mintha csakugyan megérezte volna, mit gondolok, gyöngéden felém dűlt,
                  szinte a vállamra hajtotta a fejét és szólt:</p>
               <p>- Maga eljön velem, elkísér engem... mintha tartoznék ezzel nekem... De én nem
                  kérdem, miért teszi. Én érzem, hogy maga... barátom!</p>
               <p>A hangjában volt valami, ami például Bor Pétert, ha a helyemen lett volna,
                  cselekvésre ösztönözné. De Barbara, - ahogy akkor éreztem - valahogy a többi nő
                  fölött van, nem bánthatom meg és szinte azt vártam tőle, hogy kitalálja
                  gondolataimat.</p>
               <p>És Barbara váratlanul megfogta a kezemet gyöngéden.</p>
               <p>- Ön jó embernek látszik, - mondta.</p>
               <p>Megragadtam a kezét és szenvedélyesen megcsókoltam. Kissé visszahúzta finom
                  ujjait, de éreztem, hogy testével közelebb símul hozzám. Ez lett volna az a
                  pillanat, amikor Barbarát magamhoz ölelhettem és megcsókolhattam volna.</p>
               <p>Barbara, mintha érezte volna zavaromat, mintha ki is akarná élvezni, arcát az
                  arcomhoz közelítette. Farkasszemet néztünk egymással, ajkaink csak vonalnyi
                  távolságban voltak egymástól, szinte érintkeztek és így kérdezte:</p>
               <p>- Úgy-e, ön barátom lesz és segíteni fog nekem?</p>
               <p>- Természetesen, - feleltem szenvedélyesen, meggyőződéssel és szinte önkéntelenül
                  megcsókoltam. Talán egyszerre közeledtek ajkaink egymáshoz, talán
                  valamennyiünknél erősebb érzéki hullám sodorta össze a két húspárnácskát, de talán
                  csók volt ez... halk csók...</p>
               <p>- Szeretem, Barbara, - mondtam halkan, inkább rebegve. És Barbara tűrte, hogy
                  újra, de most már nyíltan megcsókoljam, visszacsókolt, megöleltem és visszaölelt
                  és én váratlanul éreztem, mi az, ha az ember kettesben, szép, kivánatos nővel ring
                  Velence habjain.</p>
               <p>Váratlan, rövid és szép üdvösség volt. Kár, hogy már mutatkoztak Murano lámpái. A
                  gondolából nem azzal a biztonsággal szálltam partra, hogy most már Barbara az
                  enyém, hanem inkább kétség maradt bennem vissza, hogy Barbarát hozzám csak a
                  bosszú vágya vagy a védelem keresése sodorja.</p>
               <p>A gondolással megállapodtunk, hogy egy óra mulva visszajön értünk oda, ahol
                  kiszálltunk és aztán nekivágtunk kettesben Murano utcáinak, hogy fölkeressük
                  Pompilia lakását. Karonfogva mentünk a csöndes utcákon.</p>
               <p>Egy teljesen sötét utcában, ahol lélek se járt, megálltunk és fölbámultunk a
                  csillagokra. Nem a csillagok miatt álltunk meg, hanem hogy érezzük egymás szívének
                  dobogását. Összeölelkeztünk és forró, végtelen csókban olvadtak össze ajkaink.
                  Félig ellehelt, félig elduruzsolt, elbugyborékolt szavakban tört ki belőlem mind
                  az a szerelmi varázslat, amellyel a velencei ég megtöltötte szívemet. Szerelmespár
                  lett belőlünk, amely az árnyékban keres védelmet, még ha nem is üldözik. Barbara
                  csókjai messze felülmulták mindazt a jót, amit addig az életben tapasztaltam. És
                  nem is volt fontos többé számomra, hogy felkeressük Pompilia lakását.</p>
               <p>- De mit csináljunk most egy óráig, amíg a gondolásunk visszajön? - kérdezte
                  Barbara. - Menjünk el mégis Pompiliához.</p>
               <p>- Ne menjünk, - mondtam határozottan.</p>
               <p>- Miért?</p>
               <p>- Féltékeny vagyok.</p>
               <p>- Kire?</p>
               <p>- Pietrora!</p>
               <p>Barbara mosolygott.</p>
               <p>- Nem; arra a helyre vagyok féltékeny, ahol maga volt Pietróval - szóltam.</p>
               <p>- De hiszen mondtam, mi történt...</p>
               <p>- Ó, ha ezt bizonyosan tudnám!...</p>
               <p>És bizonyításként Barbara rám borult, csókolta számat és hozzám tapadt
                  egészen...</p>
               <p>- Mily jó, hogy van valakim, akiben megbízhatok, - mondta. - Mily jó, hogy van
                  valakim... A férjem? Csak önmagában bízik, önmagára támaszkodik, önző és gőgös.
                  Engem csak úgy félt, mint a jó hírnevét, főnemesi címét, rangját, vagyonát és
                  mindazt a jót, ami ebben az életben körülveszi. Nem szerelemből félt, hanem
                  hiúságból, hatalmi vágyból... Köszönöm, hogy maga szeret engem...</p>
               <p>- Szeretlek... - suttogtam és ezerszeresen boldog voltam, hogy olaszul dalolhattam
                  el a legrégibb, legörökibb emberi igét.</p>
               <p>Egymást átkarolva járkáltunk a tengerparton, belebámultunk a fekete hullámokba
                  vagy föl a csillagokra. Minduntalan meg-megálltunk egy-egy csókállomásra és az
                  óra, amelyet Muranoban töltöttünk el, csodálatosan hamar repült el.</p>
               <p>Akkor aztán végül a gondolásunkhoz siettünk. Nyoma se volt se gondolának, se
                  gondolásnak.</p>
               <p>- Pedig énnekem okvetlenül haza kell mennem! - ijedezett Barbara. - A férjem
                  gyanakodnék, ha pontosan haza nem érkezem.</p>
               <p>- Ó, bár ez az éjszaka örökké tartana! - feleltem.</p>
               <p>- Sajnos, nem lehet, - felelte Barbara. - Akár a föld alól is, de gondolást
                  teremtsen elő!</p>
               <p>És hangja egyre idegesebb lett. Hosszas keresés után végre találtunk egy
                  ütött-kopott bárkát és egy mogorva hajóst, aki hajlandó volt Tiepolo grófnét
                  visszaszállítani a városba. Barbara mielőtt beült a bárkába, így szólt hozzám:</p>
               <p>- Ön most nem jöhet velem.</p>
               <p>- Mitől fél?</p>
               <p>- Inkább azt kérdezze, kitől?</p>
               <p>- Tőlem?</p>
               <p>- Magamtól, - felelte nevetve. - Várjon!... Legyen kitartó... Mutassa ki irántam
                  való szerelmét azzal, hogy mindig hű marad hozzám és segítségemre lesz...</p>
               <p>Még egyszer megöleltük és megcsókoltuk egymást, míg a vén hajós pipából pöfékelt,
                  sunyin bandzsított felénk és nagyokat köpött a tengerbe.</p>
               <p>Barbara még mindig fogta a kezemet.</p>
               <p>- Nagyon nagy szívességre kérem, - szólt - keresse fel most egyedül Pompiliát. És
                  tudja, miért kérem föl erre? Hogy meggyőződjék arról, hogy igazat mondtam.</p>
               <p>- Elmegyek Pompiliához, - feleltem - és holnap... mikor találkozunk?</p>
               <p>- Ugyanabban az időben, mint ma... fölkeresem a hotelben.</p>
               <p>- Viszontlátásra!</p>
               <p>- Viszontlátásra!</p>
               <p>Barbara karcsún, könnyedén beszállt a bárkába, amely nehéz evezőcsapásokkal
                  megindult a sötét tengeren és lassanként beleveszett az éjszakába.</p>
               <p>Ott maradtam egyedül a parton. Számban csókok ízével, idegeimben az ölelések és
                  forró testi érintkezések mámorával. Gondolatban követtem a távozó bárka asszonyát
                  egészen addig, amíg palotája lépcsői előtt ki nem száll a bárkából... most fölsiet
                  a lépcsőkön... inasok várják hajlongva... eléje jön a férje... „Hol voltál,
                  kicsikém?” „A barátnőmnél...” „Milyen izgatott vagy!” „Ó, a parton egy fekete
                  embert láttam és úgy megijedtem!...” „Nem történt semmi bajod?” „Nem. Ugyan, mi is
                  történhetett volna?...” „Csak vigyázz magadra és szeress engem, légy hű hozzám...”
                  És aztán, mikor Barbara bemegy a budoárjába, ahol egyedül van, eszébe jut-e még az
                  a boldogtalan festő, aki most Murano utcáin keresi Pompilia házát?</p>
               
            </div>
            <div type="chapter">
               <head>10.</head>
               <p>A jósnő magas, szikár termetű, idős, még mindig szép, tipikusan velencei nő volt.
                  Fekete selyemruhája méltósággal feszült rajta.</p>
               <p>Könnyű volt hozzá bejutnom azzal, hogy kíváncsi vagyok jóslására.</p>
               <p>- Sajnos, én most beteg vagyok, - szólt Pompilia. - Talán olvasta az ujságban, mi
                  történt velem?</p>
               <p>- Ó, olvastam, és épp ez hozott ide. Az én ügyem, amelyben tanácsát szeretném
                  kérni, azt hiszem, összefüggésben van ezzel a merénylettel, amit ön ellen
                  elkövettek...</p>
               <p>Pompilia gyanakvó szemekkel nézett végig:</p>
               <p>- Micsoda összefüggésben?... Nem értem, uram...</p>
               <p>- Egy hölgy, - feleltem - aki iránt melegebben érdeklődöm, megkért, hogy keressem
                  föl önt és tudjam meg, kire gyanakszik ön, hogy ki követte el ön ellen a
                  merényletet?</p>
               <p>- Ki az a hölgy? Szabad tudnom?... Azaz várjon... ki fogom találni... hiszen azért
                  vagyok jósnő... Tiepolo grófné, úgy-e?</p>
               <p>Pompilia észrevette, hogy fején találta a szöget. Most már, mint aki biztos a
                  dolgában, folytatta:</p>
               <p>- Vigyázzon, fiatalember, olyan hatalmakkal veszi föl a küzdelmet, amelyek a
                  poklot is meg fogják mozdítani, hogy ártsanak önnek.</p>
               <p>- Én másra vagyok kíváncsi, - szóltam. - Járt itt önnél valaha Tiepolo grófné?</p>
               <p>- Itt volt egyszer és tanácsomat kérte.</p>
               <p>- De nem volt egyedül?</p>
               <p>- Később egy úr eljött érte, - felelte Pompilia.</p>
               <p>- És mi történt a kettő közt?</p>
               <p>A jósnő élesen a szemem közé nézett, de nem felelt semmit. Kis ideig vártam, aztán
                  megtörtem a csendet:</p>
               <p>- Mi történt a közt az úr és Tiepolo grófné közt?</p>
               <p>Pompilia, mint aki álomból ébred, összerázkódott, rám nézett és így szólt:</p>
               <p>- Kérem, fogja meg a kezemet... így... és parancsolja rám, hogy feleljek
                  kérdéseire... Felelni fogok. Természetesen, én nem tudom, mikor fölébredek, mit
                  feleltem a kérdéseire. Médium vagyok, Eusepia Palladio rokona. Járt már nálam
                  egyszer Lombroso úr is... Fogja meg erősen a kezem és... vigye át rám
                  akaratát...</p>
               <p>Kezem erősebb szorítására Pompilia engedelmesen álomba merült... miután előbb
                  összerázkódott.</p>
               <p>- Mondja meg, mi történt itt ebben a szobában Pietro és Barbara közt?</p>
               <p>Pompilia azonban gyorsan fölnyitotta a szemét és álomból ébredőn és szólt:</p>
               <p>- Ön rosszul szuggerál engem... vagy pedig olyasmit kérdezett, ami én rám
                  vonatkozik vagy velem történt meg. Ezt nem szabad!</p>
               <p>- Bocsánat, asszonyom, - szóltam - én csakugyan olyasmit kérdeztem öntől, ami
                  talán önre is vonatkozik. De mikor én épp erre vagyok kíváncsi! Megengedi, hogy
                  kérdezzem?</p>
               <p>- Az a kérdés, hogy mit? - szólt Pompilia.</p>
               <p>- Én, - feleltem - egyszerűen azt óhajtom megtudni, igaz-e, hogy Pietro fojtogatta
                  Tiepolo grófnét, abban a pillanatban, mikor ön akkor a szobába belépett és
                  megakadályozta, hogy a fojtogatásnak gyászos vége legyen?</p>
               <p>- Ez igaz, - felelte Pompilia.</p>
               <p>- Szabad még egy kérdést tennem?</p>
               <p>- Tessék.</p>
               <p>- Mit gondol, hogy az, aki önt nemrég megtámadta?...</p>
               <p>- Erre nem felelek, - mondta Pompilia. - Akar még mást kérdezni?</p>
               <p>- Szereti-e Tiepolo grófné Pietrot? - kérdeztem.</p>
               <p>- Erre se felelhetek, - jelentette ki Pompilia. - Hanem próbáljon még egyszer
                  elaltatni és a kérdéseket lehetőleg úgy adja föl, hogy ne érintsék közvetetlenül
                  az én személyemet.</p>
               <p>Kíváncsiságból megtettem a kísérletet. Erősen fogtam Pompilia kezét.</p>
               <p>- Hol van most Pietro és mit csinál? - kérdeztem.</p>
               <p>- Piszkos, züllött csapszéket látok... részeg matrózok táncolnak, énekelnek... az
                  osztéria ajtaja folyton nyílik... gyanus alakok jönnek-mennek. Az egyik sarokban,
                  messze a táncolóktól, egyedül gubbaszt egy csavargó... Az arca, bár borostás,
                  nagyon finom és a kezén látszik, hogy nem sokat dolgozott. Most megismerem... Ez
                  Pietro!</p>
               <p>A médiumon különös izgalom vett erőt, egész testében remegett és féltem, hogy
                  fölébred. De ez nem történt meg.</p>
               <p>- Hol van az az osztéria, amelyben Pietro ül?</p>
               <p>- Szűk, piszkos utcáiban. Olajlámpa se pislog benne. Egészen sötét van, alig
                  látok. Ablakból némi fény árad ki. Fölötte cégér, piros állati bőr, bőrkereskedő
                  cégére.</p>
               <p>- Mit lát még?</p>
               <p>- Az osztériában egy idősebb ember leül Pietro mellé. Matróz. Haja kissé őszbe
                  vegyült, bajusza deres. Beszélgetni kezd Pietroval, aki azonban nem felel neki.
                  Ezt a szót hallom: „Búvár!” Nem tudom, mit jelent. Ah igen... A deresfejű
                  matróznak a társai odakiáltják: „Hogy vagy, búvár?...”</p>
               <p>Pompilia szünetet tartott.</p>
               <p>Utána újult erővel próbáltam folytatni a kérdezősködést:</p>
               <p>- Hol van most és mit csinál Barbara?</p>
               <p>- Gyönyörű hálótermet látok. Ablakai a Canal Grandera nyílnak. Festmények a falon.
                  Ezekhez hasonlót az Accademia dei Belli Arti-ban láttam. A bútorok régiek,
                  előkelők. Széles, mennyezetes ágy. Barbara még ébren van. Kikönyököl az ablakon.
                  Könnyű csipkés ing rajta, egyéb semmi. Fejét lehajtja jobb kezére. A másik kezében
                  virág. Szagolgatja... Olajfa virága...</p>
               <p>A szívem megdobbant. Mikor az egyik muranoi utcában jártunk, olajfa mellett
                  mentünk el. Barbara benyult a kerítésen és az olajfáról virágos ágat tépett le.
                  Most ezt szagolgatja.</p>
               <p>Rám gondol-e?</p>
               <p>- Mit lát még? - kérdeztem a médiumtól.</p>
               <p>- Barbara szemében könnycseppet. Most egyszerre elmosolyodik. Elszalad az ablaktól
                  és egyenesen beleveti magát az ágyba. Magára húzza a selyempaplant állig. Arca
                  boldog, ragyog. Elfújja a gyertyát. Sötét van... Gyufát gyujt. Meggyujtja a
                  gyertyát. A szekrényhez szalad, legalsó fiókját kihúzza. Keresgél. Most egy
                  papirost vesz ki. Női fej rajza. Barbarát ábrázolja...</p>
               <p>A szívem szinte kiugrott helyéről. Ez a rajz... nem lehet más, mint az a vázlat,
                  amelyet Barbaráról készítettem, mikor vele és Péterrel együtt az osztériában
                  voltunk, Barbara tehát rám gondol!... Vagy talán Pietrora?</p>
               <p>A médium folytatta:</p>
               <p>- Most visszateszi a rajzot a helyére, becsukja a fiókot, visszafekszik az ágyba,
                  belebámul a gyertyába, félig már alszik és álmában mosolyog, most felül, elfújja a
                  gyertyát... a szoba ismét egészén sötét...</p>
               <p>Pompilia fölébredt, rám nézett és szólt:</p>
               <p>- Ha valami olyasmit mondtam, ami akár önre nézve, akár rám nézve életveszélyes,
                  kérem mindkettőnk érdekében, mondja meg nekem.</p>
               <p>- Asszonyom, ön igazán meglepő és csodálatos dolgokat mondott - feleltem - de
                  semmi olyasmit, ami önre vagy rám nézve életveszélyes volna. Egészen el vagyok
                  ragadtatva képességeitől és nem tudom, hogyan honoráljam...</p>
               <p>- Semmitsem fogadok el, - szólt gyorsan Pompilia. - A törvény ezt tiltja.</p>
               <p>- Akkor hát, asszonyom...</p>
               <p>Legyen szerencsém máskor is. Ha életében valami válsága lesz vagy meg akar tudni
                  valamit, ami jövőjére nagyon fontos, forduljon mindig bizalommal hozzám...</p>
               <p>Kezet nyújtott és én távoztam a különös asszony házából.</p>
               
            </div>
            <div type="chapter">
               <head>11.</head>
               <p>Éjfél lehetett és én újra Murano utcáin bolyongtam.</p>
               <p>Amikor egy szűk, girbe-gurba utcába értem, ahol olajlámpás se pislogott, valami
                  gyér világításban, amely talán a csillagokból áradt, megpillantottam egy piros,
                  állatbőr alakú bolti cégért, amilyen bőrkereskedések fölött szokott lógni.
                  Pompilia szavaira rögtön visszaemlékeztem. Az utca másik végében valóban egy
                  osztéria fénye, bűze, lármája, zenéje áradt ki az éjszakába... Félelmetes volt a
                  hajósoknak ez a csapszéke és én mégse tudtam eltávolodni tőle. Néhány percig
                  haboztam, belépjek-e az osztériába. Végre is kíváncsiságom győzött és minden
                  szorongásomat, borzalmamat legyőzve, beléptem a matrózok kocsmájába.</p>
               <p> A táncolóktól legtávolabb lévő sarokban, ahogy Pompilia leírta, ott ült Bor
                  Péter.</p>
               <p>De a szakadt, sáros ruhájú, borostás állú csavargóban, aki bambán bámult a
                  poharába, ugyan ki ismert volna rá a velencei hölgyek elkényeztetett orvosára? Mi
                  történt ezzel az emberrel, hogy ennyire lezűllött, ilyen csapszék-töltelék lett
                  belőle? Péter annyira félelmetes és visszataszító látvány volt, hogy nem mertem
                  közeledni. Olyan helyre ültem le, honnan zavartalanul megfigyelhettem. Péter
                  elhúzódott az emberektől. Néha rám is esett egy-egy pillantása, de nem ismert meg,
                  üres tekintete tovább révedezett. Alig hittem a szememnek, hogy ez a condrákba
                  burkolt csavargó vagy koldus azonos lehet Péterrel. Öltözetén meglátszott, hogy
                  úri volt, de a viszontagságok annyira megviselték, hogy többé nem számított emberi
                  ruházatnak. Péter, mint valami elázott hulla ült a helyén. Arcának megnyúlt
                  vonásaiból végtelen közömbösség sivárkodott elő. Szemehéja vörös volt, mint azoké,
                  akik sokat virrasztanak. Ajka petyhüdten lógott alá és bajusza gondozatlanul,
                  csapzottan merült poharába. Részeg vagy beteg volt, mindenesetre olyan állapotban,
                  hogy - úgy látszott - nem ismeri föl a körülötte levő embereket.</p>
               <p>Végtelen szánalom fogott el. Szerettem volna hozzámenni és kikérdezni. De egy
                  meggondolás visszatartott. Barbara és Pompilia megerősítette abban a
                  föltevésemben, hogy Péterben valami társadalomellenes lény rejtőzik, amely néha
                  állati hevességgel tör ki belőle. És mostani állapota, a zűllöttség biztos
                  jeleivel, arra mutatott, hogy az emberi állat most teljesen kialakult benne.</p>
               <p>Vagy talán szándékosan nem ismert volna rám Péter? Röstellte előttem elzűllésének
                  ezt a feneketlen vígasztalanságát? Bízott még abban, hogy valaha talpra állhat és
                  újra a régi nőhódító lehet, aki letagadhatja, hogy egykor ebben a piszkos
                  osztériában a szemétnéppel volt egyenlő?</p>
               <p>Minthogy nem akart rám ismerni, nem akartam rákényszeríteni a társalgásomat vagy
                  barátságomat. Az osztéria hangulata külömben is egyre mámorosabb és
                  veszedelmesebb lett. Távoztam. Mikor kimentem, még hallottam, hogy Bor Péter
                  szomszédját, egy őszbe csavarodott bajuszú matrózt a társai biztatják:</p>
               <p>- Igyál, búvár!</p>
               
            </div>
            <div type="chapter">
               <head>12.</head>
               <p>„Dear maestro!</p>
               <p>Nem értem, miért nem jön? Remélem, még nem felejtett el minket egészen? Holnap
                  fekete kávéra várom.</p>
               <p>La Spina grófné.”</p>
               <p>Ez a levél, amelyet a hotelbeli kulcsszekrény rekeszében találtam, legalább is oly
                  kellemetlenül érintett, mintha valamelyik hitelezőm fenyegetne. A sorok közül ezt
                  olvastam ki: „Ön előleget vett föl arckép megfestésére és azóta nem mutatkozik. Az
                  ilyen tréfát mi amerikaiak nem értjük. Business is business.”</p>
               <p>De a rekeszemben egy másik levél is volt:</p>
               <p>„Kedves barátom,</p>
               <p>a legnagyobb sajnálatomra nem jöhetek. Gyöngélkedem. Lehet, hogy nem leszek
                  komolyabban beteg és akkor a napokban fölkeresem.</p>
               <p>Mindig önre gondol</p>
               <p>Barbara.”</p>
               <p>Vacsorám befejezése után egyedül nekivágtam Velence zeg-zúgos utcáinak. A
                  Márkus-tér után a „Mercerie” hosszú utcájában folytattam az útamat és le-letértem
                  a kis callé-kba.</p>
               <p>Milyen hangos, vidám és elbűvölő a velencei élet ilyen meleg estén, amikor vacsora
                  után az emberek sietnek a színházba, a kirakatok vakító fényben csillognak végig a
                  Mercerián, kis, jelentéktelenül kedves boltocskák ritka műkincseket vagy
                  nagyértékű ékszereket ragyogtatnak meg, minden utca sarkán bodros hajú velencei
                  leányok nevetgélnek, fogaik fehér sövényének villogásával, facchinok és más
                  szegény emberek, gyári munkások, halászok blúzai súrolják a színházba,
                  hangversenyre siető úrinők selymét, mindenki hangosan beszél, kacag, még akik
                  szitkozódnak is, mintha csak tréfából csinálnák, egy-egy olasz pap vagy vidéki
                  katonatiszt tűnik föl a tömegben, az árusok hangosan kiabálják vagy éneklik
                  portékájukat és az embernek maga sem tudja, miért, az az érzése támad, hogy ebben
                  a régi, tengerparti és kereskedő városban minden eladó, minden!</p>
               <p>Három angol fiatalember cilinderben és „full dress”-ben katonás lépésekkel,
                  mintegy vezényszóra siet bizonyosan a színházba és olyan furcsák, olyan idegenek,
                  olyan fabábúszerűek ebben a nyüzsgő, mosolygó városban, hogy a nép önkéntelenül
                  észreveszi őket és tréfás megjegyzéseket röpítenek feléjük, amelyeket az angolok
                  se meg nem értenek, se föl nem vesznek. Jobb mulatság híján követtem az angolokat,
                  akik meglehetősen gyors és egyforma lépéseikkel végre a „Teatro Malibran” elé
                  értek. Bementek a színházba és én utánuk. A színházban Puccini Bohémjeit adta elő
                  egy „staggione”. Én is megvettem az „ingresso”-t, hogy körülnézzek a színház
                  nézőterén, vajjon van-e még jó ülőhely, amelyet megválthatok.</p>
               <p>A földszinten a három angol fiatal úr épp mellém került. A színházban mindent
                  furcsának találtak, a legfurcsábbnak azt, hogy az urak bottal, kalappal ültek a
                  nézőtéren és botütésekkel sürgették az előadás megkezdését. Az angolok is rögtön
                  magukévá tették ezt a szokást és cilindereiket csak akkor vették le, amikor a
                  többiek, vagyis a függöny felgördülésekor.</p>
               <p>Az olaszok kiváló művészek és zenészek. A „Bohémélet” első felvonásával igen nagy
                  sikert értek el.</p>
               <p>Amikor a függöny legördült, és a nézőtér kivilágosodott, a földszinti messzelátók
                  a legszívesebben egy első emeleti páholyt kutattak, honnan egy hölgy ragyogó
                  szőkesége és mezítelen válla tündökölt elő: La Spina grófné volt. Alighanem az
                  első felvonás alatt a sötétségben foglalt helyet páholyában, mert különben már rég
                  észrevettem volna. De nem is lehetett észre nem venni ezt a diadalmasan szőke és
                  különös jelenséget, gyermekesen kedves, szép és egészséges arcát, mosolyának bájos
                  gödreit, romlatlanul villogó fogsorát, kicsiny ajkát, nagy álmodozón kék szemét,
                  kissé fitos, de arisztokratikusan élezett orrát. Ha egyébért nem, ékszerei
                  káprázatos pompájáért is megérdemelte a feltünést, amelyet keltett. Csak az
                  Újvilág leányai tudnak felmutatni olyan nyakéket, diadémot és butónokat, amik
                  Edith szépségét ezerszer hatványozták. Az elszegényedett ó-világból már kiperegtek
                  a pompás szolitérek a dollárok hazájába és az amerikai milliomosok
                  ékszergyűjteményeit bizonyára megbővítették az „Inkák kincsei” is. Edith
                  csillogása elhomályosította a velencei arisztokrata nők családi ékszereit,
                  amiknek értékesebb darabjai valamelyik könnyelmű ős kezén már rég eltűntek, hogy
                  helyüket olcsóbb kövek vagy silány utánzatok foglalják el. Edith hajában
                  kékgyémánt vagy hasonló ritka kő szórta vakító és titokzatos sugarait. Az egész
                  jelenség olyan volt, mintha Edith a sziporkázó gyémántok szikraesőjében ülne.</p>
               <p>Páholya hátterében valaki meghúzódott a félhomályban, csak frakkingének
                  plasztronja fehérlett elő. Nem lehetett tudni, a férje vagy valaki más van-e ott.
                  Az egész második felvonás alatt a grófné mellett levő hely üresen maradt és a
                  páholy frakkos vendége visszahúzódott az ismeretlenség homályába.</p>
               <p>A második felvonás után a szünetben, mikor kifelé tartottam a nézőtérről, elém ált
                  Bor Péter kifogástalan frakkban, világfias elegánciával.</p>
               <p>- Meg akarsz szökni! Hohó, nem lehet, barátom! - így szólt hozzám. - Most viszlek
                  egyenesen La Spina grófné páholyába.</p>
               <p>Belém karolt és a szó szoros értelmében ragadott magával. Útközben még a
                  következőt mondta:</p>
               <p>- Micsoda dolog az, hogy téged egyáltalán nem lehet látni? Annyira elmerültél
                  Velence régi szépségeibe, hogy minden másról megfeledkezel? A te helyedben én nem
                  venném oly közömbösen, ha egy szép asszony, mint La Spina grófné, érdeklődik
                  irántam.</p>
               <p>Ez az üde, jókedvű, tetőtől-talpig kifogástalan viseletű ember homlokegyenest
                  ellentéte volt annak a csavargónak, akit a muranoi matrózkocsmában láttam.
                  Lehetetlen volt elhinni, hogy a kettő ugyanaz a személy. Legföljebb arcban
                  hasonlíthatnak egymásra. Pietrónak talán valami alteregója él itt Velencében és
                  azt láttam én a muranoi osztériában?</p>
               <p>A páholyban La Spina grófné kitüntető kedvességgel fogadott, maga mellé ültetett
                  és kikötötte, hogy az egész harmadik felvonást az ő páholyából nézzem végig.</p>
               <p>Edith nagyon kedvesen viselkedett velem szemben. Amikor szóba hozta arcképe
                  megfestését, ezt olyan formában tette, amely rám nézve a leghízelgőbb volt. Nem a
                  türelmetlen hitelező szólt belőle, hanem a hiú és kíváncsi asszony, aki szeretné
                  már látni, milyennek festem meg. Éreztem, Bor Péter annyira fölmagasztalta és
                  túlozta előtte művészetem jelentőségét, hogy nehéz lesz kielégítenem az amerikai
                  hölgy ízlését.</p>
               <p>Edith arcképének megfestése elé némi aggodalommal néztem.</p>
               <p>Az egész felvonás alatt abból a szempontból néztem Edithet, milyen módon tudnám a
                  legjobban megfesteni.</p>
               <p>Természetesen eszembe jutott az is, hogy az a kép, amelyet Edithről fogok festeni,
                  nem maradhat titokban. Barbara értesülni fog róla és ez annál inkább fogja
                  bántani, mert az ő arcképének megfestéséhez, amelyhez régebbi ígéretem köt, még
                  hozzá se fogtam.</p>
               <p>Éreztem, nincs más megoldás a számomra: hozzá kell látnom mindakét arcképhez
                  egyszerre. Az egyikben, Edith arcképében meg fogom mutatni, milyen virtuóz tudok
                  lenni. A másikban a jobbik énemet, legigazabb és legmélyebb művészetemet fogom
                  feltárni. A két nő egyszerre mint két külön művészi feladat merült föl bennem,
                  amely kezdett izgatni.</p>
               <p>Edithnek ott a páholyban megígértem, hogy másnap hozzáfogok arcképe megfestéséhez.
                  Minthogy az előadás vége közeledett, elbúcsúztam tőle és Pietrótól. Bor Péter
                  kikísért a folyosóra és ott komolyan mondta:</p>
               <p>- Te, aztán cserben ne hagyj!</p>
               <p>- Holnap eljövök okvetlenül.</p>
               <p>Ezzel elváltunk. Úgy láttam, se Péter, se Edith még nem tudják, hogy engem milyen
                  szálak fűznek Barbarához.</p>
               
            </div>
            <div type="chapter">
               <head>13.</head>
               <p>Másnap megkezdtem Edith arcképének festését. A La Spina-palota egyik szalónja
                  óriási tükörablakával a Canal Grandéra nyílt. Ezt a helyet választottam műtermül.
                  A hatalmas ablak szinte magába szívta a Csatorna minden fényét és világosságát
                  úgy, hogy megfelelőn alkalmazott függönyökkel kellett tompítanom a beözönlő
                  fényt.</p>
               <p>Edith számára a garderobjából kiválasztottam egy selyemruhát, amelynek kékes
                  tengerzöldje nagyon illett Edith szőkeségéhez. Az asszony fiatal és üde arcából
                  nem volt nehéz kikeresnem azt a nézetet, amely az utókor számára való
                  megörökítésre a legelőnyösebbnek ígérkezett és amelyben orrának finom vonala,
                  szemének kifejező kéksége, ajkának csigája a legjobban érvényesült.</p>
               <p>Ruháját a XVIII. századbeli angol arcképfestők stiljében bő, pompázó redőkben
                  rendeztem el, hogy a selyem fénye is érvényre jusson. Gainsborough, Romney,
                  Lawrence jártak a fejemben.</p>
               <p>Edith kedves, türelmes, lekötelező modell volt. Ennél még több is, mert tudatában
                  volt annak, hogy nemcsak nekem kell megnyernem őt, hanem neki is meg kell
                  hódítania engem. Szép asszony eleget tanácskozik a tükrével, semhogy ne tudná,
                  melyek szépségének előnyös vagy hátrányos oldalai. Edith igyekezett lehetőleg
                  elbűvölővé és széppé tenni magát, ami könnyen sikerült neki, hiszen valóban szép
                  volt és érdekes.</p>
               <p>Beszélgettünk és én igyekeztem kitanulmányozni Edith jellemének rejtettebb
                  pontjait. Az ilyen arcképfestés, amikor minden figyelmünk arra az egyénre
                  összpontosul, akit a vásznon megeleveníteni akarunk, amúgy is már külsőleg
                  lélekelemzéshez hasonlít, ahogy az ember a találó, jellemző vonásokat igyekszik
                  egymásután fölrakni a vászonra.</p>
               <p>Ha aztán a modell maga is értelmes, érzelmes, gondolkodó lény, mint Edith,
                  okvetetlenül észreveszi, hogy itt nemcsak külsőségek hű lemásolásáról van szó,
                  hanem különösen az arcban és főként a szemben a lélek kifejező
                  beszéltetéséről.</p>
               <p>Csakhamar rájöttem, hogy az a felületesen kedves, társaságokban nevelkedett,
                  mindenkihez egyformán meleg és egyformán közömbös modor, amely Edithet az első
                  pillanatra jellemezte, voltaképp szemérmetességének fegyverzete. Ezzel a modorral
                  elejét veszi annak, hogy az ember bizalmasabb, mélyebben járó kérdéseket intézzen
                  hozzá vagy ha ilyeneket kérdez tőle az ember, játszi módon kitérhet előlük. Minden
                  kérdésemre elpirult és igyekezett kitérni előle. Szereti-e a férjét? Érdekli-e
                  mélyebben Bor Péter? Kérdéseim, amelyekkel ebben az irányban nyomoztam, ideges
                  nevetést váltottak ki belőle.</p>
               <p>De meg tudta fordítani a rudat: ő is kezdett faggatni engem: hogyan érzek
                  voltaképp iránta, barátom-e Pietro és mi a véleményem róla. Olykor enyhe gúny,
                  valami támadó él is volt a szavaiban. Egyszer meg is hökkentett egy
                  kijelentésével:</p>
               <p>- Nem merült-e maga belé túlságosan - kérdezte - valamelyik velencei szép
                  nőbe?</p>
               <p>Hogyan? Talán tudja, hogy Barbara...? Igyekeztem kérdésére olyan feleletet adni,
                  amely el ne áruljon.</p>
               <p>Az ülés vége felé megérkezett Bor Péter is. El volt ragadtatva attól, amit aznap
                  csináltam, pedig az arckép legelején tartottam. Pietro megállt a fölvázolt kép
                  előtt, karját összefonta, nézte egyideig a festményt és szólt:</p>
               <p>- Ebből nagy dolog lesz!</p>
               <p>Minthogy a modell is, én is fáradtak voltunk, elhatároztuk, hogy abbahagyjuk a
                  munkát és csak holnapután folytatjuk. Elbúcsúztam a grófnétól, Pietro kikísért és
                  útközben csak ennyit mondott:</p>
               <p>- Útban vagy a milliók felé! Én fogom egyengetni az útadat, hogy Velence
                  legkeresettebb arcképfestője légy.</p>
               <p>És mellékesen megkérdezte:</p>
               <p>- Ha pénz kell, szólj. Kapsz, amennyit akarsz.</p>
               <p> Ugyanaznap korán délután a Tiepolo-palota mahagóni kapuján az ódon dörömbölővel
                  egy festő kopogott, aki hóna alatt magával hozta egész „műhelyét”. A portás
                  elcsodálkozott, amikor hónom alatt festékes dobozzal és rámára húzott vászonnal
                  beállítottam.</p>
               <p>- Rögtön értesítem a grófnőt, - szólt és fölszaladt a lépcsőn.</p>
               <p>Nem kellett sokáig várnom. A portás alázatosan engedelmet kért, hogy cókmókomat ő
                  cipelhesse és fölvezetett Tiepolo grófné elé.</p>
               <p>Barbara mosolyogva, ragyogón lépett elém:</p>
               <p>- Mi jutott eszébe, mio caro? Minden előzetes bejelentés nélkül beállít ide és
                  hozzá még teljes harci felkészültséggel!</p>
               <p>A portás visszavonult, miután holmimat elhelyezte.</p>
               <p>- Meg akarom ostromolni, Barbara, a magam módja szerint. Festő nem tud szép
                  szavakat mondani, festő csak festeni tud. És amit én ebben a pillanatban érzek
                  maga iránt, Barbara, oly mély, szép és igaz dolog, hogy vászonra kívánkozik.</p>
               <p>- És ha véletlenül nem talált volna itthon?</p>
               <p>- Éreztem, hogy itthon van, - feleltem.</p>
               <p>- És igazán meg akarja festeni az arcképemet?</p>
               <p>- Mindjárt most! - feleltem.</p>
               <p>- Ó, én azt hittem, - mondta Barbara - már egészen megfeledkezett arról, hogy
                  egyszer fölkértem arcképem megfestésére. Emlékszik, mikor első ízben volt
                  nálam?</p>
               <p>- Felejthetetlen nap! - mondtam. - Először jártam itt, ebben a művészetnek szent
                  hajlékban, hol a nagy Tiepolo árnyékában nem mertem magamat nagyon ajánlani. Nagy
                  szerénytelenség lett volna. És később maga nem hozta többé szóba ezt a dolgot!</p>
               <p>- Megmondom őszintén, miért nem, - szólt Barbara. - Idegességem gyógyítása nagyon
                  sok pénzbe került és férjemnek amúgy is tőzsdeveszteségei voltak... le kellett,
                  szóval, mondanom arról, hogy öntől arcképem legyen. Pedig nem szívesen mondtam le.
                  Abból a skizzből, amit rólam készített a muranoi osztériában, hol először
                  találkoztam magával, láttam, hogy maga nagy művész.</p>
               <p>- Barbara! ez az elismerése a legszebb jutalom, ami engem eddig művészi pályámon
                  ért. És amikor ma hónom alá vettem festővásznamat és festékes dobozomat, azzal az
                  elhatározással jöttem ide, hogy meg kell festenem a maga arcképét... értse meg,
                  meg kell festenem! Művészetem profanizálásának érezném, ha ezért pénzt kérnék. A
                  kép az öné lesz, Barbara, ha egyébért nem, azért a tüneményes néhány óráért,
                  amiket nekem ajándékozott Muranoban.</p>
               <p>- Nem, hiszen ön nem gazdag ember, - felelte Barbara - és ilyen érdemetlen
                  ajándékot nem fogadhatok el. Ha nincs is rendelkezésemre annyi, hogy magát
                  kellőképp honoráljam, azért akad majd még ebben a palazzoban valami műtárgy, amit
                  cserébe fölajánlhatok. A választást önre bízom.</p>
               <p>- Ne szégyenítsen meg, Barbara, - mondtam. - Nem fogadok el semmit. Ha rám akar
                  erőszakolni valamit, fogom a palettámat és elmegyek. Hát nem elég, hogy ide adja
                  nekem modellnek a maga csodálatos szépségét és megihlet engem a jóságával,
                  nemességével, amely minden pórusából árad? Mit adhatok én ezért méltót cserébe?
                  Csak megkísérelhetem, hogy talán egyszer nekem is sikerül, hogy Tiepolo
                  magaslatára emelkedjem, ha maga megihlet!</p>
               <p>Barbara rám nézett, szeme kifényesedett, mintegy belső, meghatott könnyektől,
                  megindult hangon mondta, miközben a hajamat símogatta:</p>
               <p>- Drága, drága...</p>
               <p>Megragadtam a kezét és megcsókoltam.</p>
               <p>- Vigyázzon, a férjem beléphet, - szólt Barbara.</p>
               
            </div>
            <div type="chapter">
               <head>14.</head>
               <p>A Tiepolo-palotának minden zuga tiszteletet parancsolt, nemes anyaga dacolt az
                  idővel és ha az ember ott kopott, viseltes dolgot látott, nem arra gondolt, hogy
                  jó volna újjal kicserélni, hanem arra, hogy mily csodálatos ízlésük volt a
                  régieknek.</p>
               <p>Az a szoba is, amelyben Barbarát festettem, a multnak és művészetnek volt
                  szentelve. Régi, XVI-XVII. századbeli metszeteken lát csak az ember ilyen stílű
                  szobát és bármennyire a XX. században is él az ember, azt várná, hogy színes
                  középkori apródok, renaissancekori brokát ruhájú hölgyek, ódivatú „valletto”-k
                  lépjenek be.</p>
               <p>Barbarát beültettem abba a díszes, faragott velencei székbe, amelynek komor
                  ébenfáját mór művű elefántcsont és gyöngyház-berakás díszítette. Valaha egy dózse
                  széke volt.</p>
               <p>Velencei bársonyból való sötét ruhát adtam Barbarára, hogy nyakának, vállának
                  vakító fehérségét, hajának Tizian-tónusát méltó keretbe helyezzem. Dédanyjának
                  ezt a csodálatosan szép ruháját, amelyet egy muzeális szekrényben őriztek, Barbara
                  csak nagy rábeszélésemre vette föl. Félt tőle. Az ilyen nagymultú családban
                  bizonyos tárgyakhoz szomorú hagyományok fűződnek és talán ez a ruha is valami régi
                  tragédiára emlékeztetett.</p>
               <p>Amint azonban magára öltötte a ruhát és beült a dózsei székbe, a vele szemben álló
                  nagy velencei tükörből láthatta, hogy királynői pompájával semmiféle mai divat nem
                  vetekedhetik. Haját Tizián módjára fésültettem.</p>
               <p>Mint művészt engem az izgatott, hogy vissza tudom-e magam élni a Tizian nagyszerű
                  arcképeinek korába, a velencei iskola fénykorába. A velencei környezet, a
                  Tiepolo-palota hagyományai mind szinte rám erőszakolták, hogy a multba álmodjam
                  vissza magamat. Az orchidea a legnemesebb virág, a virágok királynője és
                  akármilyen szomorú viszonyok közé jut, finomságából, előkelőségéből nem veszít.
                  Úgy éreztem, hogy Barbara is ilyen orchidea, amely elkorcsosult viszonyok közé
                  jutott anélkül, hogy lényegéből veszített volna és rajta keresztül meg fogom
                  érteni a régi Velence nőit.</p>
               <p>Amint szívem királynője, Barbara ott ült az ébenfa széken, csak elfogultsággal
                  tudtam feléje közeledni. Elfelejtettem, hogy én vagyok ennek a királyi játéknak a
                  rendezője, én állítom be Barbarát a renaissance pompájába. Abban a korban
                  félistenek járkáltak a földön. Többnyire maguk teremtettek maguknak vagyont,
                  hatalmat, országot, festőkirályokkal, szobrászfejedelmekkel, építőfáraókkal
                  népesítették be udvarukat, megvetették a tömegemberek jogait és élték a maguk
                  külön, nagyszerű világát.</p>
               <p>Barbara visszahozta számomra ezt a kort és mikor apródi hódolattal közeledtem
                  feléje, az volt az érzésem, hogy mindketten felülállunk a kívül nyüzsgő tömeg
                  előítéletein, babonáin.</p>
               <p>Mély, áhitatos figyelemmel fogtam hozzá Barbara arcképének megfestéséhez. Homlokom
                  borus volt, szemöldökömet összehúztam: a szellemi munkába merülő ember arca.
                  Barbara mosolygott azzal a csodálatos mona lisai melegséggel, amely szinte mint
                  aranypor lebeg tovább a levegőben.</p>
               <p>Ha kifáradtunk, - a modell a feje tartásában, én a munkában, - akkor közelebb
                  símultunk egymáshoz. Nyitott ajtó mellett és folyton kitéve annak, hogy valaki
                  beléphet, meglephet bennünket, lopott csókokat váltottunk egy-egy nagyobb
                  karosszék támlájának fedezete mögött. Ó, elég volt, ha Barbara csak finom, vékony
                  ujjait engedte át nekem, ezekkel az ujjakkal és a köztük lévő lágy hajlásokban
                  szerelmes, vérforraló játékokat játszottunk.</p>
               <p>Már alkonyodott, dolgozni a festményen alig lehetett és mégse tudtunk elválni
                  egymástól. Pedig minden pillanatban beléphetett Tiepolo gróf, mégis folytattuk az
                  ajkak, ujjak szédítő érintkezését a renaissance embereinek könnyelműségével.</p>
               <p>Éreztem, hogy ennek az idegperzselő játéknak a végét már nem mi fogjuk megszabni,
                  hanem valami, ami bennünk van, ami erősebb nálunk, aminek hatalmas, lebírhatatlan
                  szellemét felidéztük és nem tudjuk tovább visszatartani mindenféle veszedelmek
                  ellenére sem.</p>
               <p>A pamlagon, amelyet a mellette lévő fal csak félig takart el kívülről jövő
                  tekintetek elől, örvényszerűen egymásra akadtunk, egymásba hullottunk és Barbara
                  az enyém lett.</p>
               <p> - Menj, menj, - suttogta Barbara, mikor magához tért. - Holnap felkereslek a
                  Danieliben...</p>
               <p>- Mikor?</p>
               <p>- Este, - suttogta Barbara és kituszkolt.</p>
               <p>- Örökre a tied vagyok, - suttogtam.</p>
               <p>- Ki tudja, - felelte halkan, szomorún.</p>
               
            </div>
            <div type="chapter">
               <head>15.</head>
               <p>Az éjszaka langyos, kellemes volt. Vacsora után gondolába szálltam és Gasparone, a
                  vén gondoliere elvitt a Rialto felé, föl- és alá mentünk a Canal Grandén,
                  hallgattuk a „szerenátát” és végül a Tiepolo-palota közelébe értünk. Már éjfél
                  volt, a palazzo sötéten aludt a laguna mentén, semmi fény, semmi életjel. Barbara
                  ablakában, amelyet jól ismertem, a szúnyoghálót dagasztotta a szél. Gasparone
                  megérezte, hogy most nem kell eveznie, partra ugrott, leült egy kőrakásra,
                  elővette pipáját és csöndesen pöfékelt. Egyedül maradtam a gondolában, ringatott a
                  víz és fölnéztem hosszan Barbara ablakára... talán rólam álmodik... kiről is
                  másról...? Pietro?... Csak sötét árnyék a multjában. Bizonyára sose volt köztük
                  semmi. Első találkozásunk alkalmával az osztériában Barbara viselkedésén
                  meglátszott, hogy Péterben csak orvost lát és nem férfit. Pietro hiú dicsekvése és
                  rágalma mint ostoba fecsegés hullott le Barbara méltóságos és becsületes
                  tisztaságáról. Barbara sose szerette Pietrot, erről meg voltam győződve,
                  különösen most, amikor szívem tele volt Barbara szerelmével és jogom volt
                  föltenni, hogy én meg az ő szívét töltöm be teljesen.</p>
               <p>Azt is éreztem, hogy Barbara nem olyan asszony, aki könnyű, futó kalandba
                  bocsátkozik. Szinte meghökkentem, ha arra gondoltam, hogy mi lesz majd velünk.
                  Barbara az enyém és azt tehetek vele, amit akarok. A férjét többé nem fogja
                  szeretni és hazudni sem tud majd neki. Mi lesz?... Barbara fogja meghatározni, mit
                  tegyünk. Mindenben alávetem magam akaratának. Életem ezentúl az övé.</p>
               <p>De mi lesz velünk? Ki tudja! Szerelmesek bízzák csak ezt a csillagokra!</p>
               <p> Későn keltem, minthogy az éjszakát a Canal Granden virrasztottam át. Reggelimet
                  fölhozattam szállóbeli szobámba.</p>
               <p>Enyhe, meleg napfény áradt be az ablakon, de még frissen, üdén. Tányér, vaj, sült
                  tengeri halak szinte csillogva kápráztak a napsugárban. Boldog voltam, mint még
                  soha!</p>
               <p>Vázlatkönyvet vettem elő és Barbara arcát rajzoltam emlékezetből, arcának
                  különböző részleteit, orrának finom hajlását, ajkának csigáját, csodálatos
                  szemét.</p>
               <p>Kopogtak az ajtómon. Azt hittem, a takarító szolga és kikiáltottam: „Avanti!” Az
                  ajtó megnyílt és belépett... Barbara.</p>
               <p>Útiruha volt rajta, fején fátyolos kalap. Szinte a felismerhetetlenségig le volt
                  fátyolozva. Az ajtót kulccsal gyorsan bezártam. Karomat ölelésre tárva feléje
                  siettem. Elhárította ölelésemet.</p>
               <p>Leült egy székre. Remegett, lázas volt. Alig tudott beszélni.</p>
               <p>- Rettenetes éjszakám volt, - kezdte. - Ha látta volna ma reggel a párnámat! Csupa
                  könny és vér! Azt hiszem, izgatottságomban megpattant egy ér a torkomban. Bűnbánó
                  Magdolna nem szenvedhetett annyit, mint én az elmult éjjel...</p>
               <p>- De hát miért szenved? - kérdeztem. - Nem boldog?</p>
               <p>- A legborzasztóbb: attól félek, hogy maga megvet engem! - mondta halkan Barbara.
                  - Odaadtam magamat... oly könnyen, hogy ez magam előtt is hihetetlennek tűnik
                  föl... és tudom, megvet ezért, a rosszaknál is utolsóbbnak tart engem!...</p>
               <p>- Barbara, hát nem szeretsz? - mondtam. - Te vagy az én életem és életem a te
                  kezedben van. Nézd, én is gondolkodtam sokat az elmult éjszaka. Ott voltam ablakod
                  alatt a lagunán, ott virrasztottam és már derengett, mikor elmentem onnan. Ó, ha
                  tudtam volna, hogy szenvedsz, nem riadtam volna vissza semmitől, hogy fölmehessek
                  hozzád...</p>
               <p>- Az Isten óvott meg tőle! - riadt meg Barbara. - Élve nem kerültél volna ki
                  palotánkból. Tiepolo gyaníthat valamit... Talán valaki meglátott bennünket... vagy
                  ő maga! Ma reggel elutazott... El fogunk válni.</p>
               <p>- Igaz ez, Barbara?...</p>
               <p>- Nem igaz, - mosolygott Barbara szomorún - de bár igaz volna! Nem bírom a
                  hazugságot! Tiepolo bízik bennem, a maga módja szerint... vagyis egyáltalán nem
                  törődik velem... Ma reggel Milanóba utazott „üzleti ügyben”. Milanoban szeretője
                  van és üzleti útján „a hasznosat mindig összeköti a kellemessel...” Pietro, végre
                  van valakim, akinek őszintén elmondhatom az én házasságom szürke, szörnyű titkát.
                  Fiatal, tapasztalatlan lány voltam, amikor Tiepolo felesége lettem... A harmadik
                  héten már megcsalt, megalázott egy komornával... Beteges ember, nem ura
                  érzékeinek. Két évi házasságunk alatt teljesen tönkrementek idegeim... Most roncs
                  vagyok... Te mást érdemelnél... egészséges, tiszta leányt... és ehelyett, én
                  szívem, egy halálosan beteg, földúlt asszonyt kaptál... Ó, nem lesz sok örömöd
                  bennem!...</p>
               <p>Barbara zokogni kezdett, hulltak a könnyei és ezek a könnyek, ha kissé ártottak is
                  szép, finom, törékeny vonásainak, annál rokonszenvesebben ragyogtak felém.
                  Éreztem, hogy szeret engem Barbara és hogy ez a szerelem talán meg is fogja
                  gyógyítani...</p>
               <p>- Barbara! - mondtam neki - én tudom, ki vagy... Velencében nagyobb kincset nem
                  találhattam volna... Mindenre képes vagyok érted... Ha nem bírod a hazugságot, én
                  se bírom. Légy nyíltan az enyém, a feleségem!... Minden úgy lesz, ahogy te
                  akarod.</p>
               <p>- Tiepolo elutazott három napra, - szólt Barbara - és ezzel időt nyertünk a
                  gondolkodásra. Három nap alatt majd csak kitaláljuk, mit csináljunk...</p>
               <p>- A boldogságunkat többé nem engedem elrontani. Enyém vagy és enyém maradsz,
                  Barbara!</p>
               <p>- És én mégis rosszul tettem, - szólt az asszony - hogy eljöttem hozzád...
                  Hazulról úgy mentem el, hogy Padovába utazom rokonaimhoz. A hajóig elkísért a
                  komornyik, egyedül mentem a Lidóig... ott kiszálltam és egyenesen hozzád rohantam.
                  Úgy-e, rosszul tettem?</p>
               <p>Fátyolos kalapjához nyúltam, hogy vesse le és helyezze magát kényelembe, de
                  szelíden eltólta a kezemet.</p>
               <p>- Mi az? Még a kalapod se akarod levetni nálam? - kérdeztem.</p>
               <p>- Ne haragudj, - mondta Barbara - félreértesz. Hiszen a tied vagyok. Te bizonyára
                  azt hiszed, könnyen hódítottál meg és váratlanul. Te nem ismerted azokat a
                  küzdelmeket, amiket magamban folytattam attól a pillanattól fogva, amikor
                  megismertelek. Már akkor szerettelek, de ezt saját magamnak se mertem megvallani,
                  neked pedig egyáltalán nem!</p>
               <p>- Drága, drága szívem, - feleltem. - Én nemcsak azóta szeretlek, mióta ismerlek.
                  Úgy érzem, mintha velem született volna a képed, benne éltél mindig az álmaimban,
                  gondolataimban és nem véletlen, hogy ebben az idegen városban hozzád sodort a
                  végzet. Csak azért történt, hogy rád akadjak: a jobbik énemre, aki nélkül nem
                  volnék teljes... A Sorsom vagy, az Életem!...</p>
               <p>Barbara nem felelt semmit, csak szeme lett könnyes és könnyein át nézett rám azzal
                  a pillantással, amelyet sose felejt el az ember.</p>
               <p>Most már ellenkezés nélkül tűrte Barbara, hogy levegyem a kalapját. Tizian-hajának
                  fényével egészen megtelt szerény kis szobám.</p>
               <p>- Sajnos - mondtam - nem adhatok fejedelmi keretet királynői szépségednek...</p>
               <p>- El se hiszed - felelte Barbara - milyen jót tesz idegeimnek ez a szép, világos
                  szoba. A Tiepolo-palotát mindig úgy éreztem, mintha börtön volna, amelynek
                  falaihoz régi, szörnyű bűnök és szenvedések emléke tapad. Egyszer egy régi krónika
                  akadt a kezembe, egy velencei család története. Ez a rettenetes, véres krónika a
                  Tiepolo-palota multját idézte elém. A férjem sokat beszélt családjáról. A
                  gyilkosságok és egyéb bűntettek hosszú sora a Tiepolók története. És ez a
                  középkori, sötét szellem jellemzi férjem minden gondolatát és tettét. Csak a kor
                  nem kedvez neki. Most mégis van rendőrség, nagy az ellenőrzés, különben Giorgio -
                  így hívják a férjemet - nem riadna vissza tőle, hogy minden lelkiismeretfurdalás
                  nélkül tegye el láb alól azokat, akik útjában állnak.</p>
               <p>- Drága szivem, mennyit szenvedhettél Te - szóltam - hogy egyáltalán rosszat tudsz
                  mondani valakiről, holott Te magad vagy a jóság és még a leheleted is
                  jótékony.</p>
               <p>Barbara úgy viselkedett, mint a rab, aki kiszabadult. Minden csekélység, ami
                  szabadságát jutatta eszébe, mámoros örömöt keltett benne. A jelentéktelen kis
                  hotelszobára azt mondta, hogy ez az első hely, ahol igazán érzi a napfényt.</p>
               <p>Az asztalomon kis ételmaradék maradt. Sóvárogva esett rá pillantása.</p>
               <p>- Te éhes vagy! - találtam ki nevetve - és nem mersz szólni.</p>
               <p>- Nagy izgatottságomban, mikor eljöttem hazulról, elfelejtettem enni.</p>
               <p>- Becsöngetem a pincért - mondtam - és hozatok föl ennivalót.</p>
               <p>- Ne fáraszd magad - felelte Barbara - és különben sem akarom, hogy a szállóbeli
                  személyzet lásson. Hátha valaki rám ismer! Eddig a fátyol óvott attól, hogy
                  fölismerjenek, de itt a szobában nem tarthatom fönn a fátyolt.</p>
               <p>- Pompás ötletem van, Barbara - szóltam. - Te Padovába készültél és... tényleg
                  Padovába fogunk menni. Van ott egy nagyszerű búvóhelyem. Legutóbb, mikor Padovában
                  voltam, megismerkedtem egy kedves, egyszerű olasz családdal. A hotelből, hol
                  megszálltam, már az első nap hozzájuk költöztem és pompásan éreztem magam náluk.
                  Jószívű emberek, kedvesek, előzékenyek. Ritka emberpár. A férfi festő volt
                  valamikor, de a nyomorúság arra kényszerítette, hogy állást vállaljon, könyvelő
                  lett és csak szabad idejében festhetett. Természetes, hogy így mint művész
                  tönkrement, de a lelke, kedélye még ma is nagyszerű. Ezekhez az emberekhez fogunk
                  menni, Barbara. A város egyik legszebb, legcsöndesebb helyén laknak és náluk
                  fogunk megbújni, mint valami vadgalamb-pár...</p>
               <p>- A képet, amit rólad kezdtem festeni a Tiepolo-palotában, magammal viszem Páduába
                  és ott befejezem.</p>
               <p>- A képhez azonban nem juthatunk hozzá, hiszen otthon van a lakásomon és én, mint
                  tudod, Páduába utaztam!</p>
               <p>- Én magam hozom el valami ürüggyel, - mondtam.</p>
               <p>- Tégy mindent úgy, ahogy jónak látod.</p>
               
            </div>
            <div type="chapter">
               <head>16.</head>
               <p>Salaino, az én padovai jóbarátom nagy örömmel és meglepetéssel fogadott engem:</p>
               <p>- Isten hozott! El se hiszed, mennyire örülök, valahányszor eljössz hozzám! -
                  mondta Salaino. - Tudom, ilyenkor mindig munkát hozol magaddal, amibe komolyan el
                  tudsz merülni.</p>
               <p>- Ezúttal többről van szó, - mondtam. - Olyan munkáról, amelybe egyenesen
                  szerelmes vagyok. Egy arcképet akarok itt befejezni.</p>
               <p>- A szobád rendelkezésedre áll.</p>
               <p>Bevezetett a szobába, hol már régebben két művemet fejeztem be. A szoba két ablaka
                  ihletőn csöndes és művészettől patinás kis térre nyílt, olyan kilátással, aminőt
                  csak művész tud teljes szépségében méltányolni. A szoba kissé ósdi, de eredetien
                  olaszos berendezése csak fokozta azt a hangulatot, amelyet a festő mindenütt
                  keres. Szerelmes párnak pedig, amely el akar bújni a világ szeme elől, álmodni se
                  lehetne szebb helyet.</p>
               <p>- Csak egy baj van ezzel a szobával, - mondtam a házigazdámnak. - Az, hogy nem
                  fogadsz el érte bért. Pedig hát nem vagy milliomos...</p>
               <p>- Hagyjuk ezt... - felelte Salaino.</p>
               <p>- Tavalyról itt maradt egy vázlatom, - mondtam. - Ezt az előttünk lévő piazzát
                  próbáltam lerajzolni. Nektek adom.</p>
               <p>- A feleségem boldog lesz! - mondta Salaino csaknem könnyekig meghatottan. - Ezért
                  az ósdi, olcsó kis szobáért te fejedelmileg fizetsz!</p>
               <p>Átvezetett szalónjukba, ahol említett vázlatom a legdíszesebb helyen bekeretezve
                  lógott.</p>
               <p>- Üveg alá tétettem, hogy el ne pusztuljon, - mondta Salaino. - Úgy őrizzük, mint
                  a szemünk fényét.</p>
               <p>Belépett Teresa asszony. Igazi olasz tipusú nő, kissé csontos arccal. Ez az
                  asszony csupa jóság, csupa lélek volt. Bálványozta a férjét és törte magát
                  munkával, hogy gyermekeit mennél jobban fölnevelhesse. Két gyönyörű szőke bambino,
                  egy fiú és egy leány ragyogott glóriaként ennek a szegény, de boldog családnak az
                  egén. Gyakran eszembe jutott, mikor náluk laktam, hogy a sors miért nem árasztja
                  minden kedvezését ezekre a jó és szerény emberekre? Miért kell nyomorogniok? Talán
                  nagy igénytelenségükben rejlik, hogy a kevésnél is kevesebbel megelégszenek? Vagy
                  a sors nem engedi meg a túlságos örömet: és ahol boldogság van, oda ellensúlyul
                  szegénységet akaszt az emberek nyakába?</p>
               <p>- Még valamit kell kérnem tőletek, - mondtam Salainonak és feleségének. - Egy
                  hölgyet hozok magammal, akinek az ittlétét családi körülményei miatt el kell
                  titkolnunk. Bánjatok vele úgy, mintha a nővérem volna és senkinek ne említsétek
                  még tréfából se, hogy én milyen nővel vagyok itt. Nektek is egyelőre csak annyit
                  árulhatok el, hogy előkelő ízlésű, művészlelkű asszony, akit nagyon meg fogtok
                  szeretni, mihelyt jobban megismeritek.</p>
               <p>Salaino átkarolta a vállamat és mosolyogva mondta:</p>
               <p>- Drága barátom, hamarább fogják a nyelvünket levágni, mintsem hogy valamely
                  titkodat akár tréfából is elárulnám.</p>
               <p>Mialatt én Salainoéknál készítettem elő a talajt, azalatt Barbara meglátogatta
                  paduai rokonait. Egyik unokanővére - aki maga is szerencsétlen asszony volt -
                  teljesen megértette Barbarát és őszinte jó barátságával támogatta. Különösen a
                  paduai rokonokra való tekintettel volt szükséges, hogy Barbara színleg ennél az
                  Ortensia nevű unokanővérénél lakjék és abban az esetben, ha véletlenül Velencéből
                  keresnék, Ortensia vállalkozott arra, hogy mindenféle kellemetlen meglepetésnek
                  elejét fogja venni.</p>
               <p> Sűrűn lefátyolozott gyászruhás nő kopogtatott be Salaino lakásán. Teresa asszony
                  szó nélkül odalépett hozzá és megcsókolta az arcát, aztán bevezette abba a
                  szobába, ahol már a Tiepolo-palotában megkezdett arckép, festékek és ecsetek
                  türelmetlenül várták.</p>
               <p>- Mondjuk meg őszintén egymásnak, kedves barátom, - szólt Barbara, mikor belépett,
                  - hogy bűn az, amit mi elkövetünk. Több annál. Valósággal lealacsonyítom magam. De
                  ebből is láthatod, mennyire szeretlek!</p>
               <p>Levettem fejéről a fátyolos kalapot.</p>
               <p>- A művészet és az élet nem ismer bűnt, - mondtam.</p>
               <p>Barbara lehajtotta a fejét.</p>
               <p>- A tied vagyok. Sorsom kezedbe van letéve.</p>
               <p>Most ráesett a pillantása az állványon lévő arcképére.</p>
               <p>- Hiszen ez már csaknem kész!</p>
               <p>- Teljesen kész, - feleltem. - Egyetlen ecsetvonást nem tudnék rajta változtatni.
                  A kép címe: La Morbidezza. Ez nem te vagy. Ezzel a festménnyel le van zárva a
                  korszak, amelyben még nem ismertelek. Félreértettelek.</p>
               <p>- Mikor fejezted be ezt a képet? - kérdezte Barbara.</p>
               <p>- Ma délelőtt. Éreztem, hogy ez arckép számára már nincs több mondanivalóm.
                  Elvégeztem tehát rajta az utolsó ecsetvonásokat. A kép nem te vagy, hanem ez az a
                  Contarini Barbara, akinek a világ ismer. Helyet foglalhat majd a hűvös velencei
                  patriciusnők képei közt. A Tiepolo-palotában készült a kép, oda is való. De most
                  megfestem az igazi Barbarát. A kép címe nem lesz „Morbidezza”, hanem ellenkezőleg
                  „Élet” vagy „Szerelem”, ami egyre megy.</p>
               <p>- Még egyszer meg akarod festeni az arcképemet? - kérdezte Barbara.</p>
               <p>Most olyan jelenet következett, amely próbára tette Barbarát. Szakértő szemmel már
                  Barbara belépésekor észrevettem, hogy fekete ruháját egyetlen fontos csatt tartja
                  össze. Ezt a csattot vadul feltéptem. A ruha lehúllott. Barbara meglepetve,
                  csodálkozva nézett rám az első pillanatban. De mikor csipkés ingéhez nyúltam,
                  fölébredt benne a legősibb asszonyi ösztön, a szemérem. Föllázadt, védekezett.</p>
               <p>Meglehetősen nyersen téptem le róla az inget, amely testét elleplezte. Vakító
                  napfényben egyszerre ott állt az ismeretlen, mezítelen Barbara.</p>
               <p>- Nem, ez túlságosan éles! - sziszegtem fogaim közt.</p>
               <p>Függönyök segítségével elértem, hogy a fény egyenletesebben, símábban,
                  művésziebben ömlött végig Barbara testén.</p>
               <p>Tiepolo grófné még nem látott festőt, akit elragad vadul az ihlet. Megdöbbenve
                  nézte azt a türelmetlen dühöt, amellyel a kellő világítást, beállítást kerestem.
                  Barbara megérezte, hogy most kötelessége a testét a művészetnek adnia.</p>
               <p>Egy órai szakadatlan, keserves munka után kimerülten húllott ki kezemből az ecset.
                  Leroskadtam a pamlagra.</p>
               <p>- Nem bírom tovább! - morogtam magamban. - Tehetségtelen kontár vagyok. Pedig,
                  hogy élt bennem a kép, amikor hozzá fogtam! Újra előlről kell kezdenem a tanulást!
                  Nem tudok semmit!</p>
               <p>Barbara zavartan nézett hol a képre, hol rám.</p>
               <p> A napnak az a része, míg a világosság kedvezett, kemény festői munkában telt el.
                  Barbarát festettem, szinte megfeledkezve mindenről. Barbarának kellett
                  figyelmeztetnie engem, hogy ebéd, uzsonna vagy vacsora ideje következett el.
                  Vacsora után, mikor Padovára leszállt az est, Barbara ismét átváltozott sűrűn
                  lefátyolozott gyászruhás nővé. Sétát tettünk csöndes, néptelen, zeg-zúgos utcákon,
                  mint valami békés, boldog pár, amely napi munkája elvégzése után a pihenés és séta
                  örömeit élvezi. De a lelkünk mélyén ott lappangott az az érzés, hogy ez a békés
                  boldogság nem a miénk, nincs jogunk rá és a mi sorsunkban valami mélyebb tragikum
                  lappang.</p>
               <p>Betértünk egy csöndes kávéházba, hol kisvárosi polgárok nem nagy számmal
                  üldögéltek. Ujságokat olvastunk, ahogy egy rendes párhoz illik, amelyet mindenki
                  házaspárnak néz. A lapok hírei közt két olyant találtunk, amely közelről érintette
                  sorsunkat. Az egyik érdekes ujságközleményt Barbara fedezte fel és ez így
                  hangzott:</p>
               <p>„...* hercegnő, a királyi család közeli rokona súlyos betegen fekszik. A
                  hercegnőhöz De Bor Péter tanárt, a kiváló külföldi specialistát hívták meg, aki a
                  hercegnő megoperálását mellőzhetőnek jelentette ki. De Bor tanár a maga speciális
                  módszerével fogja meggyógyítani a nagybeteg hercegnőt...”</p>
               <p>A másik, még érdekesebb hirre én bukkantam rá és megvallom, sokáig haboztam,
                  megmutassam-e Barbarának. A hír ez volt:</p>
               <p>„Pisztolypárbaj. La Spina gróf és Tiepolo gróf, mindketten a velencei
                  arisztokrácia vezető tagjai, ma délután Milanóban súlyos feltételű
                  pisztolypárbajban álltak egymással szemben. Háromszori golyóváltás után sebesülés
                  nem történt. A párbajozó felek nem békültek ki.”</p>
               <p>Ebből a hírből kiderült, hogy Tiepolo gróf nem üzleti ügyben utazott Milanóba.
                  Világos volt az is előttem, hogy ha ezt a hírt megmutatom Barbarának, ez annyit
                  jelent, hogy azonnal visszautazik Velencébe. Sajnos, ezt semmikép se
                  akadályozhattam meg többé. A hírt nem titkolhattam el Barbara elől.</p>
               <p>Átnyújtottam neki az ujságot.</p>
               <p>- Barbara, legyen elkészülve a legrosszabbra.</p>
               <p>Barbara elolvasta a hírt, összerázkódott. Megfigyeltem: titokban könnycsepp jelent
                  meg a szeme pilláján. Néhány percig elgondolkodva ült az ujsággal a kezében. Aztán
                  nyugodtan hozzám fordult:</p>
               <p>- Kedvesem, nekem azonnal haza kell mennem. Fölkeresem unokanővéremet és még ma
                  éjjel az utolsó vonattal Velencébe utazom.</p>
               <p>Lehajtottam a fejem és kérdeztem:</p>
               <p>- Barbara, mikor láthatom viszont?</p>
               <p>- Egyelőre nem tudok mondani semmit. Levélben fogom megírni.</p>
               <p>- Hova?</p>
               <p>- A mostani padovai címére?</p>
               <p>- Nem, - feleltem - itt nem maradok... A Danieliba írjon nekem, Velencében...
                  Szeretném hazakísérni magát Velencébe.</p>
               <p>- Ez teljességgel lehetetlen! - jelentette ki Barbara.</p>
               <p>Oly idegesen és türelmetlenül mondta ezt, hogy alig ismertem rá az én szelid,
                  odaadó Barbarámra. Felállt és el akart rohanni.</p>
               <p>Legalább engedje meg, hogy kikísérjem!</p>
               <p>- Hát jőjjön!</p>
               <p>Künn az utcán egyideig szótlanul mentünk egymás mellett. Egy helyütt egészen sötét
                  volt az utca. A lámpa gyér fényét is felfogták a fák sűrű lombjai.</p>
               <p>Barbara megállt:</p>
               <p>- Most el kell búcsúznunk! - mondta.</p>
               <p>Vad szilajsággal rám vetette magát, ölelt és csókolt, ahol ért.</p>
               <p>- Életem, boldogságom! - suttogta. - Rossz sejtelem kínoz. Félek, hogy
                  elveszítelek örökre...</p>
               <p>- Miért?</p>
               <p>- Magam se tudom!</p>
               <p>- Miért párbajozott férjed La Spina gróffal?</p>
               <p>- Nem tudom, - felelte Barbara, - Rosszat sejtek. Tiepolo... miattam verekedett
                  meg La Spinával!</p>
               <p>Egy bérkocsi baktatott arra. Barbara belevetette magát a kocsiba és elhajtatott
                  unokanővéréhez, Ortensiához.</p>
               
            </div>
            <div type="chapter">
               <head>17.</head>
               <p>Mikor a velencei Danieli-szállóba visszatértem, a portás levelet adott át, amelyet
                  elutazásom után hoztak a hotelbe. A levélben csak ennyi volt:</p>
               <p>„Kedves barátom!</p>
               <p>Életbevágó fontos ügyben keress föl engem okvetetlenül, mihelyt ezt a levelemet
                  megkapod. Első sorban a te érdeked, hogy beszélj velem. Neved, reputációd forog
                  kockán. Én eddig mint igaz barátod elhárítottam a fejed felől minden gyanusítást
                  és rágalmat. De most ehhez a te segítségedre is szükségem van.</p>
               <p>Baráti öleléssel</p>
               <p>Péter.”</p>
               <p>Orvosi rendelőjében kerestem föl Bor Pétert.</p>
               <p>Amikor beküldtem névjegyemet Bor Péterhez, nemsokára livrés inas jelent meg és
                  átvezetett Péter magánlakosztályába.</p>
               <p>Néhány csodás berendezésű termen kellett átmennem, míg végre abba az angolos stílű
                  dohányzóba jutottam, ahol Péter jó negyedóráig megvárakoztatott.</p>
               <p>- Bocsáss meg, - szólt, mikor végre belépett, - hogy megvárattalak. A várószoba
                  zsúfolva volt és haza kellett küldenem néhány beteget azzal az ürüggyel, hogy
                  halaszthatatlan operációhoz hívtak. Ebből láthatod, milyen rendkívüli az a dolog,
                  amely miatt ide kérettelek.</p>
               <p>A szemembe nézett fürkészőn és folytatta:</p>
               <p>- Tudod, hogy La Spina gróf és Tiepolo gróf párbajoztak? - kérdezte.</p>
               <p>- Tudom.</p>
               <p>- Azt is tudod, mi volt a párbaj oka?</p>
               <p>- Nem! - feleltem.</p>
               <p>Péter kis poharat tett elém, maraszkinót öntött bele, cigarettával kínált meg,
                  aztán folytatta:</p>
               <p>- A minap a velencei Sport Klubban La Spina gróf köré egész embergyűrű sűrűsödött.
                  La Spina gróf ezúttal hosszú idő után először említette Tiepolo gróf nevét. A klub
                  tagjai, rögtön megsejtették, hogy ha La Spina gróf ajkára veszi Tiepolo gróf
                  nevét, ezt abból a célból teszi, hogy halálos ellenfelét leterítse. Az
                  életre-halálra való küzdelem vér szaga terjengett a levegőben, mikor La Spina
                  gróf ezt a nevet dobta bele a társaságba: „Tiepolo gróf!” Mindenki feszülten
                  figyelni kezdett.</p>
               <p>Bor Péter szünetet tartott, hogy közben levághassa a szivarja végét, de lopva az
                  arcomat figyelte.</p>
               <p>- La Spina gróf, - folytatta Péter, - aki Amerikában egyideig cowboy is volt,
                  egész szemtelenül és vakmerőn Tiepolo gróf nyakába dobta a lasszót. Egy anekdotát
                  mondott el. A tréfa oda volt kihegyezve, hogy Tiepolo gróf aránylag fiatalon
                  annyira megrokkant, hogy már nem mehet férfiszámba... La Spina gróf nem
                  tehetségtelen ember. Jól mondta el a viccet és nagy hatást ért el vele. Gúnyos
                  vagy fojtott nevetés hangzott föl Tiepolo rovására... Untat téged ez a dolog, mi?
                  - kérdezte Péter.</p>
               <p>- Csak folytasd, - feleltem...</p>
               <p>- La Spina gróf ezt a viccet még néhány társaságban elhintette, úgy, hogy végre
                  Tiepolo gróf fülébe is eljutott. Tiepolo szintén ott volt a klubban, - folytatta
                  Péter. - Tiepolo, mint mondják, vérbeborult szemmel járt föl és alá és leste az
                  alkalmat, hogy La Spinába beleköthessen. Erre nem kellett soká várnia. La Spina
                  köré kisebb társaság csoportosult. Ekkor jött arra Tiepolo gróf. Megállt a
                  társaságtól egy lépésnyire és épp azt hallotta, amint La Spina így szólt: „És
                  uraim, ha az az arckép, amelyet legutóbb egy magyar festő festett Tiepolo
                  grófnéról, beszélni tudna...” Tovább nem folytathatta, mert szavába beledördült
                  Tiepolo recsegő hangja: „Gazember!” és öklével La Spina arcába vágott.</p>
               <p>Péter megint rám sandított hidegen, élesen.</p>
               <p>- Érdekes, mi? - kérdezte.</p>
               <p>Nem feleltem egy szót se. Igyekeztem megőrizni hidegvéremet és arcomra nyugalmat
                  erőszakoltam.</p>
               <p>Bor Péter kedélyesen átölelt:</p>
               <p>- Tudom, - szólt - te diszkrét ember vagy és a világ minden kincséért se árulnád
                  el, még nekem, a legjobb barátodnak se, hogy közted és Barbara grófné közt van
                  valami...</p>
               <p>- Péter! - kiáltottam. - Megtiltom neked, hogy ezen a hangon..</p>
               <p>- Értelek! - vágott szavamba Bor Péter. - De nem arról van szó, hogy mit mondok
                  én, hanem, hogy mit mond La Spina gróf. Te bizonyos tekintetben naiv ember vagy.
                  Bocsáss meg, hogy ilyen őszintén beszélek veled, de kell, mert a te legszentebb
                  érdekeidről van szó... Te azt hitted eddig, hogy a férj nem tudhat meg
                  semmit...</p>
               <p>- Péter!...</p>
               <p>- Eh! hadd fejezzem be... És elfelejtetted, hogy Tiepolo és La Spina közt halálos
                  ellenségeskedés folyik. Nem a férj kémkedett rád, hanem... La Spina gróf. A
                  férjek rendszerint nem tudnak meg semmit. De ha a férjnek ellenségei vannak, és
                  különösen ha olyan ellensége van, mint La Spina, akkor csak megszimatolják az
                  ellenségnek a gyöngéjét, kikémlelik és visszaélnek vele. La Spina... és erről a
                  legmegbízhatóbb helyről vagyok értesülve... pontosan tudja, hányszor, mikor és hol
                  találkoztál Barbara grófnéval...</p>
               <p>Minden vér a fejembe tódult. Szerettem volna lecsapni Péterre, hogy egyetlen
                  ökölcsapással agyonsújtsam. De más meggondolás ismét higgadtságra intett, erőt
                  vettem magamon és csak gyűlölködő pillantásom árulta el belső haragomat.</p>
               <p>- Kedves barátom, - szólt Péter - megértem, hogy ezek a dolgok kihoznak sodrodból.
                  De neked, mint legjobb barátomnak, csak el kell mondanom, hogy miket beszél rólad
                  La Spina gróf! Te ellenséget látsz bennem, holott én eddig egyebet se tettem, mint
                  hogy az utolsó csöpp leheletemig védtelek!...</p>
               <p>Péter, el kell ismernem, mesterien forgatta velem szemben a vitatkozás tőrét.
                  Odaszögezett vele a falhoz. Nem vághattam a szemébe, hogy nem barátom, hanem épp
                  ellenkezőleg, La Spina cinkostársa vagy talán kéme. Nem védhettem meg vele szemben
                  Barbarát sem, mert hiszen La Spina kémkedéseire hivatkozott Péter és én nem
                  tudhattam, mennyit és mit tud La Spina.</p>
               <p>Bor Péter végül kedélyesen a vállamra csapott:</p>
               <p>- Légy okos, kedves barátom! A nevedet most a legelőkelőbb velencei körökben
                  suttogják. Nem érzed, hogy ez... egyenes út a világhír, világsiker felé? Csak
                  ügyesen, barátom! Egy-kettőre Velence legkeresettebb arcképfestője lehetsz!</p>
               <p>Undorral távoztam Bor Péter lakásáról.</p>
               
            </div>
            <div type="chapter">
               <head>18.</head>
               <p>Egész éjjel nyugtalanul forogtam ágyamban. Nem tudtam elaludni. Rettenetes
                  helyzetemen gondolkodtam.</p>
               <p>A legsúlyosabb az volt, hogy teljes bizonytalanságban voltam Barbara sorsa felől.
                  Bor Péter szavaiból világosan kiderült, hogy Tiepolo gróf gyanuja föltámadt.
                  Hiszen azért párbajozott La Spinával, hogy feleségét megvédje azzal a rágalommal
                  szemben, amellyel a gróf a klubban illette. Mit és mennyit tudott meg a férj? La
                  Spina halálosan rosszakarata mit juttatott el Tiepolo fülébe abból, amit rólunk
                  állítólag kikémlelt? Hogyan fogadta Tiepolo a párbaj után a feleségét? Milyen most
                  Barbara élete?</p>
               <p>Ezer ilyen kérdés marcangolt engem és a történtek után még azt se tehettem meg,
                  hogy elmenjek a Tiepolo palotába. Barbara pedig nem üzent.</p>
               <p>A paduai út után idegeim abban az állapotban voltak, hogy erősebb akarásra
                  feszülni nem tudtak. Lesz, ami lesz, gondoltam magamban és cselekvő készség nélkül
                  néztem az elkövetkező dolgok elé. Tompultságomból, mint eddig mindig, csak a
                  munka tudott felrázni. Elővettem Barbara arcképét, amelyet Padovában kezdtem meg
                  és napokon át teljes odaadással dolgoztam rajta. Egy hét alatt egészen elkészültem
                  vele.</p>
               <p>Ez alatt a hét alatt Barbara még mindig nem üzent és én nem tudtam, mit tegyek?
                  Férje párbajt vívott érte, kockára tette az életét. Amilyen finom és átszellemült
                  lény Barbara, most talán lelkiismeret és bűntudat furdalja. Helyrehozhatatlannak
                  tartja azt, amit férjével szemben elkövetett. Talán töredelmesen be is vallotta
                  férjének és most ezért bűnhődik. Nem kellene-e mindent megmozgatnom, hogy
                  megtudjam, mi lett a sorsa? De hátha túlságos érdeklődésemmel csak ártok neki?
                  Hátha Barbara most teljes szívéből gyűlöl és bennem látja élete megrontóját?</p>
               <p>Alaposan átgondoltam helyzetemet és éreztem, hogy közeledést kell keresnem az
                  ellenség, vagyis La Spináék felé. Ők mindent tudnak, amire én kíváncsi vagyok. A
                  hozzájuk vezető hidat még nem égettem föl egészen. Bár bizonyos ingerültséggel
                  váltam el Bor Pétertől, de nem mondtam ki az utolsó szót, amely barátságunk
                  megszakítását jelentette volna. La Spina grófnéhoz is közeledhetek, mert erre van
                  ürügyem: az arcképre adott előleg.</p>
               <p>Bor Péter palotájában megtudtam, hogy Péter elutazott. „Milanóba hívták sürgős
                  operációra”, mondta nekem a kapusa. Hátra volt még La Spina grófné. Némi habozás
                  után elmentem a La Spina-palotába és beküldtem névjegyemet a grófnéhoz.</p>
               <p>La Spina grófné azonnal fogadott. Edith most szőke szépségének minden előkelő
                  hidegségével jelent meg előttem. Kimért volt, mint egy angol lady, aki hűvös
                  udvariasságával is meg tudja az embert alázni. Ártatlan kék szemében annyi
                  ellenségeskedést kezdtem fölfedezni, hogy már egyenesen csúnyának láttam a
                  grófnét.</p>
               <p>- Egy becsületes adós jön a tartozását leróni, - mondtam La Spina grófnénak, azzal
                  az előre kigondolt bevezetéssel, amellyel látogatásomat akartam megokolni. - Eddig
                  is csak szörnyű elfoglaltságom tartott vissza, hogy folytassam a grófné
                  arcképét.</p>
               <p>- Ön mindenesetre meglepően kedves, művész úr, hogy nem feledkezett meg egészen
                  rólam, - mondta Edith és szavaiból valami hideg gúny áradt - de ha egyéb
                  elfoglaltsága van, én még várhatok... Különben is...</p>
               <p>Valamit akart mondani, de nem folytatta.</p>
               <p>- Most pedig ráérnék, - feleltem.</p>
               <p>A grófné megvetőn és gúnyosan a szeme szöglétéből nézett végig rajtam.</p>
               <p>- Mondja, kérem, - csattant föl hirtelen a hangja - igaz, hogy Magyarország a
                  szélhámosok hazája?</p>
               <p>- Bocsánat, grófné, - feleltem - nem értem ezt... Engem Bor Péter mutatott be
                  önnek... és - elkezdtem dadogni - újabb időben kissé megromlott a viszony köztem
                  és Péter közt...</p>
               <p>A grófné hirtelen fölállt:</p>
               <p>- Nekem elég volt a magyarokból! - mondta ridegen. - Nem akarom, hogy az
                  arcképemet folytassa.</p>
               <p>Meghökkenve néztem rá.</p>
               <p>- Bocsásson meg grófné, ez egyenlő azzal, hogy ki akar engem dobni. Valami
                  magyarázatot kérek.</p>
               <p>- Ebben a pillanatban nem tudok önnek semmiféle magyarázatot adni, - felelte
                  Edith.</p>
               <p>- Ön ugyebár, gyűlöli Tiepolo grófnét?</p>
               <p>Edith gúnyosan felelte:</p>
               <p>- Talán meg akarja védeni velem szemben? Nevetséges! Egyáltalában olyan
                  nevetségesek az emberek itt Európában. Igazán örülök, hogy végre hazautazhatom
                  Amerikába.</p>
               <p>- Legalább adjon módot, grófné, hogy tartózásomat megfizethessem. La Spina gróf úr
                  még itt marad Velencében?</p>
               <p>- Semmi közöm többé La Spina grófhoz. Válok tőle, - felelte Edith.</p>
               <p>- Válik? - kérdeztem és mintha ez a szó volna a mentőkötél, amelynek segítségével
                  zavaros helyzetemből kimenekülhetek, megismételtem többször: - Válik? Válik?</p>
               <p>- Máris többet mondtam, mint amennyit kellett volna, - szólt Edith. - Mindenesetre
                  arra kell kérnem önt, ha lovagias ember, hogy erről, amit mondtam, egyelőre
                  senkinek se szóljon... Ha pedig nem lovagias...</p>
               <p>Ránéztem a grófnéra, aki így szólt:</p>
               <p>- Bocsássa meg ingerültségemet. Ha mindent tudni akar, beszéljen édes atyámmal.
                  Apám nemrég érkezett meg Newyorkból és épp most jár el a velencei ujságoknál, hogy
                  válópörömről ne írjanak. Bizom a dollárok erejében, hogy ez sikerülni is fog
                  neki.</p>
               <p>- Értem, grófné, - szóltam. - Ez annyit jelent, hogy ha meg akarnám zsarolni önt,
                  forduljak édesatyjához, aki a dollárok hatalmával, satöbbi... Engedje meg, grófné,
                  de köztünk félreértés van. Ön úgy beszél velem, mintha szélhámossal volna dolga.
                  Én be tudom bizonyítani, hogy becsületes ember vagyok, nevemet mindenütt
                  tisztelettel emlegetik az olasz ujságok, bár magyar művész vagyok, a legnagyobb
                  elismeréssel írtak rólam...</p>
               <p>- Ön jó barátja Pietro De Bornak? - kérdezte Edith.</p>
               <p>- Bor Péter iskolatársam volt, - feleltem, - akivel az iskola óta most találkoztam
                  először, itt Velencében. Én Bor Pétert voltaképp nem ismerem. Sőt, azok a dolgok,
                  amik körülötte történnek, egyre inkább arra intenek, hogy szakítsak meg vele
                  minden érintkezést...</p>
               <p>Edith figyelni kezdett:</p>
               <p>- Mit tudott meg ön Bor Péterről?</p>
               <p>- Tulajdonképp semmi bizonyosat, - feleltem. - De olyan gyanus dolgokat
                  tapasztaltam, hogy iránta való bizalmam teljesen megrendült. Beszéltem többi közt
                  egy Pompilia Giusti nevű jósnővel.</p>
               <p>- Pompilia Giusti! - kiáltott föl Edith, elsápadt, megtántorodott úgy, hogy
                  segítségére kellett sietnem. De Edith megkapaszkodott egy szék karfájába és másik
                  kezével visszautasította segítségemet.</p>
               <p>- Levegőre kell mennem, - mondta. A kijáró ajtó felé sietett, de a küszöbről
                  visszafordult:</p>
               <p>- Kérem, várjon meg itt, okvetetlenül.</p>
               
            </div>
            <div type="chapter">
               <head>19.</head>
               <p>Miután néhány percig várakoztam Edith szobájában, komornyik jelent meg, aki a
                  következőt jelentette nekem:</p>
               <p>- A grófné nagyon kéri művész urat, legyen szíves kissé várakozni, míg a grófné
                  édesatyja hazatér. Mister Castor minden pillanatban hazajöhet.</p>
               <p>- Megvárom, - feleltem.</p>
               <p>- Parancsol, művész úr, valamit? - kérdezte a komornyik.</p>
               <p>- A mai ujságokat.</p>
               <p>Olvasni kezdtem. Jó negyedóra telt el ezzel, amíg végre a komornyik újra
                  jelentkezett:</p>
               <p>- A grófné kéreti művész urat.</p>
               <p>A komornyik átvezetett a La Spina-palota kápráztató termein, míg végre egy
                  dolgozószobába jutottunk, hol egy szenzációs amerikai íróasztal és egyéb amerikai
                  irodai berendezés ragadta meg figyelmemet. Helyet foglaltam és a következő percben
                  belépett Edith egy borotvált arcú, őszhajú, széles vállú, amerikai külsejű
                  emberrel.</p>
               <p>- Édesatyám, Mr. Castor, - mutatta be. Az amerikai úr barátságos „shake-hand”-del
                  rázta meg a kezemet és németül szólt:</p>
               <p>- Kedves művész úr, nekünk olyan megbeszélni valóink lesznek, amelyek csak férfiak
                  közt lehetségesek. Leányom tehát vissza fog vonulni.</p>
               <p>Négyszemközt maradtam Castor úrral.</p>
               <p>- Parancsoljon, művész úr, likőrt, cigarettát... Leányom említette, hogy ön tud
                  egyet-mást Bor Péterről. Ezek a dolgok engem rendkívül érdekelnek és igen
                  lekötelezne, ha elmondaná őket.</p>
               <p>- Bocsánat, Castor úr, - mondtam - de előbb nekem is vannak kérdéseim. Kedves
                  leánya említette, hogy ő válik a férjétől...</p>
               <p>- Yes! - mondta Castor úr azzal a kemény, angol „igen”-nel, amely nyílt és
                  határozott. Aztán nyugodtan folytatta: - Uram, önnek becsületes arca van. Bízom
                  önben... Meg kell mondanom, hogy mi... én és a leányom... most két szélhámos
                  karmai közt vergődünk... Az egyik a vőm, La Spina gróf és a másik, ez a Pietro De
                  Bor nevű úr.</p>
               <p>Föllélekzettem, nem, valósággal fölugrottam:</p>
               <p>- Castor úr! Ön hálára kötelezett engem ezzel a nyíltságával és én is őszintén meg
                  fogok mondani mindent. Ön ismeri a La Spina és a Tiepolo-család közt való
                  ellentétet...</p>
               <p>- Mindent tudok... felelte Castor úr. - A leányom beleavatott az ügy minden
                  részletébe. Már napok óta azon fáradozom, hogy ennek a bonyolult ügynek a szálait
                  kibogozzam! Azt akarom, hogy a leányom az egész ügyből emelt fejjel, büszkén és
                  becsületesen kerüljön ki. Mindenféle botrányt el akarok kerülni. Edith ártatlan
                  mindenben, legföljebb férjének jóhiszemű áldozata. És nagyon kérem önt, uram,
                  legyen segítségemre abban, hogy világosan láthassak ebben az egész kusza és
                  bonyolult ügyben.</p>
               <p>- Én magam sem látok még tisztán, - feleltem. - De talán ketten együtt többre
                  megyünk.</p>
               <p>Az amerikai úr rám nézett hideg, acélszürke szemével, benyúlt az íróasztal egyik
                  fiókjába, levelet vett ki belőle, amely padovai lebélyegzéssel postán érkezett La
                  Spina gróf címére. A levélben ez volt:</p>
               <p>„Mélyen tisztelt gróf úr!</p>
               <p>festő barátom nálam töltött egy napot, reggel érkezett és az éjjeli vonattal
                  visszautazott Veneziába. Kíséretében egy gyászfátyolos hölgy volt, akit Barbarának
                  szólított. Minden valószínűség szerint T. grófné. Szerelmeskedésüknek tanuja
                  voltam, bár ők nem tudtak róla. A festő megkezdte a grófné „arcképének” festését,
                  de ehhez a grófnőnek előbb le kellett vetnie minden ruháját. Az utólag küldött
                  kétezer lírát hálásan köszönöm.</p>
               <p>Mély tisztelettel</p>
               <p>Salaino.”</p>
               <p>A levél remegni kezdett a kezemben. Fejem aláhanyatlott. Összeroskadtam. Borzongás
                  futott végig rajtam. Emberben még úgy nem csalódtam, mint Salainoban.</p>
               <p>Castor úr barátságosan a vállamra tette kezét.</p>
               <p>- Ne ijedjen meg, művész úr. Ez a levél nem jutott el La Spina grófhoz. Ezt én
                  fogtam el. Nem is adom oda La Spinának. Ez fegyver lesz az én kezemben... esetleg
                  ön ellen is. Mert sajnos, kénytelen leszek önt beavatni olyan dolgokba, amelyekkel
                  ön esetleg visszaélhet... És most mondja el, mit tud Bor Péterről... illetve
                  Giusti Pompilia jósnőről...</p>
               <p>Elmondtam mindent, amit tudtam, illetve, amit jónak láttam közölni. Castor úr
                  lehajtotta a fejét:</p>
               <p>- Most következik az én vallomásom... - mondta szomorúan - Bor Péter, ez a
                  zseniális szélhámos, meg tudta nyerni leányom bizalmát.</p>
               <p>Edith vakon engedelmeskedett neki mindenben, kivéve azt az egyet, amire Bor Péter
                  leginkább vágyott. Edith becsületes lélek és Bor Péter minden szerelmes
                  közeledését ridegen visszautasította. Erre ez a gonosztevő elcsalta a lányomat
                  Giusti Pompilia jósnő lakására... Leányom kiváncsi természetű, sok tekintetben
                  naiv és hiszékeny. Bor Péter valósággal szuggerálta belé a kiváncsiságot a jósnő
                  iránt. Így csalta kelepcébe a lányomat... és ott a jósnő lakásában...</p>
               <p>Castor úr nem tudta befejezni mondatát... Néma könnyek peregtek le arcán, de
                  néhány pillanat mulva fölugrott és szinte állati dühvel kiáltotta:</p>
               <p>- A bagnoba juttatom a gazembert! A Sing-Singban fogják lefejezni! Meg fogom venni
                  a gazember fejét és én magam kötöm fel a legelső fára!... Tönkretenni az én
                  leányomat! Az én tiszta Edithemet!</p>
               <p>Öklével lecsapott az amerikai íróasztalra, amelynek lapja minden amerikai
                  szabadalom ellenére is végigrepedt. Ráborult az asztalra és keservesen zokogni
                  kezdett. Mikor valamennyire lecsillapodott, így szóltam Castor úrhoz:</p>
               <p>- Giusti Pompilia, úgy látszik, Bor Péter cinkostársa. De ugyanezt a jósnőt maga
                  Bor Péter már egyszer meg akarta ölni. Benn volt az ujságokban...</p>
               <p>Elmondtam Castornak mindent, amit a jósnőnél tapasztaltam és azt is, amit Bor
                  Péter a lélek kettészakadásáról mondott nekem annak idején az osztériában..</p>
               <p>- Határozottan őrült ez az ember! - szólt Castor úr.</p>
               <p>- Ő maga az a kettéhasadt lélek, amelyről előadást tartott nekem - feleltem.</p>
               <p>- Őrült és gazember! - kiáltott föl Castor úr.</p>
               <p>- Orvos és gyilkos egy személyben - mondtam. - Pompiliát csaknem megfojtotta,
                  később pedig heteken át ápolta, gyógyította személyesen.</p>
               <p>- Ragadozó vadállat! - kiáltotta elkeseredetten az apa.</p>
               <p>- Talán nagy tudós! - feleltem. - Gazember, de világhódító! Bor Péter rejtélyes
                  ember, de La Spina gróf szerepe teljességgel érthetetlen előttem.</p>
               <p>Castor úr rám nézett:</p>
               <p>- La Spina méltó párja Bor Péternek - szólt az apa. - Ön azt mondja, hogy Bor
                  Péter őrült. Akkor La Spináról meg kell állapítanom, hogy hülye. Elhoz Amerikából
                  egy szép, ifjú, művelt leányt, rengeteg vagyont kap vele és ahelyett, hogy
                  megbecsülné ezt a kincset, Velencében szeretőket tart! Minden pénzét jelentéktelen
                  szinésznőkre, artistanőkre költi!</p>
               <p>- Feneketlen emberi butaság! - mondtam.</p>
               <p>- Nem butaság, hanem gonoszság! - felelte az apa. - Sajnos, utólag, tudtam meg,
                  hogy La Spina milyen életet élt Amerikában. Állandóan fegyházba való züllött
                  emberek közt volt és eltanulta tőlük azokat a fogásokat, amelyeket a
                  társadalomnak ezek a haramiái szédítő ügyességgel tudnak alkalmazni. A velencei
                  arisztokratából newyorki szélhámos és csavargó lett. És be tudott hálózni egy
                  becsületes amerikai családot...</p>
               <p>- A grófi címével! - mondtam, mire Castor úr élesen rám nézett.</p>
               <p>- Mi amerikaiak - mondta - demokraták és ostobák vagyunk. Nem is sejtjük, mi
                  minden lappanghat egy előkelő európai cím mögött. Amerikai ember azt hiszi, hogy
                  a grófi cím nemcsak előkelő származást, hanem jó nevelést, tiszta erkölcsi
                  karaktert, legalább is jó ízlést jelent. De Amerikában ilyen gonosztevő hülyék,
                  mint ez a La Spina még bűnügyi regényekben sem élnek. Ezt csak a vén Európában
                  lehet megtanulni, sajnos elég későn!...</p>
               <p>- La Spina gróf tudott arról, hogy Bor Péter hevesen ostromolja a feleségét?</p>
               <p>- Nem törődött vele - felelte Castor úr. - Vagy vakon bízott Bor Péterben. Ez az
                  emberbőrbe öltözött farkas be tudta hálózni, hatalmába tudta keríteni a hülye,
                  gonosztevő grófot. Lehet, hogy La Spina annyira ki volt szolgáltatva Bor Péternek,
                  hogy talán még azt is eltűrte volna, hogy a feleségével nyíltan megcsalja. Ha
                  Edith nem oly becsületes...</p>
               <p>Az apa megint felbúgott:</p>
               <p>- Becsületes, becsületes... Mit használ neki!</p>
               <p>Vígasztaltam Castor urat:</p>
               <p>- Nincs olyan elrontott élet, amit újra ne lehetne kezdeni. Az ön leánya még
                  fiatal. Hamarosan el fog felejteni mindent és a jövőben boldog lesz. Nemcsak
                  szélhámosok, hanem becsületes emberek is vannak a világon!</p>
               <p>Az ajtón kopogtak.</p>
               <p>- A leányom - mondta Castor úr. - Kérem, ne tegyen említést neki, de még célzást
                  se arról, hogy elmondtam önnek, mi történt a jósnő lakásán.</p>
               <p>Castor úr kinyitotta az ajtót és a következő pillanatban belépett - Bor Péter.</p>
               <p>Castor úr és Bor Péter egy pillanatig farkasszemet néztek egymással. Castor
                  görcsösen ökölbe szorította kezét. Az első pillanatban elvörösödött, aztán
                  elfehéredett. Csak lassankint tért vissza ereibe rendes vérkeringése. Arca
                  nyugodtabb lett. Uralkodott magán.</p>
               <p>Péter állta Castor úr vad pillantásait és a mindenre elszánt ember vakmerőségével
                  nézett szembe minden eshetőséggel. Még arra is maradt ideje, hogy nyugodtan
                  körülnézzen. És megpillantott engem, aki kissé távolabb álltam.</p>
               <p>- Ah, te itt vagy! - szólt hozzám hangjában nyugodt fölényességgel. - Nagyon
                  örülök, hogy találkoztunk. Rendkívül fontos közölni valóm van veled.</p>
               <p>Castor úr kiment a szobából. Csak mi ketten maradtunk. Péter hanyag
                  kényelmességgel leült egy székbe.</p>
               <p>- Már kerestelek a Danieliben - mondta nekem. - De ott azt mondták, épp az előbb
                  mentél el, de nem tudják, hová. Nem egyedül kerestelek, hanem két úr is volt
                  velem. Ezeknek azt a megbízást adtam, hogy magyarázatot kérjenek tőled nevemben.
                  Hallom, rágalmakat terjesztesz felőlem!...</p>
               <p>- Péter! - mondtam a szemébe nyugodtan - én nem párbajozom veled!</p>
               <p>Nyugodtságom jeléül zsebre dugtam a kezem és elégedetten állapítottam meg, hogy
                  okos dolog volt magammal hoznom töltött pisztolyomat.</p>
               <p>- És ha kényszerítelek rá? - kiáltotta Péter és felém akart rohanni, hogy
                  megüssön.</p>
               <p>- Állj!</p>
               <p>Az orra elé tartottam a pisztolyt, amire hátrálni kezdett.</p>
               <p>- Föl a kézzel!</p>
               <p>Péter föltartotta a kezét és szólt:</p>
               <p>- Szerencséd van. Nincs nálam semmi fegyver... Nem is tudtam, hogy pisztolyt
                  hordozol magaddal - tette hozzá gúnyosan.</p>
               <p>- Ha a La Spina palotába jövök és az én barátomat, iskolatársamat, Bor Pétert
                  keresem, akkor mindig pisztolyt viszek magammal.</p>
               <p>- Haramiának nézel engem?</p>
               <p>- Annak - feleltem nyugodtan. - Rángasd ki zsebeidből a béléseket. Hadd látom,
                  nincs-e nálad eldugva valami kis fegyverecske.</p>
               <p>- Akár meg is tapogathatsz - szólt Péter és én jónak láttam, hogy minden irányban
                  kitapogassam. Csak mikor egészen megnyugodtam, ültem le az amerikai íróasztal
                  elé. Péter valamivel távolabb ült le tőlem. A pisztoly csövét úgy tartottam, hogy
                  minden gyanusabb mozdulatára használhassam fegyveremet.</p>
               <p>- Hát így kell szemben ülnünk nekünk, jó barátoknak, volt iskolatársaknak? -
                  kérdezte Péter gúnyosan. - És ah, egy nő miatt!</p>
               <p>- Jó, hogy említetted! - mondtam. - Legalább meg fogok tudni egyet-mást tőled, ami
                  nagyon érdekel. Te kergetted bele a párbajba Tiepolo grófot. Miért tetted ezt?</p>
               <p>- Én? Hiszen Tiepolo maga kereste az alkalmat, hogy megsérthesse La Spinát!</p>
               <p>- De azok miatt a rágalmak miatt, amikre te biztattad föl La Spinát... Miért
                  üldözöd te Tiepoloékat? Mit vétett neked Barbara? Mit vétettem én neked?</p>
               <p>Péter a megbántott becsületes ember legzengőbb, legmélyebb hangján mondta:</p>
               <p>- Mennyire félreismersz engem! Nekem La Spina és Tiepolo párbajához semmi közöm.
                  Barbarával én ismertettelek meg. Épp ellenkezőleg, mindig pártodra keltem és
                  valahányszor La Spina vissza akart élni azzal, amit rólad megtudott, én eléje
                  álltam és kikértem magamnak, hogy legjobb barátomnak ártani merészeljen. Te
                  mindenáron ellenséget látsz bennem, holott én minduntalan harcoltam érted.
                  Hálátlan vagy!</p>
               <p>- Már rég lehullt rólad a baráti álarc, Péter - mondtam. - Veszedelmes szélhámos
                  vagy te. Ez a becsületes amerikai polgár, Castor úr, elmondott nekem mindent rólad
                  és cinkostársadról, La Spina grófról.</p>
               <p>Péter figyelni kezdett:</p>
               <p>- Ah, te ilyen jóban vagy az öreg amerikaival? Ez érdekes... Szóval mindent
                  tudsz?</p>
               <p>- Mindent!</p>
               <p>- Semmitse tudsz! - felelte Bor Péter. - Mert még azt se tudod, ami a legjobban
                  érdekel téged a világon! Általában jegyezd meg, hogy én mindig többet és hamarább
                  tudok meg, mint te. Azonkívül mindig alkalmazkodni tudok a változó és váltakozó
                  helyzetekhez, amire te egyáltalán nem vagy képes. Az én eszemen akarsz túljárni,
                  öregem...?</p>
               <p>Fölényessége jeléül fütyörészni kezdett és kinézett az ablakon. Arca egyre
                  vidámabb és pajkosabb kifejezést öltött. Végre kedélyes hangon megszólalt:</p>
               <p>- Nem hivatkozom többé a barátságunkra, amelyben nem hiszel, hanem az eszedre,
                  amelyben bízol... Nekünk nem szabad ellenségként állni egymással szemben.
                  Fegyvertársak kell, hogy legyünk, ha már barátok nem lehetünk. Én nekem módomban
                  van, hogy a világ legboldogabb emberévé tegyelek! Viszont te nekem is igen nagy
                  szolgálatot tehetsz. Ez kész üzlet. Kéz kezet mos. Csak az a kérdés, hogy okos
                  ember vagy-e és belemégy-e az alkuba? Becsületes alkut kínálok!</p>
               <p>- Nem tudom, miről van szó - feleltem.</p>
               <p>- Egy mondatból meg fogsz érteni mindent - felelte Péter. - Arra már rájöttél,
                  ugy-e, hogy az amerikai nőnél elvesztettem a csatát. Innen kifelé áll a rudam: épp
                  úgy, mint La Spina grófé... Mit tesz ilyenkor az okos ember? Az erősebbhez pártol.
                  La Spina már el van intézve, vége van, az amerikaiak megvonják tőle az apanázst,
                  újra mehet ki Amerikába szerencsét próbálni. Most tehát megint Tiepolo az
                  erősebb... Kibékültem Tiepoloval.</p>
               <p>- Nem igaz! - kiáltottam.</p>
               <p>- Ujra a házi orvosuk vagyok - mondta Bor Péter.</p>
               <p>- Hazudsz!</p>
               <p>Bor Péter elmosolyodott:</p>
               <p>- Be tudom bizonyítani... okmányokkal! hogy ismét Barbara háziorvosa vagyok!</p>
               <p>A zsebébe akart nyulni.</p>
               <p>- Hopp! - kiáltottam rá. - El a kézzel. Zsebedbe nem nyulhatsz. Majd én veszem ki
                  belőle, amit meg akarsz mutatni...</p>
               <p>- Ez a megrendítő baráti bizalom! - gúnyolódott Péter. - Nyulj be hát magad a
                  zsebembe... Egy marocainbőr-tárca... Vedd ki!</p>
               <p>A tárcát kivettem.</p>
               <p>- A második rekeszben levél van. Emeld ki.</p>
               <p>A levelet kivettem, elolvastam:</p>
               <p>„Kedves doktor úr!</p>
               <p>Legyen szíves ma magával hozni azokat a pirulákat, amelyeket említett.
                  Feleségemnek még mindig nagyon fáj a feje.</p>
               <p>Üdvözli</p>
               <p>Giorgio Tiepolo.”</p>
               <p>- A levelet ma kaptam, amint a keltezéséből is láthatod - tette hozzá Bor
                  Péter.</p>
               <p>- És ez nem valami... hamisítvány?</p>
               <p>- Ismered Tiepolo írását?</p>
               <p>- Nem.</p>
               <p>- Hát akkor hogyan győzzelek meg róla? - nevetett Péter zavartan. - Hohó! - szólt
                  - van ott egy másik érdekes okmány is. Csak egy névjegy az egész. A tárca harmadik
                  rekeszében, azt hiszem.</p>
               <p>A névjegyet megtaláltam. Finom, keskeny kartonlap „Barbara” nyomtatott betűkkel az
                  egyik oldalán. A másikon néhány odavetett sor Barbara írása:</p>
               <p>„Pietro!</p>
               <p>A férjemnek ne szóljon semmit Padováról. Ma este önnél leszek.</p>
               <p>B.”</p>
               <p>- És ezt mikor kaptad? - kérdeztem.</p>
               <p>- Szintén ma - felelte Péter.</p>
               <p>Egymásra tekintettünk. Farkasszemet néztünk. Péter nem sokáig állta a
                  pillantásomat. Az ablak felé nézett el és szólt:</p>
               <p>- Most rátérhetünk az alkura. Én szállítom neked Barbarát, aki halálosan szerelmes
                  beléd. Szállítok neked azonkívül egy férjet, aki vak bizalommal viseltetik irántam
                  és vak bizalommal lesz irántad is, ha szövetségesem leszel, szóval szállítom neked
                  Tiepolo grófot. Te pedig szállítsd nekem az amerikaiakat! Már látom, hogy
                  megnyerted Castor úr bizalmát. Ez annyi, mintha a lányáé is a kezedben volna!
                  Szállítsd nekem Edithet. Én Edithbe vagyok szerelmes. Nem kell a vagyona! Nekem
                  Edith kell... Kell, kell, kell!</p>
               <p>- Edith a tied lesz, ha én akarom - mondtam és szinleg belementem az alkuba.
                  Láttam, hogy Péter nem is sejti, hogy Edith apja beleavatott engem a legféltettebb
                  titkukba, hiszen én tudtam már, mi történt a jósnőnél és keresztül láttam hirtelen
                  Bor Péteren, aki a szerelmest játszotta, aki eleped az elérhetetlen
                  Edithért...</p>
               <p>- Abban a pillanatban - szólt Péter - amelyben a te közreműködéseddel enyém lesz
                  az amerikai nő, te a világ legboldogabb férfia leszel Barbara oldalán.</p>
               <p>Egy ideig még tárgyaltuk ezt a kölcsönös megállapodást, végre oda lyukadtunk ki,
                  ahová én akartam, hogy azonnal beszélek Castor úrral és előkészítem Péter számára
                  a talajt.</p>
               <p>Péter egyedül maradt a szobában. Csakugyan fölkerestem Castort.</p>
               <p>- Uram, ha egy életveszélyes szélhámost el akar fogatni, azonnal menjen a velencei
                  rendőrségre és hozzon magával három erős detektívet. Bor Pétert elfogatjuk. A
                  többi az ön dolga, ön hatalmas ember, sok pénze van, mindent elintézhet. A fő,
                  hogy Bor Péter többé ne árthasson senkinek. A legjobb esetben veszedelmes
                  őrült!</p>
               <p>Castor úr rögtön megértette a dolgot.</p>
               <p>- Míg ön távol van - mondtam az amerikainak - addig én szóval tartom Bor
                  Pétert.</p>
               <p>Castor úr elsietett a detektivekért. Én pedig visszamentem Péterhez.</p>
               <p>A szobában már nem volt senki.</p>
               <p>- Péter!... Péter!... - kiáltottam többször, de nem kaptam feleletet. Az ablak
                  nyitva volt. Most már világos volt előttem, hogy Péter fölismerte a veszedelmet,
                  amely fenyegette és nem törődve a fényes nappallal, az ablakon át belevetette
                  magát a Canal Grande vizébe, hogy úszva meneküljön. Többé nem kaptam hírt felőle.
                  Ki tudja, melyik világrészt kereste föl. Vagy talán nyomtalanul a Canale vizében
                  veszett el?</p>
               
            </div>
            <div type="chapter">
               <head>20.</head>
               <p>Mikor a Danieli szállóba visszatértem, levelet találtam, amelyet ismeretlen ember
                  hozott a számomra. A levél Padovából érkezett. Barbara unokanővére írta benne a
                  következőket:</p>
               <p>„Mihelyt ezt a levelet megkapta, azonnal keressen föl engem. Valaki... hiszen
                  tudja ki!... nagyon szeretne beszélni magával. Egy pillanatig se késsen! Levelemet
                  egy bizalmas emberem viszi önhöz.</p>
               <p>Szeretettel üdvözli:</p>
               <p>Ortensia.”</p>
               <p>Egy óra mulva már vonaton ültem és Padovába robogtam. Barbara unokanővérének a
                  házát hosszas keresés után megtaláltam. Este kilenc óra lehetett. Hold öntötte el
                  a kis térséget, amelyen a palota állt. Nekem oly kísértetiesnek tünt föl a csönd
                  és a fehérség, amely megülte a teret. Becsöngettem a palota kapuján. A kapus
                  kijött az utcára elém. Amint a nevemet megmondtam, a portás mélyen meghajolt és
                  bevezetett az előcsarnokba. A palota díszes lépcsőjén épp valaki jött lefelé.
                  Magas termetű, előkelő megjelenésű férfi volt. Leszegett fejjel járt. Nem nézett
                  se jobbra, se balra. Rögtön megismertem. Tiepolo gróf volt. Önkénytelenül
                  megálltam.</p>
               <p>- Méltóztassék az első emeletre! - mondta nekem a kapus.</p>
               <p>Tiepolo gróf már a lépcső legalsó fokain járt. Megvártam, míg leér a földszintre.
                  Akkor nekivágtam a lépcsőháznak. Amint elmentünk egymás mellett, Tiepolo
                  fölnézett, rám vetette pillantását és önkénytelenül, gépiesen kalapjához emelte
                  kezét. Én épp oly gépiesen emeltem kalapomhoz a kezemet. Tiepolo keze még nem ért
                  a kalapig és akkor hirtelen lebocsátotta a karját. Nem ismert meg?... vagy talán
                  megismert?... Én épp oly gépiesen, mint ő, leengedtem a kezem köszönés nélkül.
                  Mentem fölfelé a lépcsőn, pedig alig volt erő a lábamban.</p>
               <p>Tiepolo a kapuhoz ért. A portás mélyen meghajolva kinyitotta előtte a kaput. A
                  gróf kilépett az utcára, eltűnt. Én neki támaszkodtam a lépcső korlátjának. Ugy
                  dobogott a szivem, hogy azt hittem, széthasítja mellkasomat. Életemben ilyen erős
                  felindulásra nem is emlékszem.</p>
               <p>Mikor kissé megnyugodtam, fölmentem az első emeletre. Egy inast, aki arra haladt,
                  megszólítottam. Az inas bevezetett Ortensiához.</p>
               <p>Ortensia kedvesen fogadott, bár szomorunak látszott.</p>
               <p>- Nem találkozott a lépcsőn Tiepolo gróffal? - kérdezte.</p>
               <p>- De találkoztam.</p>
               <p>- Elment?</p>
               <p>- El.</p>
               <p>- Hála Istennek!... Akkor mindjárt mehetünk Barbarához - mondta Ortensia.</p>
               <p>Ortensia előre sietett. Egy kedves, kicsiny, de előkelő izlésű szobába
                  vezetett.</p>
               <p>- Üljön itt le, drága barátom és várjon... Én majd értesítem Barbarát.</p>
               <p>Eltünt a szomszéd szobában, ahonnan nemsokára ismerős hang csendült felém, a
                  Barbara lágy, finom, szinte zenei hangja.</p>
               <p>Nem kellett sokáig várnom. Csodálatosan egyszerű, sötét, mégis fejedelmi hatású
                  ruhájában belépett Barbara. Tizian-vörös haja valami csodálatos mélységbe égett.
                  Sötét szeme idegen, rejtelmes fényben lobogott.</p>
               <p>- Barbara! - sóhajtottam.</p>
               <p>Bágyadtan mosolyogva nyujtotta felém a kezét:</p>
               <p>- Tudtam, hogy eljössz, én szerelmem!</p>
               <p>Ráborultam a kezére és könnyel, csókkal árasztottam el. Magához emelt és
                  megcsókoltuk egymást. Ajkaink mint szív két fele érintkeztek.</p>
               <p>- Hallom, a lépcsőházban találkoztál Tiepoloval - mondta, - Itt volt nálam és
                  megbeszéltük, hogy szép csöndesen, kölcsönös megegyezéssel el fogunk válni. A
                  válás idejére Egyiptomba utazom.</p>
               <p>- Ki adta ezt a tanácsot neked? - kérdeztem féltékenyen.</p>
               <p>- A háziorvosom ajánlotta Egyiptomot.</p>
               <p>- De ki az?</p>
               <p>Barbara ismeretlen nevet mondott.</p>
               <p>- Nem Bor Péter a háziorvosod?</p>
               <p>Barbara csodálkozó szemmel nézett rám:</p>
               <p>- Mi jut eszedbe!</p>
               <p>- Az urad nem békült ki Bor Péterrel?</p>
               <p>- Nem... de hát miféle kérdések ezek?</p>
               <p>- Ne törődj velük!</p>
               <p>- És te azt hitted, hogy kibékültem azzal a gyalázatos gazemberrel, De Borral!...
                  Micsoda őrültség!</p>
               <p>- Őrült vagyok, - feleltem. Barbara szerelmesen símogatott a szemével.</p>
               <p>- Most már szabad vagyok! - mondta egyszerre és megkönnyebbülten felsóhajtott. -
                  Tiepolotól el fogok válni.</p>
               <p>- Nem vagy szabad, - feleltem. - Az enyém vagy. Ha akarod, a feleségem leszel, ha
                  akarod, a szeretőm leszel.</p>
               <p>- Ez is, az is! - felelte Barbara és fejét, mint valami kislány a vállamra
                  hajtotta le.</p>
               <p>- Boldog vagyok, hogy ezentúl szabadon járkálhatok veled Padova utcáin. Nem kell
                  gyászfátyolt öltenem. Bátran, büszkén mutatkozhatom veled az utcán. Ha akarod,
                  még fölkeressük azt a kávéházat, ahol legutóbb együtt voltunk.</p>
               <p>- Nagyon jó! - mondtam. - Drága szívem!</p>
               <p>- De akkor most jelentsd be mindjárt Ortensiának, hogy elmegyünk. Óvatosságból
                  melegebben kell felöltözködnöm.</p>
               <p>Fölkerestem Ortensiát.</p>
               <p>- Látta Barbarát? - kérdezte tőlem Ortensia. - Mit szól hozzá?</p>
               <p>- Szebb, mint valaha! - feleltem.</p>
               <p>- Ez igaz, - mondta Ortensia - de veszedelmes, szinte földöntúli az ilyen
                  szépség!</p>
               <p>Elmondtam Ortensiának, hogy el akarunk menni együtt a kávéházba.</p>
               <p>Ortensia vállat vont:</p>
               <p>- Ön viseli a felelősséget, - mondta. - Vigyázzon, halva ne hozza haza
                  Barbarát!</p>
               <p>- Istenem!... hát olyan beteg?</p>
               <p>- De ő maga sem tudja, hogy el van jegyezve a halállal!... Egyiptom az utolsó
                  mentség vagy utolsó állomás... Én nagyon félek, hogy néhány nap mulva már
                  Egyiptomról szó se lehet!... A szíve fogja megölni Barbarát!... Gyönge a szíve...
                  A szíve!... Szegény Barbara!</p>
               <p>Valahonnan messziről mintha halk sikoltást hallottam volna. Önkénytelenül
                  összerezzentem.</p>
               <p>- Mi van magával? - kérdezte Ortensia. - Miért lett oly sápadt hirtelen?</p>
               <p>- Mintha Barbara sikoltását hallottam volna!</p>
               <p>- Ne képzelődjék!... Barbara messzire van, az ötödik szobában!</p>
               <p>- Mégis oly nyugtalan vagyok!... Odasietek hozzá.</p>
               <p>Valami ösztönszerű érzés hajtott. Futottam abba a szobába, hol Barbarát egyedül
                  hagytam. Barbara ott feküdt a kereveten. Mosolygott. Föléje hajoltam.</p>
               <p>- Te vagy az, drága, kedves? - kérdezte.</p>
               <p>- Én vagyok... Mondd, álmodtál valamit? És álmodban nem sikoltottál?</p>
               <p>- Nem, - felelte Barbara. - Nincs semmi bajom... Oly ijedt vagy!... Ne félts
                  engem! Boldogabb már úgyse lehetek, mint most. Az enyém vagy! Tőled megtanultam,
                  mi a szerelem, mi az élet, mi a boldogság. ...Többet már igazán nem kell tudni
                  ezen a földön.</p>
               <p>- Felöltöztetünk szép melegen és elmegyünk a kávéházba.</p>
               <p>- A kávéházba? - kérdezte Barbara. - Ne menjünk! A pincéreknek szárnyuk van és az
                  úgy repül utánuk, mintha angyalok volnának... Maradjunk inkább itthon... Fogd a
                  kezemet és hallgasd, hogy dobog a szívem... egy... kettő... egyre csöndesebben,
                  egyre halkabban...</p>
               <p>- Nem igaz! Te élni fogsz! - kiáltottam.</p>
               <p>- Mily boldog vagyok, hogy itt vagy!</p>
               <p> Éjfél után két órakor elkezdődött Barbara haldoklása. Mire kihajnalodott, szép
                  csöndesen elszenderedett. A kezemet fogta. Még egyszer utóljára a nevemet
                  suttogta. Aztán vége volt mindennek. Az orvos már későn érkezett. Amúgy se tudott
                  volna segíteni...</p>
               <p>Kimentem a hajnali kertbe és ami szép, illatos virágot találtam, összeszedtem és
                  elszórtam Barbara halottas ágyán...</p>
               <p> Amerika egyik kis városában, amelynek lakossága nagyobbrészt olasz eredetű, római
                  katolikus templom áll, amely Santa Barbarának van szentelve. Ennek a templomnak
                  főoltára fölött a festmény Tiepolo Barbara grófnő arcvonásait mutatja. Áttetsző,
                  tűzvörös fátyol burkolja testét. Már több amerikai kritikus a legszebb oltári
                  festmények közt említi.</p>
               <p>Ez a kép sokáig lógott műtermemben, míg egy újvilági mecénás föl nem fedezte.
                  Különös véletlenképp a festmény végre mister Castor birtokába jutott. Castor úr a
                  képet a kis amerikai városnak ajándékozta, amely Santa Barbarát tiszteli
                  védőszentjének. Castor úr most ebben a kis városban lakik Edith leányával, aki
                  elvált La Spina gróftól, egy amerikai gyáros felesége lett, és boldog házasságban
                  él férjével.</p>
               <p> Vége.</p>
               
            </div>
      </body>   
   </text>
</TEI>