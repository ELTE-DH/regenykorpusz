<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU12958" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Hunok harcza</title>
				<author>
					<persName>
						<surname>Werner</surname>
						<forename>Gyula</forename>
					</persName>
					<date from="1862" to="1926">1862-1926</date>
					<idno type="VIAF">167135256</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">80739</measure>
				<measure unit="pages">198</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Hunok harcza : Regény, Ferencz király korából</title>
					<date>2014-06-06</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/12900/12958"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Maczelka Árpád</name>
						<name>Szabó Attila</name>
						<name>Borcsiczky Krisztina</name>
					</respStmt>
					<bibl type="digitalSource">
						<title>Hunok harcza : Regény, Ferencz király korából</title>
						<date>2014-06-06</date>
						<ref target="https://mek.oszk.hu/12900/12958"/>
					</bibl>
					<bibl type="printSource">
						<title>Hunok harcza</title>
						<author>Werner Gyula</author>
						<pubPlace>Budapest</pubPlace>
						<publisher>Singer-Wolfner</publisher>
						<date>1901</date>
						<ref target="https://mek.oszk.hu/12900/12958/pdf/"/>
					</bibl>
				</bibl>
				<bibl type="firstEdition">
					<title>Hunok harcza : Regény, Ferencz király korából</title>
					<author>Werner Gyula</author>
					<date>1901</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2020-07-24"/>
			<change when="2020-12-19"/>
		</revisionDesc>
	</teiHeader>
	<text>
		<body>
			<div type="group">
				<head>
               ELSŐ KÖTET.</head>
				<div type="chapter">
					<head>
                  I. Gyanus idegenek.
               </head>
					<p>A baranyavári járás fiatal esküdtje, Szirmai Ádám, könnyü kocsiján hazafelé
                  igyekezett.</p>
					<p>Meleg juniusi délután volt, öt óra körül járt az idő. A nyári égbolt felhőtlen egy
                  álló hét óta. A nap nyitott kemencze módjára, kegyetlenül sütött. Mintha mély
                  álmot aludnának a fák, egyetlen levelük sem mozdult.</p>
					<p>- Canis mater! - mondá az esküdt, izzadó üstökét törülgetve.</p>
					<p>Hajduja, a ki haragos zöld uniformisba volt bujtatva tetőtől-talpig, s a kit ezért
                  a társai (meggyszin, eperszin hajdukomák,) leveli békának csúfoltak, hátra
                  fordult a bakon.</p>
					<p>- Hát az ott, ténsur, miféle szerzet?</p>
					<p>Az országuton szokatlan formáju utazó hintó ődöngött. Bőrrel fedett, magas rugókon
                  járó nehézkes alkotmány volt. Szirmai, a hogy rátekintett, tisztában volt vele,
                  hogy messze földről jött. Német vagy Talián országból. A nagy utnak pora, szennye,
                  sokféle viszontagsága meglátszott rajta.</p>
					<p>- Valami idegenországbeli ur, vagy maga a császár küldöttje utazik benne, mondá az
                  esküdt, nagy respektussal fürkészve Noénak rejtélyes bárkáját.</p>
					<p>- Talán bizony maga a világverő nagy Napoleon, - okoskodott a zöld huszár, hősies
                  mozdulattal a kardja markolatához kapva.</p>
					<p>Szirmai nevetett.</p>
					<p>- Napoleon? Megbolondult kelmed? Mit keresne az itt a baranyavári határban minden
                  hadi kiséret nélkül? Hanem mindjárt megtudjuk hányadán vagyunk. Hó, megállj!</p>
					<p>A kocsis engedelmeskedett a nyájas biztatásnak, s a két fekete ló egy
                  gyeplőrántásra megállott.</p>
					<p>A hajdu leugrott a bakról, rézzel kivert szablyáját, nehogy a lába benne akadjon,
                  vigyázva fölfogta s nehány lépéssel az idegen jármünél termett.</p>
					<p>A bárkában egy teremtett lelket se látott. De két puskát, egy vadászkést, két
                  hosszunyelü lepkefogót, szóval csupa gyanus tárgyat szedett elő a hintó
                  belsejéből.</p>
					<p>Az esküdt is leszállott kocsijáról s a hintóba ő is bekukkantott. Egész sereg
                  skatulyát és bőrdobozt, meg egy vaspántos, fekete ládát vett észre titokteljes
                  méhében.</p>
					<p>- Mondom, hogy külföldiek, - dünnyögé körülnézve. - Hová lett a hintó gazdája,
                  csak nem nyelte el a föld?</p>
					<p>A füvel benőtt árokban négy izmos paraszt ló legelészett, a fuvaros meg szalonnát
                  és kenyeret szedett elő ütött-kopott iszákjából. A hogy meglátta a vármegye
                  hajduját, lekapta fejéről a kalapot s becsülettudóan „szerencsés jónap”-ot
                  kivánt.</p>
					<p>- Hová való kelmed? fakgatta a hajdu.</p>
					<p>- Nagyharsányi vagyok, kérem szeretettel.</p>
					<p>- Kit hozott?</p>
					<p>- Egy urat, meg egy leányasszonyt.</p>
					<p>Szirmai Ádám szeme megcsillant.</p>
					<p>- Ah, egy kisasszonyt? Szép-e?</p>
					<p>- Miféle szerzetek? kérdezte tovább a hajdu, - szemrehányó tekintetet vetve a
                  fiatal urra a mért leszállott a hivatali tekintély felhőiből, egy képzelt
                  szoknyácskának az árnyékáért.</p>
					<p>- Egy szót se beszélnek magyarul, kérem szeretettel. (Az esküdt kérdését, hogy a
                  leány szép-e eleresztette a füle mellett.) Váltott lovakon jöttek, azt mondta a
                  nótárius uram, napok óta. Lóhalálban jöttem velük én is. Aranynyal fizetnek,
                  könyörgöm alássan.</p>
					<p>- Aranynyal? Tyhü, az nagy sor.</p>
					<p>Ez a szó: „arany”, szeget ütött a Szirmai fejébe. A franczia háboru csapásai alatt
                  nyögve, Ausztriában és Magyarországon aranypénznek hire hamva sem volt. Papirpénz
                  és ezüstgaras járta. Az arany tehát, a melynek az idegenek állitólag bővében
                  vannak, az esküdt előtt gyanusnak tünt föl.</p>
					<p>- Hová lettek az utasaid?</p>
					<p>- Ott vannak az erdőszélen.</p>
					<p>Izmos feketére sült kezével fiatal bükkerdőre mutatott. A hogy Szirmai odanézett,
                  csakugyan látott valami fehéret mozogni a lombok között. A leányasszony világos
                  szinü viganóját.</p>
					<p>A hajdunak a szemével intett. A fuvaros elértette belőle, hogy felügyelet alatt
                  áll, nehogy, mig ők az idegenek elé mennek, befogjon s köd előttem, köd mögöttem,
                  látatlanul eltünjék a veszedelmes bünjelekkel.</p>
					<p>Mig a hajdu a fuvarosnál maradt, s a bizalmatlanná, zárkózottá vált „gyors
                  paraszt”-ot egyről-másról kifaggatta, az esküdt megindult az erdő felé. Ösvény nem
                  volt, vagy ha volt valamikor, benőtte a fű. Most ugyan senki sem mondaná: volt-e,
                  nem-e, mint a hogy nem ismerni fel az asszonyi szivben, leánykori szerelmek eltünt
                  emlékeit.</p>
					<p>Toronyirányban vágott keresztül, ugaron, dinnyeföldön, s töretlen, szüz lapályon,
                  a mely tavaszkor viz alatt áll, most meg csak a kökörcsin kénsárga virága
                  nyiladozik rajta.</p>
					<p>A nap fejére tüzött. A mig árnyékba nem ért, nem látott semmit az erős
                  napsütéstől.</p>
					<p>A fák alá érve fölnézett. Nemcsak az erdő hüvössége csapta meg, hanem, a mi ép oly
                  vonzó és rejtélyes, mint maga az erdő: a fiatal leánynak közelléte.</p>
					<p>- Ruprecht, Ruprecht! - csendült meg fülében egy női hang, s a bokor mellől szőke
                  leány-fej bukkant ki.</p>
					<p>Könnyü fehér ruhája bokáig ért, tiroli kalapjához fajdkakas tolla volt tüzve,
                  kezében hosszunyelü lepkefogót tartott.</p>
					<p>Szirmai levette kalapját s udvariasan meghajolva, francziául köszöntötte. Azután,
                  még mindig meghajolva, mosolyogva mondta:</p>
					<p>- Engem szólitott a leányasszony? Mert Ádámnak s nem Ruprechtnek kereszteltek.</p>
					<p>A leány a franczia megszólitásból látva, hogy uri emberrel van dolga, mint a hogy
                  otthon a szalonban szokta, bájos hajbókot csinált.</p>
					<p>- Nem is önt hivtam, uram. A bátyámat, a kit, ugy látszik, bogarászó szenvedélye
                  mélyen becsalt az erdőbe. Még eltéved.</p>
					<p>- Nem kisasszony, ha - mint az előbb - csalogányok szólalnak meg utjában.</p>
					<p>- Csak nem akar engem csalogányhoz hasonlitani? Menjen, hisz ugy kiabáltam, mint
                  valami gyöngytyuk. De... kérem, talán öné ez az erdő, a hol a bátyám kedvére
                  bogarászik?</p>
					<p>- Az erdő a pécsi káptalané, kisasszony. Ha az enyém volna, emléktáblával jelölném
                  meg a helyet, a hol a halálfejü pillangót leütötte és a puha erdei talajban
                  otthagyta a lábacskája nyomát...</p>
					<p>A leány nevetett.</p>
					<p>- Ön, uram, nagyon udvarias. Hanem, lássa, szélestalpu hegymászó czipő van
                  rajtam... Ruprecht, - kiáltá ujra, s aztán, ingerkedve hozzátette: Azért hivom,
                  hogy módjában legyen önnek az ő nyomát is megörökiteni emléktáblával. Ha ugyan
                  erre magának - a más erdejében joga van.</p>
					<p>- Jogom, az van bőven. Esküdt vagyok a vármegyében.</p>
					<p>- Mi az az esküdt?</p>
					<p>Szirmai élesen, kutató szemekkel nézett a leányra.</p>
					<p>- Az, a mi maguknál a prefekt.</p>
					<p>- Nálunk?</p>
					<p>- Na igen, maguknál - Francziaországban.</p>
					<p>A leány gunyosan vállat vont.</p>
					<p>- Vagy ugy? Maga arra kiváncsi, hova valók vagyunk, honnét jöttünk, hová megyünk,
                  miféle szerzet vagyunk? Ön tehát bennünket hivatalos minőségében tisztelt meg?
                  Talán épen a rendőrfőnök. Egy okkal több arra, hogy bátyámmal
                  megismerkedjék...</p>
					<p>Büszke arczczal hátat forditott Szirmainak s nehány lépést tett befelé az
                  erdőben.</p>
					<p>- Ruprecht! Ruprecht! bátyám!</p>
					<p>Magas férfi jött elő hivására. Vadászruhában volt, nyakában bádog szelencze
                  lógott, elesett rovarok Pantheonja.</p>
					<p>Az esküdt levette kalapját s magát - franczia nyelven - bemutatta.</p>
					<p>- Szirmai vagyok. Esküdt.</p>
					<p>- Gróf Torgau, Drezdából. A kis hugommal utazom az önök hazájában.</p>
					<p>Szirmai csöndesen mosolygott.</p>
					<p>- Pedig a gróf tiszta kiejtéssel beszél francziául. Mintha született párizsi
                  volna.</p>
					<p>- Az ön kiejtése is türhető, esküdt ur.</p>
					<p>- Óh igen. Az anyám franczia asszony volt. Ezért van, hogy rajongok Napoleonért.
                  (Isten bocsássa meg a füllentésemet.)</p>
					<p>Az idegen gróf hidegen bicczintette meg a fejét.</p>
					<p>- Sokan rajonganak érte, pedig csak erősebb vad a többinél, semmi más. A vadász
                  golyója őt is leteriti egyszer...</p>
					<p>(Ahán, gondolta az esküdt, szidja Napoleont, tehát félre akar vezetni. Talán épen
                  az ő küldöttje, valami istentelen jakobinus. Föl akarja lázitani az országot,
                  legyünk résen.)</p>
					<p>Gróf Torgau ezalatt hugához lépett és szőke, aranyos haját gyöngéden
                  megsimogatta.</p>
					<p>- Látod, kis Elza, érdemes volt itt leszállani. Négy ritka bogárra akadtam, te
                  leütöttél egy nagy halálfejü pillét, azonkivül - tette hozzá udvariasan -
                  megismerkedtünk Szirmai urral...</p>
					<p>Elza durczásan felelt.</p>
					<p>- Ugy hiszem Szirmai urral máskülönben is megismerkedtünk volna. Nagyon érdeklődik
                  ügyeink iránt. Azt hiszi, tele vagyunk sötét, gyanus rejtelemmel, mint a hogy a
                  szántóföld tele van egérlyukkal.</p>
					<p>Szirmai összevonta a szemöldökét.</p>
					<p>- Nem kiváncsiság az, komtesz, hivatali kötelesség. A gróf urnak utlevele
                  bizonyára rendben van. Nem kételkedem benne. De, kérem, ilyen háborus
                  világban...</p>
					<p>A gróf jó kedvében nevetett.</p>
					<p>- Három hete utazom ide-oda az országban és sehol sem kértek tőlem utlevelet.</p>
					<p>- Valami igazoló irata mégis csak van?</p>
					<p>- Hogyne. Három levél a feleségemtől.</p>
					<p>Szirmai megbicczentette a fejét, de szeme komoly maradt.</p>
					<p>- A gróf kétségtelenül Baranyavárra készült? Ha megengedi, én is elkisérem. Itt
                  van a hajdum meg a szekerem, s igy nem leszek terhükre semmi módon. Csak kisérőjük
                  leszek, gárdájuk, nehogy bajuk essék a mi szép, de vad országunkban. Az utlevél
                  ügyet ott majd rendbe hozzuk...</p>
					<p>Mikor gróf Torgau a marczona zöld huszárt meglátta, tisztában volt a helyzettel.
                  Ez bizony elfogatás vagy legalább is előállitás, in optima forma. A fuvarosnak
                  meghagyta, hogy fogjon be, ő maga azzal az utógondolattal ült be kényelmes utazó
                  hintójába, hogy a haja szála sem fog meggörbülni abban a patriarchális országban,
                  a hol hetek óta utazik, lovakat vált, nyilvános vendéglőkben eszik és alszik,
                  bogarakat gyüjt és madarakra lövöldöz, s a hol még senki sem kérte tőle számon,
                  hogy ki ija-fija, hol a hazája s mi járatban légyen?</p>
					<p>Utközben a gróf állhatatosan a vidéket fürkészte. Azok közül az emberek közül való
                  volt, a kik nyitott szemmel utaznak. Néha-néha hátrafordult, hogy nem maradt-e el
                  az esküdt valahol utközben? Bizony az nem szakadt el. S a zöld huszár a bakon
                  vésztjósló pillantásokat vetett reájuk, és szarvas-bogár csápjához hasonló, hosszu
                  bajuszát harcziasan pödörgette.</p>
					<p>Elza pedig azalatt az eget nézte. A végtelen kukoricza, rozs- és buzaföldek felett
                  felhőtlen ég mosolygott. Nagy uri tökök értek az izzó nyári napsütésben. De a
                  hófehér, derült falú tanyáknak, utakat szegélyező fasoroknak, árnyékos itatóknak,
                  szóval a nyugati országok czivilizált gazdálkodásának sehol semmi nyoma.</p>
					<p>Nem is tetszett neki más, csak egy roppant gulya, a mely mértföldekre terjedő
                  réten legelészett, s egy hazafelé hajtott ménes, a melyet kegyetlen
                  ostorpattogatás között tereltek össze a csikósok.</p>
					<p>A vadul rohanó lovak ugy dübörögtek s oly porfelhőt támasztottak, mintha egy ezred
                  nehéz lovasság nyargalt volna végig a tarlón. A melyik jobb vérü volt s jobb futó,
                  megelőzte a többit. Kinyujtott nyakkal, lengő sörénynyel vágtattak el a szekerek
                  mellett, s egy-két lustább csikó, a melyik a többitől elmaradt, a kis grófné felé
                  forditotta okos, fénylő szemét.</p>
					<p>Elza föllelkesedett.</p>
					<p>- Oh be gyönyörü volt ez, bátyám! Csak az arab sivatagon láthatni hasonlót. Vajon
                  az az ur, a ki francziának tart bennünket, meg tudja-e jól ülni a lovat?</p>
					<p>- A magyarok lóháton jönnek a világra, - mondá a gróf, a vihar gyanánt rohanó
                  ménesben gyönyörködve. Már a lovaik is máskép futnak, mint a mi halvérü,
                  nagycsontu paripáink... Bennünket már megrontott a czivilizáczió... Ezt az
                  országot még nem. Jó volna itt élni, ha nem volna oly tömérdek szunyog. Nézd, ezer
                  meg ezer muslicza száll elő a nádasból. Lesz drága dolgunk az éjjel.</p>
					<p>Elza, szemét kezével elárnyalva, a nádas felé nézett. Musliczák és szunyogok sürü
                  rajokban jöttek elő. Elzának a fiatal esküdt jutott eszébe, s a hidegség, a mivel
                  vele bánt.</p>
					<p>- Semmi az, - igy vigasztalta magát. - A hol ilyen sok a szunyog, ott könnyebben
                  elviselik az emberek az apró szunyogcsipéseket.</p>
					<p>Már látszott a kisváros templom tornya, s a zöld szőlőhegyek, a melyek
                  körülfogták. Meggy és cseresnyefák tünedeztek fel s néhány görbén nőtt mandulafa.
                  De meggy és cseresnye nem volt a fákon. Régen megszedték már, mint a hogy
                  megszedik a fiatal lányok álmodozó szivét, ha férjhez mennek.</p>
					<p>Torgau Elza grófnő nem akart egyhamar a megszedett cseresnyefák sorsára jutni.
                  Azért tett bátyjával nagyobb utakat, s azért osztotta meg vele az önkéntes
                  földönfutás fáradalmait.</p>
				</div>
				<div type="chapter">
					<head>
                  II. A vármegye kezében.
               </head>
					<p>Az ugynevezett hivatalos szobában, - a hová az esküdt az idegeneket vezette -
                  semmi sem volt, a mi hivatalra emlékeztetett volna, egy szélestalpu kalamárison,
                  ludtollon és néhány iv diósgyőri kék papiron kivül.</p>
					<p>Az almárium tetején a főbiróné tavalyi befőttes üvege, dió meg meggypálinkája,
                  nagy palaczkokban erjedő eczetje állott szép sorjában. Ez volt az irattár meg a
                  könyvtár.</p>
					<p>A vasrácsos ablak tele volt rezedával és muskátlival. Ez volt az iroda minden
                  mogorvasága.</p>
					<p>Az „audiát” a tegnapi nagy vendégségen használt ezüst evőeszközöket, nehéz
                  ezüsttálczákat s aranyozott kupákat tisztogatta. Ez volt a hivatalos
                  foglalkozása.</p>
					<p>Elza grófnő mindjárt letelepedett egy nagy bőrládára, a muskátlik alá s az udvaron
                  végig lépkedő apró kacsákat nézegette. A grófot Szirmai egy magashátu kényelmes
                  székbe ültette bele s pipával kinálta meg. El is fogadta volna szivesen, ha Elza
                  haragosan fel nem fortyan:</p>
					<p>- Ki akarnak füstölni innen?</p>
					<p>- A világért sem, komtesz... Bocsásson meg, gróf úr, ki kell vallatnom.</p>
					<p>Szirmai nyakig mártotta a ludtollat a kalamárisba, de bizony az ki volt száradva.
                  Látszott, hogy nem használják.</p>
					<p>Az esküdt az audiáthoz fordult.</p>
					<p>- Higítsa fel, barátom egy kis eczettel.</p>
					<p>Mig az audiát odakint a kiszáradt kalamárissal vesződött, az alatt a hajdu egy
                  szálig behordta az utasok málháját. A puskákat, vadászkést, lepkefogót, madarászó
                  tőrt, gombostűre szurt pillangókat és hős czinczéreket, s néhány frissen kitömött
                  tiszaparti kócsagot. Meg a két nagy fekete ládát, a melyek felnyitása ellen Elza
                  kisasszony kézzel-lábbal tiltakozott.</p>
					<p>- A ruhám van az egyikben s a fehérnemüm. Csak nem fogja felnyittatni?</p>
					<p>Elpirult haragjában, Szirmai pedig intett a hajdunak, hogy a komtesz ládájának
                  békét hagyjon. Gondolatban azonban látta a csipkés, patyolat holmit, a sok kedves,
                  ingerlő tárgyat, a mi hozzátartozik az előkelő hölgyek öltözködési titkához.</p>
					<p>- A komtesz ládája szent és sérthetetlen. A köntösei és a selyemviganói törvényes
                  oltalmat élveznek.</p>
					<p>Azalatt az audiát szerencsésen elkészült tinta-fölélesztési kisérletével. Szirmai
                  irhatta már a jegyzőkönyvet.</p>
					<p>- A gróf urat hogy hivják?</p>
					<p>- Most nem mondhatok mást: Torgaunak.</p>
					<p>- Hová való?</p>
					<p>- Drezdába.</p>
					<p>- Mi a foglalkozása?</p>
					<p>- Naplopó.</p>
					<p>- Kérem, ez nem hivatalos jegyzőkönyvbe való kifejezés.</p>
					<p>- Bocsánat; de mit mondjak egyebet? Hogy gróf vagyok s birtokom, palotám van, az
                  nem foglalkozás. Tehát legyen: szenvedélyes madár és állatgyüjtő vagyok.</p>
					<p>- Honnét jött?</p>
					<p>- A szomszéd faluból.</p>
					<p>- Hová igyekszik?</p>
					<p>- Le Temesbe, a hol néhány ritka kócsagfaj él a Béga kiöntésében.</p>
					<p>- Van-e utlevele? Olyan, a melyet az osztrák udvari kanczellária láttamozott?</p>
					<p>- Olyan nincs. Van néhány ajánlólevelem, egy közülök a temesvári katonai
                  parancsnokhoz. S három levél, a feleségem irta.</p>
					<p>Szirmai átvette az iratokat, de az ajánló levelek pecsétjét nem törte fel, pedig a
                  gróf biztatta.</p>
					<p>- Csak tessék bátran.</p>
					<p>Az esküdt sértődve nézett rá.</p>
					<p>- A levél, az privát ügy. Semmiképen nem tartozik reám.</p>
					<p>- De ha felbontásukat az én javam kivánja?</p>
					<p>- Törje fel a gróf maga. Különben is ez mellékes. A franczia háboruk óta
                  szigorubban kell ügyelnünk reá, kik járnak-kelnek országunkban. Az udvari
                  kanczellária által láttamozott utlevél nélkül még a szálló madarat is fel kell
                  tartóztatnunk.</p>
					<p>A gróf összenézett a hugával.</p>
					<p>- Kellemetlen história. Mit tegyek hát?</p>
					<p>- Irjon a gróf a bécsi szász követnek. Az kijárja az utlevelét.</p>
					<p>- De sok időbe kerül.</p>
					<p>- Legalább is három hétbe.</p>
					<p>- S addig mit csinálok?</p>
					<p>- Amit a grófnak tetszik. Könyveket és hirlapokat olvas, emlékiratokat ir, rendezi
                  a madárgyüjteményét, zongorázik, (nézze, van itt zongora a szomszéd szobában)
                  vagy talán fest. Lefesti ott azokat a gyönyörű muskátlikat. Nézi a felhők járását
                  és szép hazájára gondol.</p>
					<p>- Szóval foglya maradok önnek. E négy fal között mindent szabad tennem, kivüle
                  semmit.</p>
					<p>Elza szájacskája sirásra állott. Szirmai fölkelt az asztaltól, karjait keresztbe
                  tette s megállott a gróf előtt.</p>
					<p>- Miért nem vallja be?</p>
					<p>- Mit?</p>
					<p>- Hogy franczia; hogy Naploeon küldte; hogy fel akarja lázitani az országot a
                  király ellen. Lássa, gróf úr, egyszerűbb és férfiasabb dolog volna mindezt
                  bevallani. Mert gyanus dolgok vannak a málhájában. S azok engem nyomra
                  vezetnek.</p>
					<p>A német gróf nem tudta, bosszankodjék-e vagy nevessen?</p>
					<p>- Mik keltették föl, esküdt úr gyanuját?</p>
					<p>Szirmai intett a hajdunak. Gyurka - more patrio - levetette a dolmányát, (Elza
                  komtesz haragosan kiment és becsapta az ajtót) s a nagy fekete ládát kinyitva,
                  kiszedte a tartalmát.</p>
					<p>A ruhákhoz és fehérnemüekhez nem nyult, de kivett néhány könyvet, három üveg fehér
                  port, egy ezüst fejü nádbotot, a melyben hosszu, hajlékony spanyol-penge
                  rejlett.</p>
					<p>Ezeket a dolgokat Szirmai hosszasan vizsgálta. Végre arcza felderült. A spanyol
                  penge markolatánál fedezte föl az első gyanus jelet. Az volt rá edzve apró
                  betűkkel: „Adam et comp. Fabrique a Paris.”</p>
					<p>- Aha, ezt a spanyol pengét párisi gyárban tették a botba.</p>
					<p>- Hogyne? De kérem, a kézelő gombjaim s az illatszereim is onnan valók. S a hugom
                  valamennyi csipkés holmija.</p>
					<p>- Aztán, kérem, ez a könyv!</p>
					<p>- Nos?</p>
					<p>- Ez Rousseau hires forradalmi műve. A Contract social. Terjeszteni akarta nálunk
                  e veszedelmes tanokat.</p>
					<p>- Terjeszteni? Hiszen egyetlen példányban van meg.</p>
					<p>- Végül! - itt az esküdt figyelmesen nézegette az üvegcsékben levő fehér port.
                  Megszagolta, nyelve hegyével megizlelte, kezével szétdörzsölte, egy pohár vizben
                  feloldotta. Aztán homlokát összeránczolva, lesujtó pillantást vetett a
                  grófra.</p>
					<p>- Ez a fehér por méreg. Gyilkos méreg. Arzenicum. A három üveg tartalmával sok
                  embert meg lehetne mérgezni.</p>
					<p>- Ugyan, esküdt úr! Az arzenicum a madarak kitöméséhez szükséges. Csak nem teszi
                  föl rólam, hogy utazó méregkeverő vagyok? Kit mérgeznék meg itt maguknál? Hiszen a
                  császár, az udvar, a diplomaták és hadvezérek, szóval azok, a kiket Napoleonnak
                  érdekében állana eltenni láb alól, Bécsben élnek. Itt csak muslicza és szúnyog
                  van.</p>
					<p>Szirmai mosolygott. Finoman és hamiskásan, a hogy diplomaták arczképén látta.</p>
					<p>- Hátha az ur Bécsnek igyekezett?</p>
					<p>- De hisz onnan jövök.</p>
					<p>- Az még nyilt kérdés... Szóval édes uram, (most már nem grófozta), sajnálom, de
                  mig utlevele meg nem jön, meg kell önt ismertetnem a hires magyar
                  vedégszeretettel. Ha valamit parancsol, az audiát rendelkezésére áll. Au
                  revoir!</p>
					<p>Kiment az ajtón, gunyos hajlongások között. Odakint az udvaron az idegen
                  kisasszonynyal találkozott. Az egyik fehércseléddel igyekezett magát jelekkel
                  megértetni. Francziául, olaszul, németül és angolul próbált beszélni vele. De a
                  fehér kötényes, pirospozsgás leányzó mindenikre csak a fejét rázta. Szirmai
                  odalépett hozzájuk s nagy nyájasan kérdezte a komtesztől:</p>
					<p>- Parancsol valamit... kisasszony?</p>
					<p>A leánynak fel se tünt, hogy már nem hivja komtesznek, csak polgáriasan,
                  kisasszonynak.</p>
					<p>Hidegen mondá:</p>
					<p>- Vizet és szappant kértem. Szeretném lemosni magamról az ut porát.</p>
					<p>- Kérem, azonnal rendelkezem. Parancsol még mást?</p>
					<p>- Semmit.</p>
					<p>Elfordult tőle és a tágas uri porta zöld lyceum keritését nézte, a melyet a lemenő
                  nap fénye megvilágitott.</p>
					<p>Mikor bement a bátyjához, a gróf dühösen járt-kelt a szobában.</p>
					<p>- Bolond história. Ez a tulbuzgó fiatal úrfi bajba kevert bennünket. Három drága
                  hetem vész el miatta. Képzeld, azt hiszi, hogy franczia méregkeverők vagyunk.</p>
					<p>- Méregkeverők?</p>
					<p>Elza fölkiáltott haragjában és fölháborodásában. Erős szavakat keresett, hogy
                  Szirmai eljárását kellő módon megbélyegezze. Azután - váratlanul - nevetni
                  kezdett. A zöld lyceum-keritésre gondolt, a mely beszegte a tágas uri portát.</p>
					<p>- Zöld esküdt, zöld esküdt! - mondá, bátyjához fordulva s boszuságuk jókedvü
                  nevetésben olvadt fel...</p>
					<p>- Nézz ki csak az ablakon, - szólt vissza a gróf a fatalista közönyével vágva
                  végig magát a diványon. - Foglyok vagyunk, őriznek bennünket.</p>
					<p>Elza kinézett. A vármegye két zöld huszárja állott őrt. Egyik az ajtónál a másik
                  az ablak alatt. Kardjuk fel volt kötve, kezükben töltött karabély, ahogy
                  megmozdultak, taréjos sarkantyújok pengett.</p>
					<p>A megijedt leány szájacskája sirásra állott.</p>
					<p>Sötét este - Elza már a diványon elaludt - Torgau grófot kutyaugatás verte fel s
                  hallotta, ahogy egy hintó az udvarra befordult.</p>
					<p>A két huszár nem mozdult az ablak alól, karabélyuk csöve fénylett. Csöndesen
                  beszélgettek, de beszédük fonala hirtelen megszakadt, a mint a mindenható főbiró
                  négy lovas hintója megérkezett.</p>
					<p>Emberek siettek elő istállólámpással. Az öreg dajka lesegitette a ház asszonyát.
                  Szirmai pedig még azon frissében elmondott mindent Görömbölyi uramnak, a
                  baranyavári járás főbirájának.</p>
					<p>A férfiak latinul társalogtak. A gróf tisztán hallotta, hogy a főbiró hangos
                  szitokban tört ki és sietve jöttek az ő szobájához.</p>
					<p>Az ajtót kivülről kulcscsal felnyitották, s a küszöböt Szirmaitól kisérve, kövér,
                  alacsony, magyar ruhás és sarkantyus csizmás öreg úr lépte át.</p>
					<p>Azon kezdte, hogy az alvó Elzát meglátva, a háborgatásért latinul halkan
                  bocsánatot kért. Azután végignézte a grófot tetőtől-talpig, lábujjhegyen kiment és
                  csöndesen behuzta maga után az ajtót.</p>
					<p>Odakint, a tornáczon megállottak.</p>
					<p>A gróf, aki jól tudott latinul, minden szavát megértette a két ember
                  társalgásának. Ez a konyhalatinsággal folytatott beszélgetés őt csodálkozással
                  tölté el. Mert arra, amit hallott, nem volt elkészülve.</p>
					<p>- Hiszen ez uri népség amice. Tisztára látszik rajtuk, hogy urak.</p>
					<p>- Annál gyanusabbak, kedves bátyám.</p>
					<p>- Gyanusabbak a menykőt. A leány szép, fiatal, mint az én Böském. Ugy alszik, mint
                  a tej. Ami azt mutatja, hogy jó a lelkiismerete. A férfi pedig tetőtől-talpig ur.
                  Magunkfajták, én mondom magának, domine spectabilis.</p>
					<p>- Az meglehet, de nincs utlevelük.</p>
					<p>- Hát aztán? Talán nekem is utlevélre volna szükségem, ha külföldre utaznám?
                  Utazik az ördög, sehol se olyan jó mint itthon; de teszem föl, ha külföldre
                  kerülnék mégis.</p>
					<p>- Bizony utlevél nélkül ott megállitanák.</p>
					<p>- Már mint engem? Minek volna akkor az ármálisom? Mért volnék nemes ember? Azt
                  szeretném én látni.</p>
					<p>Szirmai hangja csöndes bosszankodást árult el.</p>
					<p>- A kanczellária elrendelte, hogy ezekben a zavaros időkben csak olyan utlevéllel
                  utazhatnak országunkban, amelyet ő láttamozott.</p>
					<p>- Parancsol a kanczellária a kapufélfának, de nem nekem. Kihirdette-e, magáévá
                  tette-e a kanczellária bölcs rendeletét a viczispán? Az a főkérdés.</p>
					<p>- Persze, hogy kihirdette.</p>
					<p>- Az már más. Ámbár fentartom abbeli véleményemet, hogy ez az utlevél, uri
                  emberrel szemben merő szekatura. Ha a vármegye mégis kihirdette, annál
                  rosszabb.</p>
					<p>- Nem tartom annak, bátyám. Az ember nem bocsáthat be mindenkit a portájára. Főkép
                  a mai felfordult világban, mikor a francziák nagy kalandora a mi királyunk
                  birtokára, koronájára vágyik, talán életére tör.</p>
					<p>- Majd elvégzik ők azt maguk között. Sohasem láttam még, hogy két császár megette
                  volna egymást... De nem arról van itt szó, amice, hanem ennek a jámbor idegennek
                  az utleveléről. Azt mondja öcsém: hogy nincs utlevele. Jól van. Ez azt teszi, hogy
                  mig meg nem szerzi, nem utazhat tovább. De azt nem teszi, hogy tolvajok, rablók
                  módjára le kell fülelni.</p>
					<p>- Csakhogy gyanus nép ez, uram bátyám. Sok a bűnjel. Sok és érdekes. Ki tudja,
                  micsoda nagy veszedelemtől mentjük meg ő felségét, ha három hétig hüvösön
                  tartjuk?</p>
					<p>- Mentse meg ő felségét a rendőrminisztere. A vármegye nem arra való. Csak arra,
                  hogy tartsa fenn a belső rendet, hajtsa be az adót, szedjen katonát, s védje meg a
                  trónt és az országot külső ellenség támadása ellen... Maga tulbuzgó, öcsém. Az
                  idegenek nem maradhatnak tovább fogságban. Én eleresztem őket.</p>
					<p>- De főbiró ur!</p>
					<p>- Semmi de. Itt én parancsolok. Hová gondol, domine spectabilis, egy rongyos
                  utlevélért nem zárhatunk le kifogástalan uri embereket!</p>
					<p>- Ahogy főbiró ur parancsolja.</p>
					<p>- Hallgassa meg, hogy parancsolom. A két huszárt azonnal küldje el. Mondja meg az
                  idegen urnak, hogy szabad, mint a madár. Vadászhatik és bogarászhatik tetszése
                  szerint, de szavát kell adnia, hogy mig utlevele meg nem érkezik, ezen a környéken
                  marad. Minthogy pedig ma már későn van és igy fogadóba nem mehetnek, kérje meg őt
                  nevemben, tisztelje meg szerény hajlékomat. Maradjon itt egy kis barátságos
                  vacsorára. Olyan pelyhes ágyat én is tudok neki s a hugának adni, mint a milyenre
                  a fogadóban szert tenne. Gyurka! Misi!</p>
					<p>A két őrálló huszár sarkantyuját összeütve egyenesen megállott a főbiró előtt.</p>
					<p>- Hordjátok el magatokat.</p>
				</div>
				<div type="chapter">
					<head>
                  III. More patrio.
               </head>
					<p>Mikor Elza grófnő egészséges álmából reggel fölébredt, takaros szobalány állott az
                  ágyánál. A leány németül kivánt neki jóreggelt.</p>
					<p>- Te német vagy?</p>
					<p>- Sváb.</p>
					<p>- Honnét szakadtál ide?</p>
					<p>- Magyarországi vagyok, zalamegyei.</p>
					<p>- Hát vannak erre németek?</p>
					<p>- De még mennyien! Toronyirányban Bécsig mindenütt el lehet jutni német
                  szóval.</p>
					<p>- Jómódban éltek?</p>
					<p>- Van mit a tejbe apritani.</p>
					<p>- Ennek örülök... A két zöld huszár kint sétálgat még az ablak alatt?</p>
					<p>- Nem biz azok. A learatott buzát ma hordják be a mezőről, az egyiknek ott van
                  dolga. A másikat stafétának küldte el a tekintetes ur a gróf ur leveleivel.</p>
					<p>- Hol van a bátyám?</p>
					<p>- Kiment vadászni az esküdt urral.</p>
					<p>Elza grófnő ajkát biggyesztette.</p>
					<p>- Azzal?... Milyen ügyes vagy te. Hogy hivnak?</p>
					<p>- Katiczának.</p>
					<p>- Különben miért ne volnál ügyes? Bizonyára te fésülöd és öltözteted a nagyságos
                  asszonyt.</p>
					<p>- Nem a. A tekintetes asszony maga fésülködik. Senkinek sem engedne a hajához
                  nyulni.</p>
					<p>Mikor Elza grófnő felöltözködött, Görömbölyiné bekopogtatott az ajtón.</p>
					<p>Szép barna asszony volt, patyolat ingváll, aranycsipkés főkötő volt rajta.</p>
					<p>- Talán későn is keltem föl, - mentegetődzött Elza.</p>
					<p>- Nem baj az, szentem. Nagy utról jött, eltörődött. A bátyja ura már hajnalban
                  nyakába akasztotta a puskát. Valami sasokat szeretne meglőni. Ha ugyan alant kapja
                  őket. Hanem az a kérdés: éhes-e? Mit ennék?</p>
					<p>- Nem szeretném a házi szokást fölforgatni. Meg azután fogoly is volnék az esküdt
                  ur jóvoltából.</p>
					<p>Görömbölyiné nevetett.</p>
					<p>- Szirmait gondolja? Müvelt, jó fiu pedig. Amig a főispánnal a mágnás urfiak haza
                  nem szállingóznak, már csak az ő társaságával kell beérnie, lelkem... Ami pedig a
                  reggelit illeti, kávéval, tejjel, sonkával, friss vajjal, lépes mézzel, tojással
                  szolgálhatok. Van egy köcsög aludttejem is. Egyebem nincs, falun az ember avval
                  éri be, ami épen a ház körül akad.</p>
					<p>- Tejet iszom, ha megengedi. Édes tejet, ahogy kifejték... Képzelje, tegnap az az
                  ur még a fehérnemüs ládámat is ki akarta kutatni. Lehet, hogy azt hitte, egy ezred
                  franczia vértest rejtegetek lovastól a csipkéim között...</p>
					<p>A főbiróné kifordult az ajtón, hogy maga hozza el Elzának, a mit kért. Félutból
                  még visszaszólott.</p>
					<p>- Tepertős pogácsám is van, galambom, majd elfelejtettem. Ámbár azt talán nem is
                  ismerik arra maguk felé...</p>
					<p>Reggeli után Elza megnézte a baromfiudvart s a tehénistállót. Tizenöt-husz tehén
                  volt a jászolokhoz bekötve. Hosszuszarvu, fehér tehenek, aminőket ő otthon nem
                  látott. Kérdezte, mit csinálnak a sok tejjel?</p>
					<p>Csodálkozva hallotta, hogy csak néhány tehenet fejnek házi használatra. Mert a
                  fősulyt arra fektetik, hogy vágómarhát tenyészszenek.</p>
					<p>A praktikus kis német komtesz rögtön kiszámitotta, hogy a tejnek e
                  semmibevevésével sok ezer forint esik ki évenkint a magyar gazda zsebéből.</p>
					<p>Mikor már betelt az udvar és a belső gazdaság nézésével, lement a több holdas
                  kertnek árnyékos részébe, ahol a végtelen hosszu veteményágyak, a paradicsommal
                  beszegett ugorka és dinnyeföldek már véget értek. Hogy ily nagy kertben melegházat
                  nem látott, csak egyszerü szőlővel befuttatott filagoriát s lángoló szinű
                  verbénákkal körülültetett méhest, az meglepte nagyon. Meglepte az is, hogy a
                  gyümölcsfák megrakott ágát senki sem támasztotta meg, s hogy bizony egyik-másik
                  gally letört a bő gyümölcsáldás sulyától.</p>
					<p>A teljesen érett vagy széltől levert kajszinbaraczkok ellepték a fa alját. Minden
                  reggel kiválogattak egy kosárral, a többi ott romlott, ott aszott össze, darazsak
                  és aranyos szárnyu dongók kedves zsákmányául.</p>
					<p>A hosszu dinnyetáblákat sokáig nézte. Náluk ritka csemege számba megy, itt ezer
                  számra sütkérezett a napon.</p>
					<p>Ebédig megirt egy levelet az anyjának, azután eljött érte a főbiróné, hogy
                  bemutassa a tanti-nak.</p>
					<p>A tanti félig lebocsátott redőnyök mögött, hüvös, homályos szobában ült s
                  olvasott. Magas, sovány, okos arczu hölgy volt. Valami távoli atyafia a
                  főbirónénak, a ki harmincz év előtt eljött a hugához látogatóba s nem is ment el
                  soha többé. Ott ragadt örökös vendégnek.</p>
					<p>A dologban az volt jellemző, hogy sem ő nem vette észre, mily régen vendég ő már
                  itt, sem a háziak nem érezték.</p>
					<p>A lefolyt harmincz esztendő minden perczében ugy bántak vele, mint kedves
                  vendéggel, aki nehány napra jött látogatóba, s aki, talán már holnap, jó emlékkel
                  távozik el a rokonai házából.</p>
					<p>Nem hogy megunták vagy megszokták volna, de harmincz év óta mindig megkérdezték,
                  ételben, italban, szórakozásban mit kivánna?</p>
					<p>Ispánja, a ki a birtokát kezelte, félévenként megküldte a birtok jövedelmét, amit
                  a tanti részben ruházatra, könyvekre, apró ajándékokra költött el, részben
                  gondosan elzárt a fiókjába.</p>
					<p>A tanti mindig jól és európaiasan öltözködött. Eleinte nehezen szokták meg a
                  középnemesség hölgyei, akik magyar viseletben jártak. De később beletörődtek. S
                  mert a tanti négy idegen nyelvet beszélt, s minden jobb franczia regényt
                  meghozatott és elolvasott, belenyugodtak, hogy ha máskép is öltözködik, de többet
                  is tud náluk.</p>
					<p>A főbiróné harmincz év óta sohasem mulasztotta megkérdezni este a tantitól, hogy
                  mi legyen holnap az ebéd? menjenek-e s kikhez menjenek látogatóba? befogasson-e, s
                  melyik kocsiba fogasson be; a nagy családi hintóba vagy könnyü szekérbe-e?</p>
					<p>Az asztalnál a legjobb falatokat rakták a tányérjára. A főbiró először neki
                  töltött bort. Bárki volt náluk, az asztalfőhöz őt ültették. Ha valamit beszélt,
                  figyelmesen és gyöngéden hallgatták meg, véleményének nem mondtak soha ellent.
                  Szellemi fensőbbsége előtt meghajolt az egész háznép. Szóval ugy bántak vele, mint
                  a himes tojással.</p>
					<p>Ám a tanti is vendég gyanánt viselkedett, mintha nem harmincz éve élne köztük, s
                  mintha tegnap este jött volna három napos látogatóba.</p>
					<p>Ha nem kérdezték, semmi házi vagy családi dologba nem ütötte bele az orrát. Nem
                  segitett a ház körül. Mindig szépen föl volt öltözve, meg volt fésülködve. A
                  kisebb-nagyobb családi pörpatvarokban pártatlanságot tanusitott. De a mivel vendég
                  mivoltját állandóan jelezte, az az volt, hogy kocsiját a melyen jött, beállittatta
                  a kocsiszinbe, lovait kifogatta, kocsisát elhelyezte, s nem küldte vissza őket
                  soha birtokára, bár az ispán nem egyszer sürgette.</p>
					<p>A lovak megvénültek, el is költöztek az árnyékvilágból, kocsisa elhizott és
                  megöregedett; de azért ő ugy vette, hogy fogata vele van, s hogy bármely
                  pillanatban felülhet reá, haza mehet rajta, ha harmincz év óta tartó látogatásának
                  vége szakad.</p>
					<p>A tanti szalmasárga, empire szabásu ruhában volt. Gondosan megfésült hajában cseh
                  granáttal kirakott fésü villogott.</p>
					<p>Ahogy a főbiróné Elzát bemutatta, a tanti felállott ülőhelyéből s kifogástalan
                  „knix”-el fogadta a kis grófné köszöntését.</p>
					<p>Elza az első pillanatban észrevette, hogy nagyvilági nővel van dolga. Olyannal,
                  aki lépést tart a korral. Pedig itt élve Magyarországon, az Isten háta megett,
                  félreeső faluban, távol a czivilizáczió vérkeringésétől, patriarchális
                  egyszerüségöket féltékenyen óvó nemesi családok környezetében, bizony itt lépést
                  tartani a nyugot-európai hanggal, szokásokkal, divattal, erkölcsökkel, a
                  legnehezebb feladatok közül való.</p>
					<p>A tanti Napoleon-kultuszt üzött a legnagyobb mértékben. A monarchiában ez e
                  kultusz különben is veszedelmesen elharapózott. Károly főherczegnél, a későbbi
                  asperni győzőnél, nem kisebb ember állott a Napoleon-imádók élén. S bár a magyarok
                  visszautasitották a franczia Caezár felhivását, s ezekben a nehéz napokban
                  hűségesen megállottak a Habsburgok trónja mellett, azért nem egy elégedetlen
                  magyar ember gondolt rokonszenves bámulattal a kis hadnagyra, a ki egy nagy és
                  művelt nemzetnek császára tudott lenni, s a ki ugy hajtotta maga előtt a fehér
                  kabátos osztrák császári hadakat, mintha Rákóczy lelke szállott volna belé.</p>
					<p>A tanti a beszélgetést a politikára terelte. Napoleonra, kápráztató
                  udvartartására, Jozefine császárné őrült pazarlására, a fiatal orosz czárra, a ki
                  - mint ő, a tanti - rajong Napoleonért.</p>
					<p>Elza mosolyogva hallgatta, azután elkomolyodott.</p>
					<p>- A tanti is azt hiszi?</p>
					<p>- Mit, komtesz?</p>
					<p>- Hogy mi francziák vagyunk. Ellenkezőleg. Mi oly ország fiai vagyunk, a melyet a
                  korzikai leigázott. Hadserege most is városainkban tanyázik, s a Rajnánál
                  gyülekezik. Ha egy csepp franczia vér volna bennem, kiontanám.</p>
					<p>Szikrázó szemekkel, kigyúlt arczczal beszélt. A tanti előrehajolva figyelemmel
                  hallgatta.</p>
					<p>- A világért sem akarom érzelmeit sérteni, komtesz. De nekem a korzikai gyöngém.
                  Pedig nagy jellembeli hibái vannak. Tudom, hogy kegyetlen, önző, gyanakvó,
                  indulatos, hogy nem bizik saját nejében sem, s a császári hálószobát kémekkel
                  veszi körül. Hanem, lássa, félelmetes akaraterő van benne. S mert ez van bennem
                  a legkevesebb, azért bámulom e tulajdonságáért leginkább... Ám hagyjuk Napoleont.
                  Hogy szánta ily nagy utra magát, komtesz? Mert ez a mi hazánk vad ország.</p>
					<p>- Én nem találom annak... Hanem az esküdtjei, azok kiállhatatlanok.</p>
					<p>Szidon tanti arcza felderült. Napoleon után Szirmai volt a legnagyobb
                  „gyöngéje”.</p>
					<p>- Ah, Szirmai!</p>
					<p>- Talán tanti őt is kultiválja? Benne is vannak talán napoleoni vonások?</p>
					<p>- Hiába gunyolódik: vannak. Egy kis szerencsével ő is magasra fog emelkedni.</p>
					<p>Elza egy könyvet vett kezébe és szórakozottan lapozgatott benne.</p>
					<p>- Csak az emelkedhetik, a ki lent van. Ő tehát, - hogy udvarias legyek - még a
                  völgyben időzik. Aztán mi az a „magas” Magyarországban? Remélhetőleg, nem a
                  császárság.</p>
					<p>A tanti finoman mosolygott, mint Van Dyk-nek nőalakjai.</p>
					<p>- Ha régóta ismernék egymást, azt mondanám, hogy érdekes embernek tartja, azért
                  oly „pikirt” vele szemben. Igy azt mondom, hogy hivatali buzgalmát nem tudja neki
                  megbocsátani...</p>
					<p>Délre a gróf megjött. Szerencsével vadászott, három sast sikerült leteritenie! Nem
                  győzte dicsérni Szirmait, hogy mily ügyes, kedves vadászpajtás.</p>
					<p>Az ebédnél a maga teljességében nyilatkozott meg egy jómódu magyar háztartás
                  gazdagon bugyogó fényüzése. Nemcsak a nehéz ezüst s arany tálakban, renaissance
                  stilü kupákban és boros poharakban, roppant hűtőkben s a főbiróné és a tanti antik
                  ékszereiben, de a nemes, drága borokban s az ételek sokaságában is.</p>
					<p>Ebéd alatt öt vidéki ur jött s Elzát meglepte, mikor megmagyarázták neki, hogy a
                  magyar háztartás állandóan vendégekre van számitva. Hogy tiz-tizenkét vendégnek
                  váratlan megérkezése sohasem hozza zavarba a háziasszonyt; hogy jóravaló magyar
                  házba, délelőtti tiz órától kezdve a nap bármely órájában szivesen látják az
                  idegent. S hogy végül egy álló esztendeig utazhat valaki az országban; járhat
                  kocsistul, lovastul mindenfelé a nélkül, hogy borravalókon kivül, egyéb költsége
                  volna.</p>
					<p>Szirmai csak vizet ivott. Egész ebéd alatt hallgatagon ült, Elzához a közeledést
                  meg sem kisérlette. Ezért persze a háziur vidám kötekedésének czéltáblája lőn. Ha
                  már magyar ember létére bort nem iszik - ajánlá neki a főbiró - akkor mindjárt a
                  képét is simára leborotváltathatja.</p>
					<p>Az asszonyok védelmükbe vették a hallgatag ifjut. Ám rokonszenvük lángjánál nem
                  engedett fel Elza grófnő ellenséges hidegsége. Amit különben az esküdt szépen
                  eleresztett a füle mellett.</p>
					<p>Ebéd után a fekete kávét a tornáczon szolgálták föl. Az urak pipára gyujtottak,
                  sőt közülök az öregebbek - köztük maga a ház gazdája - illő bocsánatkérések
                  között, levetették a zsinóros dolmányt, s pitykés lajbiban, egy ingujjban
                  hűsöltek, meghányva-vetve a megye és az ország dolgát.</p>
					<p>Szirmai észrevétlenül eltünt. A tanti azt mondta, a viczispán elé kocsizott, a ki
                  a megyei közgyülésre utazik, s egy napot itt tölt el a főbiró házában.</p>
					<p>Ha Elza nem tudta, mi az a viczispán, délután négy órakor személyesen
                  meggyőződhetett róla.</p>
					<p>A nagy hőség elálmositotta, bement szobájába, hogy lepihenjen. Alig szunyadt el a
                  besötétitett szobában, a honnét a szobaleány gondosan kirekesztett minden
                  szunyogot, mikor nagy ostorpattogás verte föl álmából.</p>
					<p>Az ablakhoz szaladt s néhány ujjnyira kinyitotta a fatáblát. Kényelmes régi módi
                  utazókocsi elé hat szénfekete ló volt fogva. A kocsis mellett a bakon huszár ült,
                  s a kocsi előtt s a kocsi megett négy-négy zöld hajdu lovagolt. Bent a kocsiban,
                  sastollas fekete süvegben, fekete selyem könnyü dolmányban, kardosan, javakorbeli
                  ur ült, mellette Szirmai, oly tisztelettel szólva vele, mintha fejedelemmel
                  beszélne.</p>
					<p>Nemsokára azután, hogy a viczispán megjött, megkérték Torgau grófot, a ki a
                  délelőtt meglőtt sasokat preparálta, jelenjék meg a megye urának szine előtt.</p>
					<p>A viczispán a verandán ült, komlónak és vadszőlőnek árnyékában. Kardját
                  lecsatolta, sastollas süvegét az asztalra dobta. A főbiró hosszuszáru csibukot
                  hozott neki, ugy füstölt nemsokára, mint valamelyik drezdai gyárkémény.</p>
					<p>Szirmai bemutatta a grófot.</p>
					<p>- Örülök, hogy megismerkedtünk. Bocsásson meg, gróf ur, hogy a megyei
                  közigazgatásnak, mint a sündisznónak, ezuttal a töviseit ismerte meg. Biztositom,
                  hogy nincs a világon az a kanczellária, a melyiknek a kedvéért elkövettük volna
                  méltóságodon ezt a méltatlanságot, ha nem a vármegye esküdtje tartóztatja fel. De
                  őt, Szirmai öcsémet, nem hagyhatjuk cserben, a hivatali tekintély sérelme
                  nélkül... A főispán különben nemsokára megérkezik, s arra kéri általam
                  méltóságodat, legyen vendége, mig az utlevele meg nem érkezik. Azt pedig ne
                  gondolja méltóságod semmiképen, hogy rendőrállam vagyunk. Nagyon szégyenleném,
                  ha ily rossz véleménynyel volna rólunk, ahogy az öcsém is restelli bizonyára, hogy
                  fent akarta tartani a rendet a szabadság rovására.</p>
					<p>Hüvelykujjával Szirmai felé bökött, a ki elhalványodva hallgatta eljárásának e
                  nyilvános elitélését. De nem szólott egy szót se. Ugy tett, mint a hogy zuhogó
                  esőben az alföldi pásztorok tesznek. Szemére huzott süveggel várta, mig magától
                  eláll az eső.</p>
					<p>Hanem bizony a kedélyes atyai szidalmak zápora sok idő mulva állott el. A fiatal
                  esküdt bőrig átázott tőle.</p>
				</div>
				<div type="chapter">
					<head>
                  IV. Vetélytársak.
               </head>
					<p>Torgau gróf és a huga jól töltötték az időt Baranyaváron. A magyar birtokosság
                  mindent elkövetett, hogy kedvükben járjon.</p>
					<p>Elzának nagyon tetszett a daliás magyar viselet. A könnyü, szines selyemből
                  készült dolmány, a sastollas föveg, a sarkantyus csizma, a mely táncz közben oly
                  gyönyörüen kiverte a taktust, s az asszonyok ingválla, csipkés főkötője, antik
                  ékszerei.</p>
					<p>Mindebben volt valami szokatlan, a mindennapi élettől elütő. Mintha történeti
                  szinmüvet nézne végig a drezdai szinpadon. Csupa lovagok és királynék
                  jártak-keltek körülötte a kis magyar város társadalmi életében.</p>
					<p>Szirmainak nagyon jól állott a magyar viselet. Szabályos arczu, kék szemü,
                  gesztenyeszin haju, huszonkétéves fiatal ur volt, mikor Elzával megismerkedett.
                  Modorában sok volt a finom és előkelő vonás; sokat tudott, még mindig sokat
                  tanult. Komoly volt, de nem zárkozott. Beszéde rövid és világos; minden
                  elmélettől irtózott. Gyakorlati, józan eszejárását a sok olvasmány nem volt képes
                  megrontani. A legtetszetősebb elmélet sem tévesztette meg. Sőt, ismerve
                  honfitársainak nagy ellenszenvét a tudomány és a tudósok iránt, nagy
                  olvasottságát, ha csak tehette, gondosan eltitkolta.</p>
					<p>A vármegyénél rokonszenvvel, de egyszersmind éber gyanakvással kisérték a fiatal
                  esküdt minden lépését. Szirmai viselkedése zavarba is hozta nem egyszer barátait
                  és ellenségeit egyaránt. Ahol a kormányzati tekintélyről volt szó, ott nem ismert
                  megalkuvást.</p>
					<p>Minthogy pedig a hatalom háromszáz év óta egyebet se cselekedett annál, mint hogy
                  magát gyülöletessé tette, s maga iránt a szivekben kiirthatatlan ellenszenvet
                  ébresztett: Szirmai ebbeli nézetei népszerütlenek voltak.</p>
					<p>Viszont más kérdésekben, a melyek a magyarnak nyelvét, nemzeti mivoltát, faji
                  érvényesülését, históriai küldetését illették, - ezekben Szirmai vad magyar volt
                  a szó legteljesebb, legnemesebb értelmében. Ilyenkor társaságban vagy a megyeház
                  termeiben nyugodt és tartózkodó lényének jégkérge alól belső lángok löveltek elő,
                  mint mikor a tüzhányó tüzes örvénye egy pillanatra feltárul.</p>
					<p>Lelkének e vulkánikus kitörései, a melyeket jól el tudott rejteni tartózkodó,
                  hüvös modora alá, a legérdekesebb jelenséggé tették a megye politikájában.
                  Kiszámithatatlansága köztudomássá vált, pedig ő mindig hü maradt magához, a
                  közönség hangulata, kedve vagy ellenszenve változott csak körülötte.</p>
					<p>Elza grófnő gyermekleány volt, de már meg volt benne a nagyvilági nőnek éles
                  ösztöne, világos látása. Érdekelte őt e büszke férfilélek s mert a kisvárosi élet
                  egyformaságában egymásra voltak utalva, mint ugyanazon lakatlan szigetre kidobott
                  emberek, megszokta társaságát, bár bizalmasan az ő „rabtartó”-jának nevezte s bár
                  kiváncsisággal várta a főispánt, jobban mondva a vele jövő magyar mágnástársaság
                  megérkezését.</p>
					<p>Elza grófnő bizony Szirmaira volt utalva: bár egy másik ifju óriás is lézengett
                  körülötte: Pető Pál, tiszteletbeli szolgabiró.</p>
					<p>Pető Pál ellenlábasa, versenytársa volt Szirmainak.</p>
					<p>Már külsőre is elütöttek egymástól. Zömök, izmos termetü volt Pető, Szirmai
                  nyulánk, karcsu, magas.</p>
					<p>Az egyik hivatalnok fia volt, s kisded anyai birtokán kivül nem volt egyebe. Pető
                  atyja gazdag középnemes, atyafiságban s rokonságban a megye minden valamire való
                  uri családjával.</p>
					<p>Pető nagy eszü, éles nyelvü s tüzes, veszedelmes szónok. Szirmaival ellentétben,
                  mindig a központi hatalom gyöngitésére törekedett, s mert Szirmainak a
                  mágnásvilággal összeköttetései voltak, Pető a demokratikus törekvéseknek állott
                  szolgálatában.</p>
					<p>Az ő demokrácziája természetesen elméleti volt. A franczia bölcselők irata és maga
                  a franczia forradalom, erős bor módjára, a fejébe szállott. De világért sem nyult
                  volna a magyar nemesség középkori intézményéhez. Robot, dézsma, tized, a
                  jobbágyság röghöz kötöttsége mindez nebántsd virág volt az ő szemében, s valóságos
                  paradicsomi állapot. Mikor ő demokracziáról beszélt, nem a népre gondolt, csak a
                  középnemességre, az arisztokrácziával való vonatkozásában.</p>
					<p>Annyi bizonyos, hogy oly társaságban élve, a mely gyülölte a központi hatalmat, s
                  mely szigoruan ragaszkodott a nemesi kiváltságok minden betüjéhez: kedvező
                  helyzete volt Szirmaival szemben.</p>
					<p>A hogy Pető észrevette Elza és Szirmai gyakori együttlétét, ő is utána vetette
                  magát a leánynak. S mintha a társaság maga akarná finom szálakkal összekötni a
                  fiatalokat, ebédnél és vacsoránál Petőt mindig Elza mellé ültették.</p>
					<p>Szirmai ilyenkor csöndesen ült helyén, szomszédaival halkan társalgott s ugy tett,
                  mintha nem venné észre, mily jól mulat a komtesz Pető eszének felséges
                  játékában.</p>
					<p>Elza hamar észre vette a két ifju elütő természetét. S bár a Pető egyéniségének
                  eredetisége meglepte és érdekelte, semmi kedve nem volt rossz kedvét türni.
                  Ilyenkor Szirmaival törődött többet, a ki a nagy világi élet azon alaptörvényét,
                  hogy társaságban ne okozzunk senkinek kellemetlenséget, egyetlen egyszer: az
                  utlevél-ügyben szegte meg, de akit ezért már eléggé megbüntetett.</p>
					<p>Hogy Magyarországban sokat esznek, isznak az emberek, s hogy a napnak jelentékeny
                  része ezzel telik el, Torgau gróf ezt a megfigyelést följegyezte uti
                  naplójába.</p>
					<p>Nem hiába hogy tejjel-mézzel folyó tartománynak tartották az idegenek, de örökös
                  is volt az eszem-iszom szép Magyarországban. Pedig hát ez nem ősi, nomád
                  tulajdonság. Minden vad nép egyszerüen él. A czivilizáczió a dőzsölésnél kezdődik.
                  Attól az időtől fogva, mikor eleink nyereg alatt puhitott nyers hust ettek, addig
                  az időig, mikor az asztal tizenöt-husz fogásból álló lukullusi lakomák terhe alatt
                  görnyedezett: nagy haladást tettek a magyarok az inyenczség terén.</p>
					<p>Hogy sokat esznek a magyar urak, s hogy asztaluknál sokat kell enni másoknak is,
                  végre is ez nem érdem s nem boszorkányság. De az a szivből jövő vendégszeretet, a
                  mivel az idegent elhalmozták, még a végtelenségbe nyuló dinom-dánomokat is
                  elviselhetővé tette.</p>
					<p>Torgau gróf különben evésben-ivásban derekasan megfelelt a hozzája füzött
                  várakozásoknak. S mert a tüzes, piros paprikát megszerette, s mert jókat ivott az
                  ezüst kupákból, egy kis ellustuláson és elhizáson kivül nem is lett más baja a
                  magyar konyhától.</p>
					<p>Elza grófné ellenben már félt az ebédektől. Félt a tüzön piritott fiatal
                  kukoriczától is, - a magyar asztal e csemegéjétől - de alig várta, hogy
                  duskálkodhassék a vérbélü görögdinnyében, a mely éretten sütkérezett a napsütött
                  homokon.</p>
					<p>A főbiró sokszor vitte el kocsizni a vármegye foglyait. Vagy pedig gyalog kisétált
                  a gróffal a város végén levő szőlőkertjébe, Horácius verseit olvasgatva,
                  meg-megállva és vitatkozva utközben a jegenyefák vékony árnyékában.</p>
					<p>A gróf szentül meg volt győződve, hogy Görömbölyiben valami tudós professor
                  lappang. Csak akkor józanodott ki ebbeli hitéből, mikor a főbiró, valami
                  makranczos, házsártos legényeket lekapatott a tiz körmükről, és a deresen
                  huszonötöt veretett reájuk mogyorófa pálczával, emlékezetnek okáért. Ebben a
                  cselekedetében már meglátszottak a magyar főszolgabirónak oroszlánkörmei.</p>
					<p>A fiatalság is sokat járt ki a szabadba. Öt és hat óra között, mikor már nem volt
                  oly nagy tüze a napnak, de annál inkább fölkerekedett a szunyogok légiója, Elza,
                  Böske, Szirmai, Pető, valami szép helyet keresett ki a baranyavári határban. Hol a
                  malomnál, hol a szőlők alatt, a nagy diófa árnyékában, hol az ugynevezett szarvas
                  kútjánál telepedtek meg. A velük jött két szál hajdu lerakodott, letették a füre a
                  nagy ételes kosarakat. Rántott csibe, aludttej, foszlós fehér kalács került ki
                  belőlük. A kulacsban hozott pécsi bort behűtötték jéghideg forrásvizekben.</p>
					<p>Nemsokára mások is jöttek. Fiatal hölgyek és urak, mamák és gardedámok. Még az
                  erdő is megérezte hogy fiatal leányok futkosnak benne. Szines ruháiktól, ingerlő
                  kaczagásuktól, ruganyos, könnyü járásuktól megelevenedett minden.</p>
					<p>A leányok karonfogva sétálgattak, szaladoztak, „kint a farkas, bent a bárány”-t
                  játszottak, hintáztak. Ha elfáradtak, a mult szüretkor kint felejtett rőzsekötegre
                  telepedtek le.</p>
					<p>Igy töltöttek el néhány órát a szabadban, ártatlan örömök között. Alkonyatkor
                  azután haza felé indultak.</p>
					<p>Tehenek, lovak, sertések és birkanyájak lepték el az utakat, nagy porfelleget
                  támasztva, mintha franczia vértesek közelednének.</p>
					<p>Keskeny mezei utakon, nagy kerülőket téve, ballagott haza ilyenkor az uri
                  társaság.</p>
					<p>Egyik délután sokáig elidőztek a káptalani erdők szélében. Már este volt, mikor
                  haza készülődtek.</p>
					<p>A nap vérvörös felhők között nyugodott le.</p>
					<p>- Szelünk lesz, - mondá a főbiróné.</p>
					<p>Pető, a ki ma elemében volt, kötekedve válaszolt.</p>
					<p>- Nagyon kedves babona ez, nénémasszony. Csak azt nem tudom, szelet jelent-e az,
                  mikor a leányok elpirulnak?</p>
					<p>- Szelet is jelenthet, öcsémuram.</p>
					<p>- Inkább harmatos éjszakát... Tudja Elza kisasszony - szólt halkabban, a leányhoz
                  hajolva, - hogy maga ma nagyon elpirult?</p>
					<p>- Én?</p>
					<p>- Nem is én, mert lássa, én nem tudtam soha elpirulni. Még gyermekkoromban sem.
                  Olyan voltam mindig, mint a jégverett gyümölcs: kivül-belül kemény... De nézze a
                  másikat.</p>
					<p>- Melyik másikat?</p>
					<p>- Ej, tudja azt maga ugyis. Olyan, mint valami kisasszony - a másik. Talán még el
                  is szégyenli magát, ha jöttére - mint az előbb - a szép leányok elpirulnak... Hát
                  kérem, mondja meg őszintén, mi tetszik magának rajta?</p>
					<p>Megállott és égő szemével állhatatosan kereste a leány tekintetét.</p>
					<p>Elza egykedvüen felelt.</p>
					<p>- Hogy tudja, hogy Szirmai tetszik nekem? Ah, uram, mit képzel ön? Nem megy az
                  nálunk olyan könnyen.</p>
					<p>Pető megállott.</p>
					<p>- Önöknél! Ez ugy-e azt teszi, hogy az arisztokrata kisasszonyoknál? Pedig,
                  grófnő, ez nagy önámitás. Önöknél is épen olyan könnyen megy, mint a szürke
                  polgári osztály leányainál. Minden fa kivirágzik, ha megjön az ideje. A
                  cseresznyefa ép ugy, mint az almafa.</p>
					<p>Elza oda adta a szónokló Petőnek a lecsukott napernyőjét és a skót köpenyegét.</p>
					<p>- Fogja kérem... A maga hasonlata sántit. Illetőleg nekem ad igazat. Mert nem azt
                  mondtam én, hogy nem minden fa virágzik ki. Csak azt mondtam, s ezt fentartom most
                  is, hogy egyik hamarább és könnyebben virágzik ki mint a másik...</p>
					<p>Pető félve vitte a leány holmiját, ne hogy összeroppanjon vaskezében.</p>
					<p>- Igaza van. A nyári baraczk korábban érik meg, mint a szőlő. A téli alma pedig
                  soha sem érik meg a fáján, hanem - mint egyik-másik szerencsés házasságnál
                  történik, - az almárium tetején, a háznak melegében...De ne kalandozzunk el messze
                  a beszédtárgyunktól. Az a Szirmai szerencsés ficzkó.</p>
					<p>- Miért volna szerencsésebb önnél? Lássa, ő még sohasem vitte a köpenyegemet s a
                  napernyőmet.</p>
					<p>Elza hangosan elnevette magát, ami Petőt ingerelte.</p>
					<p>- Épen ez az én bajom.</p>
					<p>- Ugyan menjen. Dantonhoz nem méltó ez az ábrándos hangulat.</p>
					<p>Petőt a megyei körökben Dantonnak hivták. Mert az utóbbi években szeretett a
                  franczia forradalom elveivel kaczérkodni.</p>
					<p>Hogy őt bizalmasan Dantonnak hivják, ezt a komtesz csak egy embertől tudhatta meg:
                  Szirmaitól. Attól az embertől, akit mindenütt utjában talált, a politikában ép
                  ugy, mint a szerelemben.</p>
					<p>Hangja elfulladt nagy, benső dühében.</p>
					<p>- Csak gunyolódjék... Álljon meg, kérem, egy pillanatra. Nézze!</p>
					<p>A hold vékony sarlója feljött. Pető kinyujtott karral fiatal erdőre mutatott. A
                  hold fényében világosan meglátszott, hogy ezüstlevelü nyárfaerdő. A fák törzse
                  fehér volt, bolyhos koronájuk gyöngéd és kedves, mintha csupa boglyos leányfej
                  volna.</p>
					<p>- Mit lát ezen az erdőn?</p>
					<p>- Azt, hogy gyönyörü. Az ezüst nyárfánál nincs szebb fa a világon. Hát még igy,
                  holdfényben, nyáron ha egy poétikus Danton lépked az oldalunkon...</p>
					<p>Pető hangja keménynyé, érdessé vált. Ugy megszoritotta a komtesz napernyőjét, hogy
                  csontnyele ketté tört.</p>
					<p>- Nem arra akartam figyelmeztetni, egészen másra. Nézze jól meg, mily görbén
                  nőttek az ezüstös fák. Mit gondol, miért? Mert oly helyen vannak, ahol szelek és
                  viharok járnak. Nem jó a viharnak utjába állani, higyje meg, grófnő. Nem tanácslom
                  sem önnek, sem barátjának... Az eltörött napernyője helyett pedig három nap alatt
                  másikat hozok Bécsből. Magam hozom el lóháton, az önök utlevelével együtt... De
                  már hazaértünk. Nyugodalmas jóéjszakát kivánok... Csókolom a kezét,
                  nénémasszony...</p>
					<p>A selyem köpenyeget Elzának nyakába akasztva, magával vitte az eltört napernyő
                  darabjait. A komtesz gondolkozva nézett utána... Azután könnyedén vállat vont és
                  Böskét szólitotta.</p>
					<p>- Ma nem fekszünk le korán, ugy-e Böske? A holdvilágnak nagy hatása van reám.
                  Legjobban szeretnék ilyenkor házfedeleken s kémények kürtőjén mászkálni, mint
                  valami ábrándos macska... Jó dolog lehet az oly közel lenni a holdhoz... Mondd
                  csak, Böske, tetszik neked ez a Danton?</p>
					<p>- Pető? Láttam nagyon sokat beszélt veled. Miket mondott?</p>
					<p>- Először arra felelj: tetszik-e?</p>
					<p>- Ha tetszenék, se érnék vele semmit, ennyit sem törődik velem.</p>
					<p>Mikor azt mondta „ennyit”, két ujjával fittyet hányt. Elza fakgatta, micsoda
                  szabadkőmüves jel az, a mit a két ujjával csinált. S mikor megtudta, hogy az a
                  valakivel való nemtörődésnek a kifejezése, ő is fittyet hányt a távozó Pető
                  után.</p>
					<p>A holdfényes éjszakában még sokáig látszott zömök alakja. Végre eltünt. Mert
                  minden eltünik a világon. Csodálatos, még a Pető Pál - árnyéka is.</p>
				</div>
				<div type="chapter">
					<head>
                  V. Magyar kastélyban, német az ur.
               </head>
					<p>A főispán, - mint minden három évben egyszer - julius 8-án megérkezett a megyébe.
                  Kastélya, birtoka volt Baranyaváron; de mert sokfelé voltak uradalmai, s mert ha
                  Baranyaváron lakik, nagyon kezeügyébe esett volna a vármegyének: a baranyavári
                  kastély száznál több ablakszeme nem nyilt ki teljes három esztendeig. Minden három
                  évben fölébredt egyszer lomha szendergéséből a kastély, s száz kivilágitott
                  ablakszemével kaczéran, hivogatólag pillantott le Baranyavárra.</p>
					<p>Niczky gróf csak olyan főispán volt, mint a többi. Se nem jobb, se nem rosszabb a
                  Deákné vásznánál. A főispánságot méltóságnak nézte. Olyanformának, mint őseiről
                  reámaradt diszkardját, s törökművü, zománczos kardkötőjét. Ez is, az is arra volt
                  jó, hogy minden esztendőben fölvegye egyszer-kétszer s parádézzon benne.</p>
					<p>Ki dolgoznék diszmagyarban? Ki tartaná a főispánságot munkakörnek?</p>
					<p>A tisztujitásokat Niczky gróf rendesen olyan időre tüzte ki, mikor vadászatnak
                  ideje volt. Amikor tehát a szépet összeköthette a hasznossal.</p>
					<p>A tisztujitószék napjai egyszersmind pompás vadásznapok voltak. S hogy az alatt a
                  néhány nap alatt, a mit a főispán minden három évben a megyeháznál eltöltött,
                  közügyekkel édeskeveset törődött, s kisebb gondja is nagyobb volt annál, hogy a
                  hozzáérkező kormányrendeleteknek érvényt szerezzen, arról ő méltósága igazán nem
                  tehetett. Nem a kötelességérzete volt kicsiny, csak a vadászszenvedélye volt nagy.
                  S mindenesetre enyhitő körülményül szolgált, hogy nagyszerü erdőségei voltak, tele
                  őzbakkal és vaddisznóval.</p>
					<p>Különben is Magyarország rendi-alkotmánya nem is türte volna az erélyes és munkás
                  főispánokat. Szépen kikérték volna a tekintetes vármegyék, hogy a közigazgatás
                  vitelébe a főispánok is beleszóljanak, olyan urak, a kiket a király nevezett ki, s
                  nem a vármegye választott. Minthogy pedig természeti törvény, hogy minden testrész
                  elsatnyul, a melyet soha sem használunk; a főispánság is elsatnyult bizony idővel
                  s üres méltósággá vált. Munkára képtelen balkézzé vált.</p>
					<p>Torgau grófnak mindjárt megérkeztekor üzente a főispán, hogy szivesen látja. A
                  gróf fel is hajtatott rögtön a kastélyhoz.</p>
					<p>A főispán nyulánk, sovány, simára borotvált képü, nagyon elegáns ur volt. A haja
                  veres, mint valami angol lordnak.</p>
					<p>Mint ugyanazon társaságbeliek, rögtön tegezték egymást. A főispán üléssel kinálta
                  meg vendégét, de egy árva szót sem beszélt az útlevél-históriáról, se Torgau
                  grófnak, ezzel összefüggésben levő magán dolgairól. A vadászatra tért át, s csak
                  azt kérdezte meg, hová küldjön a gróf holmiáért.</p>
					<p>- Köszönöm, hanem nem akarnálak terhelni. Egészen jól vagyok a főbirónál.</p>
					<p>A főispán elfintoritotta arczát.</p>
					<p>- Szép tőled, hogy beletörődtél a helyzetbe, de végre is ugy gondolom, a
                  komtesznek elég volt az önsanyargatásból. Csak nem akarod velem elhitetni, hogy
                  egy magyar táblabiró házánál minden kényelmetek megvan? Még - fájdalom - nálam sem
                  kapod meg mindazt, a mihez egy sokkal müveltebb országban élve, hozzászoktatok.
                  Hát még a jó főbirónál! Ne vedd rossz néven, hogy mikor veled az a kalamitás
                  történt, mindjárt nem ajánlottam fel tartózkodásul a kastélyomat. De nem volt
                  drezdai módra berendezett lakosztályom. S a komteszt meg akartam vele lepni.</p>
					<p>- De kérlek, ez tulságos figyelem tőled.</p>
					<p>- Nem tudom sikerült-e? Jőjj, nézzük meg.</p>
					<p>A főispán kezével halkan tapsolt, komornyikja belépett.</p>
					<p>- Vezess bennünket a drezdai szobába.</p>
					<p>Torgau meg volt lepetve attól, a mit látott. A magyar főur, mikor neki a német
                  gróf esetét megirták, figyelmesen nézte a „Hof-kalender”-t. Kiböngészte belőle,
                  hol van a Torgau grófok ősi fészke. Levelet irt a drezdai osztrák követségi
                  tanácsosnak, a ki unokaöcscse volt s ez (a kastélyban maradt öreg kulcsár
                  utmutatása szerint), apróra megirta neki a Torgau gróf és az Elza komtesz nehány
                  otthoni szobájának teljes berendezését.</p>
					<p>Mikor a gróf ilyen messze, idegen földre, látta varázsolva a maga otthonát, nagyon
                  meg volt hatva. Melegen megszoritotta a főispán kezét s áradozó szavakkal köszönte
                  meg gavalléros figyelmét.</p>
					<p>- Na tudod, ilyen figyelemre csak magyar mágnás képes. A hugomnak bolond nagy
                  öröme lesz. Csak egytől félek. Ha szobáit viszontlátja, elfogja a honvágy. Pedig
                  azt nem szeretném. Még öt-hat hetet óhajtanék tölteni vadregényes
                  országtokban.</p>
					<p>Niczky gróf halvány, borotvált képe egykedvü maradt.</p>
					<p>- Ennyi kárpótlással csak tartoztam nektek azért a sok kellemetlenségért a mi az
                  én vármegyémben ért titeket... Most menjünk a főbiróékhoz. Látogatást teszek a
                  hugodnál és meghivom, foglalja el a szobáit még ma.</p>
					<p>Elza nem hitt szemének, mikor Niczky grófot ugy mutatta be bátyja, mint a megye
                  főispánját. A borotvált arczu, legujabb bécsi divat szerint öltözött, vereshaju
                  elegáns ur élesen kivált a magyar ruhás, sarkantyus csizmás, kardos urak
                  környezetéből.</p>
					<p>Az is feltünt neki, hogy a magyar mágnás latinul beszélt a főbiróval, Szirmaival
                  németül. A főbirónéval néhány magyar szót váltott, de töredezve, küzdve a
                  nyelvvel, idegen kiejtéssel.</p>
					<p>Hanem mindezt elfeledtette vele az ő kedves leányszobájának váratlan
                  viszontlátása.</p>
					<p>- Ön nagy varázsló, mondá a főispánnak az ebédnél s ragyogó szemét rajta
                  felejtette.</p>
					<p>Ebéd után megmutogatta a gróf a kastély nagy lovagtermét.</p>
					<p>A falról az ősök képei tekintgettek le a kis társaságra. Tigriskaczagányos,
                  bajuszos, marczona férfiak, hosszu hajuk fényes csigában a vállukat verte.</p>
					<p>Elza mosolygott.</p>
					<p>- Ezek az ön ősei?</p>
					<p>- Ezek. Van olyan is, a ki a vérpadon halt meg, nem egy közülök a csatatéren.</p>
					<p>- Ki hinné el, hogy ön ezektől való? Közöttük s ön közt gróf, - hogy is mondjam
                  csak, - nincs semmi átmenet. Nincs önnek olyan hires lova, a melyik e családi
                  képek és az ön külseje közt tátongó mély szakadást átugraná!</p>
					<p>Niczky gróf a lovagterem egyik homályos zugába vezette a komteszt.</p>
					<p>- Nincs ugrás a természetben, grófnő. Ime, az átmenet.</p>
					<p>Két ősére mutatott. Mind a kettő diszmagyarban volt lefestve, de arczuk simára
                  volt borotválva és puderozott parókát viseltek.</p>
					<p>- Ez itt az apám, az meg a nagybátyám. Ők Mária-Terézia korában éltek, de még
                  magyarul valamivel jobban tudtak nálam.</p>
					<p>Elza grófnő megállott a két kép előtt és sokáig nézte.</p>
					<p>- A ruhájok legalább magyar volt.</p>
					<p>A főispán elfordult az ősei arczképétől. Kinyitotta az erkélyre vezető ajtót, a
                  honnan pompás kilátás nyilt az egész vidékre, s nevetve mondá:</p>
					<p>- Engem is megláthat diszmagyarban a megyei gyüléseken. Egyébként a mi nemzeti
                  ruhánk viseletre nagyon alkalmatlan. Ugy hogy az inquiziczió kinzó eszközei között
                  a spanyol csizma mellett, a magyar nadrág s a prémes magyar mente jogosan helyet
                  foglalhatna...</p>
					<p>Elza grófnő kiszaladt az erkélyre s a kőkorláton kikönyökölve, a szőlőktől
                  körülfogott, lombtengerbe fulladó kisvárost nézte.</p>
					<p>- A főbiróék házát keresem.</p>
					<p>- S benne persze Ádit?</p>
					<p>- Ki az az Ádi.</p>
					<p>- Mintha nem tudná: a Szirmai. Hallottam, hogy jól eltöltötték az időt együtt. Az
                  Ádi különben jó gyerek. Nekem igen jó vadászpajtásom. Azért nem irigylem a
                  vadászszerencséjét.</p>
					<p>A grófnő piros lett, mint a láng. Azután félrehuzva száját kurtán válaszolt.</p>
					<p>- Milyen jól van értesülve...</p>
					<p>Egy ideig még a vidéket nézte, azután hátat forditott a beszélgetésbe merült két
                  férfinak, s a lovagtermen keresztül visszatért szobájába.</p>
					<p>Előkereste naplóját és megfigyelésképen ezt irta bele: „A magyarok főuri osztálya
                  német. A nemzeti ruhát még magukra öltik néhanapján, de magyarul már egy szót sem
                  tudnak. Oly jelenség, a melyet a világ egyetlen népénél sem láttam. Egy dologban
                  azonban hivek maradtak őseikhez: lúdtollal irnak. Ha ugyan egyáltalán irnak.”</p>
					<p>*</p>
					<p>A főispán megérkezése haza csalta a megye főnemességét. Legtöbben Bécsből jöttek
                  meg nyári tartózkodásra birtokaikra, magukkal hozva a császárváros divatját,
                  szokását, izlését, irodalmi műveit, pletykáit, egész levegőjét.</p>
					<p>Egymás között francziául vagy németül beszéltek. A nők inkább francziául, a
                  férfiak szivesebben németül.</p>
					<p>Most természetesen tele voltak a császárváros legfrissebb hireivel. Napoleonról
                  beszéltek, a ki ellen Ausztria titokban fegyverkezik.</p>
					<p>A mig Napoleon Spanyolországba vonul, hogy személyesen álljon élére hadainak, s
                  tábornokainak vereségét diadallá változtassa, addig Ausztria csöndben
                  elkészülhet és hátban támadhatja meg halálos ellenségét.</p>
					<p>- El vágjuk Napoleont, - mondá a főispán - Francziaországtól. Hadd zuhanjon le és
                  törje össze a csontjait.</p>
					<p>A jó Niczky gróf tudnillik a Napoleon helyzetét ugy képzelte, mint oly emberét, a
                  ki vékony kötélen a mélységbe ereszkedik. Csak a kötelet kell elvágni, hogy
                  nyomorúltan elpusztuljon. Ahoz pedig nem kell egyéb, csak egy jó fehérvári
                  bicska.</p>
					<p>Szirmai nem látta rózsásnak a helyzetet. Korainak tartotta a Stadion háborus
                  tervét. Ő attól félt, hogy - mint azt az erfurti találkozás is bizonyitja - Sándor
                  czár barátsága és jóindulata Napoleonnal van. Minthogy pedig Németország le van
                  verve, Ausztria egymaga nem szállhat szembe a század legnagyobb hadvezérével.</p>
					<p>A készülő háboru mellett sok szó esett az ifju királynéról. A mágnásasszonyok, a
                  kik a telet Bécsben töltötték, tele voltak a csodaszép, fiatal királyné
                  magasztalásával. Azt mondták, hogy férjét az imádásig szereti; hogy szenvedélyes
                  leveleket irogat a sokkalta korosabb Ferenczhez; hogy, udvari dámák szerint,
                  leveleiben „liebster Schatz”-nak, „bester, gütiger Schatz”-nak nevezgeti felséges
                  férjét.</p>
					<p>Valóban, Mária Ludovica ebben az időben Bécsnek legnagyobb csodája volt. Odaadó
                  szerelme férjéhez, megjelenésének bájossága, kedvessége a melylyel mindenkit
                  behálózott, merészen szárnyaló szelleme, - a melytől, apró, nehéz röptü madarak
                  módjára, - messze elmaradtak kortársainak gondolatai: mindennek hire, hatása úgy
                  eltöltötte egész Bécset, mintha az ócska Burgban a boldog Ferencz ablakai alatt
                  hársfák virágoznának.</p>
					<p>Niczky azt is tudni vélte, hogy az ifju királynénak az államügyekre nagy befolyása
                  van. Hogy Ferencz király, a kire még soha, egy minisztere sem volt hatással, maga
                  is érzi lenyügöző erejét a felesége akaratának.</p>
					<p>- Igen, igen, a háboru meglesz. Nem azért, mert Stadion akarja, hanem főleg azért,
                  mert a királyné is mellette van s mert Napoleonnak a háboru soha sincs kedve
                  ellen.</p>
					<p>Hanem, - s ez az idegen grófnak feltünt, - ez a fényes társaság, csupa históriai
                  nevek viselője, a háborut, Napoleont, a hadsereg alattomos készülődését és Stadion
                  diplomácziai pókháló-szövését oly hirtelen abban hagyta, mint a hogy a félig
                  hervadt rózsa kiesik a falusi leány hajából.</p>
					<p>A külső politika, a nemzetközi események alakulása, idegen országok készülődése,
                  mindaz, a mi független népek számvetésében örökösen szerepel, csak félig-meddig
                  tudta lekötni érdeklődését Magyarország fiainak, a mely országnak hatalmi
                  külpolitikájáról háromszáz esztendő óta a német gondoskodik...</p>
					<p>De ha már Napoleonról folyt a terefere, valakinek eszébe jutottak a franczia
                  foglyok. Egész kis telep volt már. Egyrészük apró hajó-mintákat faragott, mások
                  madarakat tanitottak be nagy türelemmel. A betanitott madarak átrepültek a folyón
                  s egy füttyentésre visszajöttek. Egyik-másik fogoly kottát másolt. A
                  szemrevalóbbakat s műveltebbeket nyelvmesternek vagy tánczmesternek fogadták fel
                  nemesi családok fiai és leányaihoz.</p>
					<p>Nehány szál rokkant katona őrizte a fogolytelepet; a folyó partján épült szellős
                  fabódékat. Egyiket-másikat elfogta az emésztő honvágy, azok megugrottak a nélkül,
                  hogy valaki üldözte volna. A többi jól érezte magát. A hadviselésben elgyötört,
                  sovány, fekete ficzkók kipihenték magukat istenigazában, s áldották a magyarok
                  jószivüségét és vendégszeretetét.</p>
					<p>A nap erősen sütött, Elza és a többi hölgy csipkés napernyők árnyékából
                  leselkedett a franczia hadfiakra.</p>
					<p>A főispán rájuk akart ijeszteni s azt ujságolta nekik, hogy Napoleont megverték. A
                  bozontos, sötét haju katonák gyanakodva, hitetlenül hallgatták. Ravasz mosolyuk
                  elárulta, hogy egy szót sem hisznek el belőle. Meglátszott egész valójukon, hogy
                  Napoleont győzhetetlen nemzeti hősnek tartják.</p>
					<p>A tréfa fejében aztán egy hordó bort gurittatott fel a pinczéből Niczky. Csapra
                  ütötték s bádog poharukat lelkesedve a hölgyekre köszöntötték.</p>
					<p>A folyó kanyarodását követve, Elza grófnő elmaradt a társaságtól. Nézte a
                  napfénybenragyogó csendesen, csaknem észrevétlenül mozgó hullámokat.</p>
					<p>Az élet is igy folyik le szakadatlanul. Nincs benne megállás sehol. A legkedvesebb
                  óra is elsiet. Néha azt gondoljuk, megállitottuk az időt, oly észrevétlenül
                  mozognak tovább hullámai. De akár napfényben csillog a folyó, akár reászáll a köd
                  vagy az éjszaka sötétsége: minden hullám megy a maga utján tovább... Megy, megy és
                  meg nem áll.</p>
					<p>Napernyőjét lezárva, girbe-görbe füzfához támaszkodott. A folyó körül vad liliom
                  nőtt és sás. Távolabb bozót huzódott, csalit, a mely tele volt éneklő madárral.
                  Azon tul learatott buzaföldek és szőlőhegyek következtek.</p>
					<p>Maga sem tudta miért, sóhajtott. Halk, elnyomott sóhajtás volt ez, a mely minden
                  ok nélkül szakad fel a fiatal leányok szivéből...</p>
					<p>Két férfinak is tetszik, ketten viaskodnak érte némán, s most egyik sincs
                  közelében. Szirmai bátyjával fehér sasra les. Ide látszik puha vadászkalapja
                  mindkettőnek. S a másik, a vad, szilaj, napernyőt akar hozni neki Bécsből. Nem
                  nyomoruság az, hogy reá e pillanatban egyik sem gondol?</p>
					<p>Az öreg füzfa bizonyára sokáig marasztalta, mert nem mozdult mellőle. Egyszer csak
                  lódobogás ütötte meg fülét. Tompa zaj, mint mikor magas füben jár a ló.</p>
					<p>Még ideje sem volt felnézni, mellette termett Pető. Nagy csontos lovon ült, a
                  melyről szakadt a tajték. Ő maga le volt sülve, haja, bajusza mintha megőszült
                  volna, tele volt hintve a hosszu ut porával.</p>
					<p>- Maga az Danton?</p>
					<p>Pető nem szállott le a lóról, kezét csipőjére téve férfias szépségének tudatában
                  győzelmesen, kevélyen nézett rá, mint valami hadvezér.</p>
					<p>- Meghoztam a napernyőjét. Az utlevelük is nálam van. Amivel tulajdonképen nagy
                  ostobaságot követtem el, mert ha utlevelük rendbe jön, maga ugy elszáll innen,
                  mintha madár volna.</p>
					<p>Elza örvendezve nyujtotta felé mind a két kezét. Későn vette észre, hogy
                  vigyázatlan volt. Pető lehajolt, kemény, erős kezében mindkét kacsóját összefogta
                  s csipkés kézelőjét megcsókolta.</p>
					<p>A komtesz kirántotta magát.</p>
					<p>- Hová gondol?</p>
					<p>Pető leszállott a lóról. A kantárszárat karjára akasztotta és nehézkesen, a
                  szárazra kijövő tengerész dülöngő, bizonytalan járásával a leányhoz lépett.</p>
					<p>- Két ló dőlt ki alólam Bécsig.</p>
					<p>Azután oda nézett a franczia foglyok barakjai felé, sötét szemét sokáig nem vette
                  le a fiatal főurak és főuri dámák világos elegáns öltözeteiről. Szirmait nem
                  látta. A két vadászkalap abban a pillanatban tünt el a bozótban, mikor ő
                  lóhalálban megérkezett.</p>
					<p>- Csak most látom, hogy maga főuri társaságban van. Tudhattam volna. Tisztujitás
                  napja közeledik, s megyénket ilyenkor rövid időre szerencsélteti a veres
                  pávián.</p>
					<p>- Kit hiv maga veres páviánnak?</p>
					<p>- Niczky grófot. S minden grófot, a ki Bécset majmolja, föltéve, ha veres a
                  haja... Ah, hát maga jól töltötte idejét, amig oda jártam. Tisztelete, - hogy azt
                  ne mondjam vonzalma, - Szirmai iránt kétségtelenül növekedett. Mert ő a Niczky és
                  Siczky grófok illusztris társaságába „fel van véve”. Megengedik neki, hogy
                  ugyanazt a levegőt szivja velük... S ő mohón be is szivja az előkelő világ
                  illatát... Aki nem tudná róla, hogy ki ija-fija, még tévedésbe esnék a származása
                  felől. Oly tökéletesen racscsol, mint azok, oly sima, oly alkalmazkodó, oly
                  selyemtalpu...</p>
					<p>- Csunya szája van Pető. Mit vétett magának Szirmai?</p>
					<p>- Mit vétett? Nekem ugyan semmit. A világnak vétett azzal, hogy született... Azt
                  hiszi ugy-e, gyülölöm? Volna is kit gyülölnöm! Ha gyülölném, összetörném, mint a
                  maga napernyőjét. De veszedelmes embernek tartom. Olyannak, a ki szomoru betükkel
                  irhatja be nevét a mi történetkönyvünkbe... Magasra fog szállani; mert elég
                  könnyü... Mindez azonban magára nem tartozik, azt hiszi legalább. Pedig csalódik.
                  Ez az ember ugy járkál maga körül, mint valami macska. Ovatosan, kimérten,
                  ravaszul... S hogy magának megtetszhetik: ez a gondolat vérfelhőket támaszt a
                  szemem előtt...</p>
					<p>Elzát még e szeszélyes, indulatos beszéd sem tudta kizökkenteni álmodozó
                  hangulatából. Gyöngéden nézett Petőre, gyöngédebben, mint bármikor.</p>
					<p>Ez a kifürkészhetetlen, biztató, kaczér leányszem nyugtalanitotta Petőt.</p>
					<p>- Mit akar tőlem?</p>
					<p>- Mit akarnék?</p>
					<p>- Velem nem játszhatik büntetlenül... Ahogy igy néz rám, édesen és biztatóan, ugy
                  érzem magamat, mint a megrepedezett, szomjas, kiégett föld, ha langyos, tavaszi
                  permeteg éri! Csak a vágyamat fokozza, szakadó, örökös záporesők után...</p>
					<p>Elza leküzdhetetlen ösztönt érzett, bevilágitani e kemény férfilélek legtitkosabb
                  mélységébe.</p>
					<p>- Magával nem lehet játszani? Hát talán mással lehet?...</p>
					<p>- Próbálja meg.</p>
					<p>- Kivel próbáljam meg? Mondja?</p>
					<p>- Mit tudom én? Szirmaival, a veres páviánnal,... vagy akivel akarja. Csak velem
                  ne.</p>
					<p>- Lássa, Pető, magának sohasem lesz a nők körül szerencséje. Mert a maga fegyvere
                  az ijesztgetés, a megfélemlités.</p>
					<p>- Hát, kérem, itt a napernyője. Az utlevelet majd csak a bátyjának adom oda. De
                  csak egy föltétel alatt: ha még két hétig itt maradnak.</p>
					<p>- S két hét mulva?</p>
					<p>Pető nem felelt. A lovához lépett s felült reá.</p>
					<p>- Nem kisér el?</p>
					<p>- Nem. Nincs mit keresnem a felső tizezernek irigyelt társaságában. Hadd
                  huzódjanak meg közöttök azok, a kik eltévesztették hivatásukat. A kik megyei
                  esküdtek, holott az Isten is lakájnak teremtette őket... Adieu, grófnő.</p>
					<p>Megsarkantyuzta lovát és nehézkes, lassu ügetéssel kilovagolt az országutra. Mikor
                  kiért, a kengyelben fölállva, izmos karjával a kalapját lóbálta Elza grófnő
                  felé.</p>
					<p>Ebben a pillanatban a bozótban két lövés esett. Torgau gróf és Szirmai háromszáz
                  láb magasságban reálőttek egy fehér sasra és szerencsésen elhibázták.</p>
				</div>
				<div type="chapter">
					<head>
                  VI. Elül tüz, hátul viz.
               </head>
					<p>Elza grófnő, korához képest, már is mesteri fogékonyságot tanusitott a szerelem
                  müvészete iránt. E korai fogékonyságot nevelésének köszönhette. Abban az időben,
                  főleg a főrangu világ körében, nagyon ki volt fejlődve a szerelem tulfinomodott
                  müvészete. Az erkölcsös és komoly német nép liliputi udvarainál és arisztokrata
                  családainál sem volt ez máskép; csak tisztességesebb formákban jelentkezett, mint
                  Francziaországban, a hol véres forradalmak melegágya lőn.</p>
					<p>A fiatal franczia császárság megfeledkezett róla, hogy ő a forradalom törvényes
                  gyermeke, s Napoleon udvarának esztelen fényüzése ujra megteremtette az ingerlő
                  kalandok és szerelmi dőzsölések korszakát.</p>
					<p>Elza, mint korának minden más előkelő kisasszonya, jó és gondos nevelésben
                  részesült, de minden átmenet nélkül jutott a gyerekszobából a felnőttek
                  társaságába.</p>
					<p>Korán tanuja volt urak és hölgyek szerelmeskedésnek. A főuri körök érintkezésének
                  szabad hangja, merész vidámsága, áttetsző czélzásai, nyomot hagytak lelkében.
                  Körülötte regények szálai szövődtek, egyetlen éjszakán kinyilott szerelmi idyllek
                  hervadtak el. Minden férfiről tudta, melyik nőbe van belebolondulva, s minden
                  nőről, hogy melyik férfi tetszik neki.</p>
					<p>A társaság, a melyben élt, állandóan olyan volt, mint az üvegházak langyos, kissé
                  mesterkélt, de mindig kellemes levegője. Az a levegő, mely tele van
                  lombfakadással, levelek képződésével, bimbók feslésével és gyümölcsnek érésével,
                  bár odakint tél van, farkasorditó hideg.</p>
					<p>Ez volt az oka, hogy bátyja utazásokra vitte el magával a koránfejlett leányt, s
                  ez volt az oka, hogy mint az érzékeny órainga, szive Szirmai és Pető között
                  mozgott szüntelenül, sőt jóleső érzéssel fogadta a főispán szemenszedett
                  figyelmességét is.</p>
					<p>Hogy idegen országban, valahol az Isten háta megett, férfiak fülig belé szeretnek,
                  ez az ártatlan és semmire sem kötelező mulatság tetszett neki. Nem szerelem volt,
                  a mit irántuk érzett, mert akkor tudott volna köztük választani; csak izgató
                  játék, ingerlő időtöltés, komoly hadjáratokra előkészitő katonai gyakorlatok.</p>
					<p>Női ösztönének finom, érzékeny mérlegnyelve, valamivel, egy hajszállal talán,
                  Szirmai felé billent. Talán azért, mert ő is hozzá tartozott, az ő külön
                  világukhoz; vagy azért, mert versenytársában, Petőben, nagy gyülöletet tudott
                  ébreszteni. Erős, kiváló egyéniségek tulajdonsága.</p>
					<p>Viszont Pető a hiuságát csiklandozta. Büszke volt rá, hogy ezt a „vad bölényt”,
                  (ahogy Petőt a főispán bizalmasan nevezte), megkoszoruzott homlokkal, vékony
                  selyemkötélen, akár a vágóhidhoz elvezetheti.</p>
					<p>Szirmai látván Pető erőlködését, vissza akart vonulni, de Elza nem engedte oly
                  könnyen. S bizony a társaság sem.</p>
					<p>A magyar főuri családok Bécsben töltötték a telet. Csak a tél fáradalmait jöttek
                  kipihenni kastélyaikba.</p>
					<p>Délelőtt a hölgyek és urak kilovagoltak. Ebéd után billiárdot játszottak. Délután
                  az erdőt bujták, esős napokon franczia regényeket olvastak. Este rövid, könnyü
                  vacsora után, opera-részleteket énekeltek, vagy himeztek, s tea után tizenegy
                  órakor lefeküdtek.</p>
					<p>A falusi élet szüretig ebből állott. A szüret aztán ujra zajos vigsággá nőtte ki
                  magát. Majd, mikor az uj bor már a pinczében erjedt, kopófalkával üzték a vadat, s
                  a hölgyek ujra Bécsbe készülődtek.</p>
					<p>Ez a falusi élet, a mely tulajdonképen lomha nyujtózkodáshoz hasonlitott, Torgau
                  grófnak és hugának kapóra jött. A gróf ráért mindenféle tücsköt-bogarat, ritka
                  növényt összeszedni, a komtesz meg kedvére flirtelhetett. Lovaglás közben
                  többnyire Petővel találkozott. Ebéd után Niczky gróffal billiárdozott. Este pedig,
                  mig a többiek divatos operákat énekeltek, behuzódott Szirmaival egy sarokba, s mig
                  az ifju elmondta neki a nap eseményeit, álmodozó, ragyogó szemét le sem vette
                  róla.</p>
					<p>Szirmai helyzete ebben a zárkózott főuri körben érdekes volt a maga nemében.
                  Niczky gróf barátsága nyitogatta ki előtte az aranyozott, gőgös ajtókat. Nem
                  tolakodott közéjök, nem restelte előttök származását, de nem is kérkedett
                  vele.</p>
					<p>Pető vagyonosabb családból való volt, mint Szirmai, még sem tudott utat törni
                  magának a főispán környezetébe. Azok őt egyszerüen vad bölénynek hivták. Ennek a
                  nemes vadnak, a mely ma már kiveszőben van, s a rengeteg sürüjében érzi jól
                  magát.</p>
					<p>Ezért aztán Pető Niczkyn s az egész ragyogó kompánián véres bosszut állott.
                  Összegázolta gunyjával, gonosz nyelvével őket, a hol tehette. A vármegyénél pedig
                  ellenük bujtotta a középnemességet, s erős demokratikus eszmeáramlatokat tartott
                  ébren Baranyaváron, megfagyasztva őket - mint a kocsonyát - a népszerütlenségnek
                  hideg levegőjében.</p>
					<p>Szirmai nem majmolta a főuri szokásokat. Rossz tulajdonságaikból nem ragadt rá
                  semmi. Abban rejlett ereje, mert köztök élve, meg sem kisérlette, hogy hasonló
                  legyen hozzájuk.</p>
					<p>Nem egyszer itélte el hibáikat, azt pedig, hogy magyarságukból kivetkeznek,
                  lángoló szavakkal ostorozta. Ám végre is, nagy vagyonuknál, társadalmi
                  összeköttetésüknél, befolyásuknál fogva a kormányzat s az állami tekintély szilárd
                  oszlopait tekintette bennük. Azoknak a szeszélyes, szemet-szivet gyönyörködtető,
                  felséges zuhatagoknak tartotta őket, a melyeknek roppant erejét ha valaki
                  szabályozni és felhasználni tudná, nemzeti jólét és nemzeti dicsőség származnék
                  belőlük...</p>
					<p>Politikai barátság volt tehát az, a mi a fiatal esküdtet a főispán körével
                  összehozta. Nem úgy tartozott hozzájuk, mint a hogy nyelvtanitójuk, hoppmesterük,
                  vadászczimborájuk, és azok a kóbor müvészek, a kik a családi képtárak számára
                  dolgozva, hónapokat töltöttek el kastélyokban.</p>
					<p>Niczkyn kivül, nem is voltak bizalmasok hozzá a fiatal urak. A grófnők és bárónők
                  nem adtak neki kedveskedő nevet, mint selyemszőrü uszkáruknak és hátas lovuknak
                  szokták. Tartózkodó, nyugodt modora, önérzetes udvariassága fölébehelyezte őt
                  minden megaláztatásnak s leereszkedő bizalmaskodásnak.</p>
					<p>Egy este, mig a szalonban Traviátát énekelték, a főispán félrehivta Szirmait.</p>
					<p>Kimentek a terászra. Szuroksötét este volt, csillag nem fénylett, pásztortűz nem
                  lobogott sehol.</p>
					<p>Rekkenő, fojtott meleg volt, közeledő zivatar jele.</p>
					<p>A parkból felhallatszott a rezgő nyárfa s a kanadai tölgyek leveleinek
                  mozgása.</p>
					<p>A főispán leült a márvány lépcső karjára s hosszu lábszárait lelógatta. Kedvencz
                  kutyája a mely lent kóborolt a fák alatt, megismerve lépését felsompolygott hozzá
                  és csöndesen lefeküdt ura közelében.</p>
					<p>- Pszt, Cáró, most ne háborgass... komoly beszédem van Ádival.</p>
					<p>Szirmai nem ült le. Két karját mellén összefonva, (ez napoleoni póz volt abban az
                  időben) figyelmesen a főispánra nézett.</p>
					<p>- Ki akarlak nevezni tiszteletbeli szolgabirónak.</p>
					<p>- Köszönöm.</p>
					<p>- Ne köszönj semmit. Kettőnk közül én tartozom neked köszönettel, hogy oly hű vagy
                  hozzám.</p>
					<p>- Nem hozzád vagyok hű, az elvekhez, a melyeket szolgálsz.</p>
					<p>Niczky gróf vállat vont.</p>
					<p>- Na hát az elvekhez... Hanem most nem erről akarok veled beszélni. A kis Elza
                  grófnőről.</p>
					<p>- Ő róla? Nem értem.</p>
					<p>- Érthetnéd pedig. Szerelmes beléd.</p>
					<p>- Tudod, hogy ebben az egy dologban nem szeretem a tréfát.</p>
					<p>- Nem is tréfálok. Tréfál az ördög. Mondd, tetszik neked?</p>
					<p>Szirmai büszkén fölemelte fejét.</p>
					<p>- Miért kérded?</p>
					<p>Niczky gróf veres feje csupa jóakaratu mosoly volt.</p>
					<p>- Nem puszta kiváncsiságból. Azért kérdem, mert szeretnélek megházasitani.</p>
					<p>Szirmai hangja türelmetlenséget árult el.</p>
					<p>- Nem vagy te Mária Terézia. Majd csak magam keresek magamnak feleséget.</p>
					<p>A főispán kezének hanyag mozdulatával az esküdtet elhallgattatta.</p>
					<p>- Pardon... Ha nem szereted Elza grófnőt, akkor nem mondtam semmit.</p>
					<p>Szirmai humoros oldaláról fogta fel ezt az éjjeli párbeszédet.</p>
					<p>- Miért szeretném?</p>
					<p>- Vagy úgy? Akkor bevallom, csalódtam. S a csalódás rám nézve kellemes is. Ha igy
                  áll a dolog, magam fogok udvarolni neki. Ha nem ad kosarat, feleségül veszem.</p>
					<p>Fölállott, mint a ki dolgát jól végezte s megindult a kivilágitott szobák felé,
                  ahol épen Elza énekét tapsolták.</p>
					<p>Szirmai engedte, hogy elmenjen. Mozdulatlanul állott a sötétben s a főispán
                  vallomását forgatta eszében.</p>
					<p>- Miért hitte, hogy engem szeret? S Pető is miért hiszi?... Mi az, a mit iránta
                  érzek?</p>
					<p>A kivilágitott ajtóban megjelent Elza karcsu alakja.</p>
					<p>- Megsejti-e, hogy közelében vagyok? Ahogy a só megérzi az esőt.</p>
					<p>De bizony a leány nem érezte meg. Nehányszor kikémlelt a sötétbe, s hirtelen
                  elsikoltotta magát. Cáró, a főispán vadászkutyája, észrevétlenül mellette termett
                  és fejével nyájasan hozzá dörgölődzött.</p>
					<p>- Cáró megértette, miről beszélünk - gondolta Szirmai csendes gúnynyal. - S már is
                  udvarol leendő asszonyának... Na semmi. Megszököm. Megyek haza anyámhoz, ugyis
                  régóta nem beszélgettük ki magunkat bizalmasan... Pá, Elza grófnő, jó éjszakát...
                  Végre is, a dúsgazdag Niczky gróffal én csak nem versenyezhetek?... Egy álommal
                  több vagy kevesebb, - az a férfi pályáján nem számit...</p>
					<p>Lement a márványlépcsőn, de a parkban, a szökőkút közelében megállott.</p>
					<p>- Hát szegény Danton? A kis komtesz menyasszonysága csak növelni fogja mágnás
                  gyülöletét... Ugyan ébren találom-e még anyámat?</p>
					<p>Alig ért ki a jegenyefák alá, Niczky gróf érdekes, veres feje Elza grófnő mellett
                  bukkant fel.</p>
					<p>- Sajnálom, hogy a szép énekét nem hallottam... Szirmainak vallottam be hogy
                  mennyire imádom. De mit szól maga hozzá? Akar-e feleségem lenni?</p>
					<p>Elza grófnő elpirult, azután elsápadt meglepetésében.</p>
					<p>- A Niczkyek mind olyanok, mint maga? Forgószél módjára rohanják meg az embert?
                  Engedjen legalább lélekzethez jutnom...</p>
					<p>- Feleljen röviden. Igennel vagy nemmel.</p>
					<p>- Mintha az olyan könnyü volna... Azt sem tudom még, odaadnak-e? Márcziusban
                  multam tizenhat esztendős...</p>
					<p>*</p>
					<p>Szirmainé a fiát várta. A földszintes nemesi porta minden ablaka sötét volt már,
                  csak ő nála égett mécses.</p>
					<p>Szegény mágnás kisasszony volt, szegény mint a templom egere, mikor Szirmai
                  megkérte a kezét. Hozzáment a tehetséges hivatalnokhoz, nehány száz hold földet és
                  a régi nemesi kuriát vivén magával hozományul.</p>
					<p>A házasságot egyikük sem bánta meg soha. Szirmai - a felesége rokonsága révén -
                  magas állami hivatalba jutott. A hölgy meg valódi élettársra tett szert az urában,
                  hű, engedelmes, figyelmes, udvarias férjre, aki őt a tenyerén hordta.</p>
					<p>Szerényen, összehuzódva kellett élniök, ám az nem zavarta meg boldogságukat. Ha
                  fényüzésre nem is telt, de mindenük megvolt, s a mi fő, nem volt soha adósságuk.
                  Mint a halott embert a reá kötött nehéz kőnek súlya, úgy huzza le örvénybe az
                  adósság a hivatala, esze után élő embert. Az ő nyakukon nem volt ily nehéz súly
                  soha. Ám ha takarékosan éltek is, házuk uri ház volt. S ha a fényüzésre nem telt
                  is, arra telt, hogy egyetlen fiokat a leggondosabban neveljék.</p>
					<p>Hét éves korában már franczia és angol nyelvmester járt a házhoz. Tiz éves korában
                  már pompásan muzsikált és ismerte a kottát. Vivni, lovagolni, uszni, lőni
                  megtanult, mihelyt fölcseperedett. S a bécsi Therezianumba fölvétetvén,
                  kifogástalan, művelt urat faragtak belőle.</p>
					<p>A kis Ádám volt életüknek egyetlen öröme. S bár egész lelkületükkel rajta
                  csüngtek, mégsem kényeztették el majomszeretettel. Csak fölfegyverezték tudással,
                  tapintattal, okossággal, erővel és ügyességgel az élet nagy harczaira.</p>
					<p>Mikor férje szivszélhüdésben hirtelen meghalt, kis nyugdijjával végleg
                  Baranyaváron vonta meg magát Szirmainé. Nem volt inyére, hogy fia a megyénél
                  vállalt szolgálatot. Azután belenyugodott: jó előkészitő iskola lesz az jövendő
                  fényes pályájához.</p>
					<p>Mert Szirmainé fényesnek, nagyon fényesnek álmodta fia pályáját. A fiu nagy
                  tehetségei az ő szeme láttára fejlődtek ki. Hogy mily akaraterő, mily munkabirás,
                  mily kitartás s mily nemes dicsvágy lakozik benne: azt ő tudta leginkább.</p>
					<p>Gondolata mindig a „császár” személye körül kóválygott, a ki minden emelkedésnek,
                  minden hivatalnak, minden kitüntetésnek, minden dicsőségnek és hatalomnak kutfeje.
                  Türelmetlenül várta: fia, a nemes, a jó, a nagy, a lángeszü, mikor találkozik
                  szemtől-szembe a kegyes uralkodóval. Arról álmadozott álmatlan éjszakákon, hogy
                  ez a találkozás forduló pont lesz az ő életükben. A két ember megismeri és
                  megszereti egymást...</p>
					<p>Napoleon széditő emelkedése különben is megzavarta az emberek fejét. Azóta a
                  gunyhókban, az alsóbb néprétegekben, a csapszékekben, az iskolákban és a
                  kaszárnyákban ily tüneményes pályafutásról ábrándoztak. Napoleon a világ feje fölé
                  nőtt, mert alkalma nyilott tehetségeinek érvényesülésére. Az ő Ádámjának sem
                  hiányzik egyebe: a kedvező alkalomnál.</p>
					<p>Fiát várva, az öreg asszony imádkozott. Hangosan imádkozott a régi rokokkó
                  butorok, a rézkeretbe foglalt apró családi képek, s a nagyapjától reámaradt
                  kakukkos óra társaságában.</p>
					<p>Ez a kakukkos óra ritkaság volt a maga nemében. Minden óraütésre egy szuronyos
                  katona sétált ki rajta. Tizenkét órakor tizenkét ily apró bronzvitéz állott sorba,
                  miközben az óra szerkezetébe elrejtett muzsika a Laudon indulót játszotta.</p>
					<p>Ez alatt fia, mi türés-tagadás, egy kicsit nehéz szivvel hazafelé tartott. Az
                  égbolton távoli villámlás fénye látszott, mintha az égen tüzes szemek
                  hunyorognának. A jegenyefát megrázta a szél, s valahol a temető tájékán,
                  megszólalt a kuvik...</p>
					<p>Nagy csöppekben kezdett esni az eső; de mintha a felhőnek akadozna a lélekzete, az
                  eső szüneteket tartott. Szirmai mégis csurom viz volt, mikor anyjához
                  belépett.</p>
					<p>Szirmainé letette a pápaszemet, becsukta az imádságos könyvet s a fia homlokát
                  megcsókolta.</p>
					<p>- Csakhogy itt vagy, édes fiam. Féltem, hogy megázol... A kastélyból jösz?</p>
					<p>- Onnan.</p>
					<p>Mindjárt észrevette fia homlokán és szemében a kiállott vihar nyomát. Nem is kell
                  valami éleslátás meglátni, ha a szél a fa virágos ágát meghajlitja...</p>
					<p>Mégis, ugy tett, mintha nem venne észre semmit.</p>
					<p>- Hogy mulattatok?</p>
					<p>- Elég jól. De ez az élet nem való nekem. Megrozsdásodom itt, anyám, s fiatal
                  éveim elmulnak észrevétlenül. Napoleonnal uj háboru készül. Már gyüjtik is a
                  sereget Krakkó körül. Szeretnék beállani katonának...</p>
					<p>Szirmainé megrezzent.</p>
					<p>- Csak annak ne, fiam. Hiszen senkim sincs kivüled.</p>
					<p>- Ne félts, anyám, a hajam szála sem fog meggörbülni. Csillagom van, hidd el, s a
                  te szereteted lesz csodatevő talizmánom..</p>
					<p>Szirmainé csöndes busongással válaszolt.</p>
					<p>- Erről te nekem soha sem beszéltél. Attól félek, hirtelen határoztad el magad.
                  Megállj csak egy kissé, gondolkozzunk...</p>
					<p>Szirmai leült a sámlira, az anyja lábához. Ez volt a kedves helye, ha vele
                  bizalmasan beszélt. Fejét az öregasszony ölébe hajtotta, onnan nézett föl reá
                  bánatosan.</p>
					<p>- Niczky gróf házasodik. Elveszi a német gróf leányát.</p>
					<p>- Hát ez az? Ez a bajod, lelkecském? A kis Elza férjhez megy?... Talán jobb is
                  lesz igy, Ádám...</p>
					<p>- Miért lesz jobb?</p>
					<p>- Tudja Isten, mintha nem hozzád való volna. Láttam egyszer a Pető társaságában.
                  Ugy vettem észre, egy kicsit kaczér.</p>
					<p>- Baj is az, anyám. Jól áll az a leánynak, mint a virágos ágnak, hogy
                  hajladozik.</p>
					<p>- Hiszen jól áll, de ne felejtsd el, te a szerelemben nagyon érzékeny vagy. Kevés
                  kell ahhoz, hogy boldogtalan légy. Verd ki a fejedből a kis Elzát, fiam... Hogy
                  leszel nagy ember, ha ily korán hurokra kerülsz?..</p>
					<p>Megsimogatta fia arczát, mint kis gyermek korában, mikor reá akarta beszélni
                  valamire.</p>
					<p>S azon az éjszakán nem tudott aludni egy szemet sem a jó öreg asszony. A fiáért
                  imádkozott. Reggel felé szunyadt el s diadalmas hősnek álmodta Ádámot, aki elől
                  Napoleon hadai eszük nélkül futnak.</p>
				</div>
				<div type="chapter">
					<head>
                  VII. Pozsonyi napok.
               </head>
					<p>Az országgyülést 1808. augusztus 28-ára hivták össze Pozsonyba.</p>
					<p>Ez az országgyülés nagy figyelmet ébresztett mindenfelé, s az események függönyei
                  mögött készülődő franczia-osztrák háboru miatt európai eseménynyé vált.</p>
					<p>A bécsi udvar háborura készült. Bár valamennyi számitásában keservesen csalódott,
                  s bár maga Károly főherczeg is esztelen vállalkozásnak tartotta a háborut, az
                  önfentartás ösztöne, a Napoleon terveitől való félelem, ellenállhatatlanul háboru
                  felé sodorta az udvart s az államférfiakat.</p>
					<p>Azt a kedvező alkalmat, mig Napoleon Spanyolország leigázásával volt elfoglalva,
                  nem volt szabad elszalasztani. A bécsi udvarnak tudomása volt róla, hogy Napoleon
                  környezete Ausztria teljes szétdarabolását tervezi; hogy a Habsburgokat ki
                  akarják dobni Németországból; el akarják venni déli tartományait, Galicziát, sőt
                  Csehországot is. Mi maradt volna meg a hatalmas birodalomból, ha Spanyolország
                  leverése után, az ő fölosztására kerül a sor?</p>
					<p>A bécsi politika tehát a végső enyészetet készül megelőzni a háboruval.</p>
					<p>Csakhogy minden körülmény ellene fordult. Oroszország hü maradt Napoleonhoz, sőt
                  védő és daczszövetséget kötött vele Ausztria ellen.</p>
					<p>Németország, amely titokban szövetséggel kecsegtette, Sándor czár nyomására, az
                  utolsó órában cserben hagyta.</p>
					<p>Anglia, a melyben leginkább bizott, amely Napoleon ellen állandóan harczra tüzelte
                  a népeket, de leginkább Ausztriát és a melynek keze a spanyol-eseményeket
                  szinrehozta: a gazdag, hatalmas Anglia nem akarta megnyitni pénzes zsákját.
                  Alamizsnát kinált olvasatlan milliók helyett, holott Ausztria pénzügyei szánandó
                  állapotban voltak. Pénz nélkül háborut viselni egy gazdag és lelkes ország
                  lángeszü császárja ellen, öngyilkossággal volt egyértelmü. Ausztria megkisérlette
                  mégis.</p>
					<p>Mindenkitől elhagyatva, Ferencz csak népeiben bizhatott. Ezért hivta össze a
                  magyar országgyülést.</p>
					<p>A pozsonyi országgyülés fölkeltette Napoleon gyanuját. Igaz, hogy az alatt a czim
                  alatt hivták össze a rendeket, hogy megkoronázzák a királynét; de Napoleon
                  sasszeme eltalálta a bécsi udvar titkos szándékát. Pénzt és katonát akart Ferencz
                  király megszavaztatni hü magyarjaival. Világos bizonyitéka a bécsi udvar háborus
                  szándékának.</p>
					<p>Napoleon azonban reménykedett. Az 1807-iki országgyülés megtagadta a haderő
                  átalakitását. Szenvedélyes viták tüzében hamuvá égett a kormánynak ez a fontos
                  előterjesztése.</p>
					<p>Gondolta magában: hadd üljön csak össze ujra a magyar kupaktanács. Az majd ujra
                  elutasítja magától a hadsereg gyökeres átalakitásának tervét; franczia
                  rokonszenvek lobbannak föl a magyarok szivében; s az országgyülés makacs
                  ellenállása kompromittálni fogja a bécsi udvart, a háboru küszöbén.</p>
					<p>Maga a nádor is tele volt aggodalommal. Meg is irta azokat bizalmasan ő
                  felségének. Kéz alatt azonban mindent elkövetett, hogy a követeket egyenként
                  megnyerje a király tervének.</p>
					<p>Baranyavármegye a népszerü Petőt küldte föl egyik követének. Szerelmi bánatában,
                  hogy a főispán Elza grófnőt eljegyezte, bosszut esküdött és fényes szónoki
                  diadalokra készült. A szónoki diadaloktól nem csak azt várta, hogy dicsőséget
                  szereznek neki, de titokban azt is remélte, hogy visszahóditja vele a kis komtesz
                  szivét. Vagy legalább is megbánatja vele, hogy a mikor közte és mások között volt
                  választása, - nem őt választotta.</p>
					<p>Szirmai is fölment Pozsonyba. Niczky gróf nagyon kérte, menjen föl vele, hogy
                  szükség esetén kéznél legyen.</p>
					<p>Maga Szirmainé is küldte különben. Szinről-szinre fogja látni az ő fia a királyt s
                  a bájos fiatal királynét. Ki tudja, nem válik-e ez a személyes találkozás
                  fordulóponttá az ő életében?</p>
					<p>Ily reményt táplálva, Ádámot gondosan fölkészitette az utra. Bucsuzáskor száz
                  megtakaritott aranyat adott át neki, hogy ne legyen hiánya semmiben. Legyen miből
                  költeni, hogy ha kell.</p>
					<p>- Jól megnézd ő felségét - mondá az urasszony, mig fia kibontakozott a hosszu
                  ölelésből. - Azután apróra irj meg nekem mindent. Ne hallgass el előttem semmit.
                  Azt legkevésbbé, hogy megalapitottad a szerencsédet...</p>
					<p>A rendek hangulatában a franczia diplomáczia csalódott. Spanyolország megrohanása
                  fagypontra szállitotta le a franczia rokonszenvet. Nem a szabadsághőst látták már
                  Napoleonban, hanem a zsarnokot, a kitől sem a trónok függetlensége, sem a népek
                  szabadsága nincs biztonságban.</p>
					<p>A nádor és a kormány emberei jól kihasználták ezt a körülményt, s bizalmas
                  beszélgetésekben, barátságos összejöveteleken nem szüntek meg megértetni a
                  rendekkel, hogy Magyarország ősi szabadsága veszélyben forog. A trónt és magukat
                  csak ugy védhetik meg, ha a nemzeti védelem ügyét uj alapokra fektetik s a nemesi
                  fölkelés szúette intézményét átalakitják.</p>
					<p>Pető megkisérlette, hogy követtársai hangulatát megforditsa. De ahoz fiatal és
                  tapasztalatlan volt, hogy reá hallgassanak. Szenvedélyes és makacs vitatkozási
                  módja, marczangoló gunyja és merész gondolkozása hamar feltünést keltett a követek
                  között. Ám bármily türelmetlen volt is s bármily dicsvágyó, ezen az országgyülésen
                  nem tudta felvinni többre annál, hogy az idősebbek, e legkiválóbb férfiak, őt
                  „reményteljes ifju”-nak tartsák.</p>
					<p>Vigasztalhatta volna magát azzal, hogy ebben a pillanatban, a nála sokkal
                  tapasztaltabb és ravaszabb vén politikai rókák sem tudták volna a közhangulat
                  szélirányát megváltoztatni.</p>
					<p>A király oly megnyitó beszédet mondott, amely a magyarok szivének hurján mesteri
                  kezekkel játszott. A nemzet hazaszeretetére és alkotmányos érzelmére
                  hivatkozott.</p>
					<p>A rendek kitörő örömmel fogadták az okos, meleg fejedelmi beszédet. Szirmai az
                  ifjuság karzatáról nézte, s nem tudott betelni Ferencz király kissé zavart,
                  szórakozott, de szivből fakadó mosolyával. Mindaz a királypárti érzés, amelyet
                  lelkében gyermekkora óta oly gondosan ápoltak, kitört belőle.</p>
					<p>Egyetlen hang nélkül, mozdulatlanul ült helyén, csak a szeme égett, mintha a
                  szokottnál többet ivott volna. Körülötte kiabált, lelkesedett az ifjuság. Csak ő
                  ült közöttük némán. Félt megszólalni, félt megmozdulni. Azt hitte, eltünik előle a
                  ragyogó álomkép, ha életjelt ad magáról: az alkotmányos nemzetével összeforrott
                  magyar király képe.</p>
					<p>Niczky, mint főrend, a legelső padsorban állott az egyik érsek mellett. Egykedvü,
                  veres feje nem lángolt a lelkesedéstől. Aranyos, drágaköves mentéjében, kardja
                  markolatára támaszkodva, hidegen maga elé nézett. Csak olykor riadt fel, mikor
                  körülötte zivatarhoz hasonló éljenzés támadt és a tekintetes karok és rendek
                  képükből kikelve, kardjukhoz kapkodva lelkesedtek a fejedelem szózatán.</p>
					<p>Az országgyülés bejáratánál ember-ember hátán tolongott; lökdöste, nyomta, törte,
                  tiporta egymást. Szirmai is közéje szorult az eleven emberfalnak. Nem vette le
                  szemét a szárnyas ajtóról, könyökével és kardja markolatával kétségbeesetten
                  védekezett.</p>
					<p>Végre megjelentek az ajtóban a gárdisták, jöttek a zászlós urak, az ország
                  primása, biborköpönyegben; s balján a főherczeggel, az ország nádorával, maga a
                  király.</p>
					<p>Szirmai lábujjhegyre állott, ugy, hogy egészen közelről látta. Hosszu, sovány
                  arcza, révedező tekintete, hajlott járása, arról tanuskodott, hogy a királynak
                  nagy gond nyomja a szivét. Most nem mosolygott, mint bent a trónteremben. S igy
                  mosoly nélkül sokkal öregebbnek tetszett.</p>
					<p>Szirmai szive összeszorult. Vajon mi aggasztja a magyar királyt? A magyarok
                  lelkesedését látva, mégsem bizik a háboru kimenetelében? Attól tart: ez a
                  lelkesedés, ez a hires históriai nevezetességü szalmaláng ingadozó trónusát meg
                  nem menti?</p>
					<p>Most hirtelen hátrafordult Ferencz. Valakit keresett bágyadt tekintetével.
                  Hadsegéde, a ki az osztrák generálisok fehér kabátját és zöld tollbokrétás fövegét
                  viselte, pillantását megértve, hozzá lépett. A király halkan szólt hozzá, de
                  Szirmai minden szavát hallotta.</p>
					<p>- A diszszázad kinézése fess volt... Szépen csinálták a tisztelgéseket... Meg
                  vagyok elégedve...</p>
					<p>Szirmai valami egyebet várt. Nem is csalódott föltevésében. Hallotta - s nagyon
                  boldognak érezte magát e pillanatban, - mikor Ferencz a nádorhoz fordult és
                  melegen megszoritotta a kezét.</p>
					<p>- Kedvességed csodát művelt az én magyarjaimmal... Hová lettek a mult országgyülés
                  kuruczai?</p>
					<p>A nádor mélabusan mosolygott.</p>
					<p>- Mikor a trón veszélyben forog, felség, akkor nincs itt se kurucz, se labancz.
                  Hüséges alattvalók vagyunk mindnyájan... Életünket és vérünket...</p>
					<p>Már rég elmentek, oszladozott a nép is és Szirmai még mindig egyhelyben állott,
                  mintha lába gyökeret vert volna.</p>
					<p>Egyszer csak nehéz, erős kéz nehezedett a vállára. A hogy fölnézett, Pető állott
                  előtte, gesztenyebarna, aranynyal áttört diszmagyarban. A szokottnál is
                  daliásabbnak látszott. Nyestprémmel szegélyezett kucsmáján fehér kócsag tollak
                  lengtek.</p>
					<p>- Láttad a királyt?</p>
					<p>- Láttam. Nagyon meg voltam elégedve a rendek magaviseletével.</p>
					<p>- Meghiszem azt. Nubia párducza alázatosan megcsóválta a farkát. Sőt a farkára
                  nemzetiszinü pántlika volt kötve... No de holnapután következnek a királyi
                  előterjesztések. Nem kiván egyebet a kedves kormány, csak azt, adja ki kezéből az
                  országgyülés az ujonczmegszavazás jogát... Az angol parlament forradalma sokkal
                  kisebb ok miatt kezdődött.</p>
					<p>Szirmai nyugodtan, csöndes mosolylyal nézett ellenfelére.</p>
					<p>- Szóval: mennydörögni fogtok. Jól is teszitek. Nyakunkon az ellenség,
                  Spanyolország szabadsága után a mienket veszi el Napoleon, ha nem védjük a
                  bőrünket; de azért mi sérelmi politikát folytatunk... A parlament tanácskozik... S
                  a nagy hazafiak szónoklattal mentik meg a hazát.</p>
					<p>Pető erős, hajlott szemöldje fölszaladt a homlokáig. Volt arczában valami a
                  szatyrból, mikor Szirmain kötekedve végignézett. Lábát szétvetve, kardját
                  keresztbe tette a derekánál.</p>
					<p>- Micsoda fiók aulikus vagy s Cicerónak mily halálos ellensége! Egyet ne feledj:
                  Catilina is az volt... Az ujjonczmegajánlási jogot azonban nem adjuk ki a
                  kezünkből... Nem adjuk ki még azért a szép beszédért sem, a mely Napoleonnak volt
                  szánva s nem nekünk... Köztünk legyen mondva, a király beszéde ugy hatott rám,
                  mint ezer meg ezer hangya finom lábainak csiklandása. Az esőre, a vérzáporra, a
                  háboru felhőszakadására gondoltam, ahogy hallgattam, a mit legelőször éreznek meg
                  a hangyák, s a mi maholnap a nyakunkba szakadhat...</p>
					<p>Szirmai álla, alig észrevehetően remegett, a mi nála az elfojtott indulat jele
                  volt.</p>
					<p>- Már látom, csakugyan a Danton szerepére vágyol. Ne érts félre: nem a vérpadra és
                  a mártirhalálra, hanem a zajos szónoki sikerekre... Elismerem, ez is foglalkozás.
                  Ezen a téren nem kivánok versenytársad lenni...</p>
					<p>Hidegen köszönt és elment. Pető mérgesen utána nézett.</p>
					<p>- Az udvar körül kódorog már. Itt akarja megvetni a lábát. Csak egyet nem tud még.
                  Nem tudja, hogy a bécsi palota kapuja hasonló a konstantinápolyi érczkapuhoz:
                  Botond bárdjával kell kopogtatni rajta. Az embert akkor hamarább beeresztik...</p>
					<p>Rossz kedve nem mult el akkor sem, sőt még növekedett, mikor keresztül törte magát
                  az utcza bámészkodó népén, s füle hallatára dicsérték: „Szép ember. Micsoda
                  gárdista lett volna belőle, ha egy szikrát magasabb volna”.</p>
					<p>Ő, Pető Pál gárdista. Tigriskaczagányos, ezüst zsinóros, skarlátpiros öltözetében
                  mozdulatlanul áll a trón mellett, széles pallosát kivonva, ellenben elrejtve
                  hüvelyébe szeszélyes, vakmerő, felségsértő, szilaj gondolatait...</p>
					<p>Szirmai egész álló nap talpon volt. Érdekelte az utczák örökké változó
                  látványossága. Az arany küllőjü udvari hintók; a pofoncsapott kalapu,
                  selyemharisnyás udvari lakájok; az udvari zsandárok fekete lószőr forgója s
                  könyökig érő, spanyol bőrkeztyüje; a szolgálattételről jövő udvarhölgyek; a
                  tajtékzó lovon rohanó udvari futár, a ki bőrtáskájában Bécsből fontos hireket hoz;
                  s végül a palota első emeletének tölgyfakeretes egyszerü sarokablaka, a hol a
                  király sovány hosszúkás arcza, - hogy a nép kedvére megbámulhassa, - időnként
                  megjelent...</p>
					<p>Elfáradva ért este szállására. Anyjának levelet irt, (tele irt négy oldalt) azután
                  átment a főispán szállására.</p>
					<p>Niczky gróf nem volt otthon. A szinházban volt, a hol Bécsből lehozott szinészek
                  játszottak. Gondolatokba merülve megvárta, mig hazajön.</p>
					<p>Elmult tiz óra, mikor a főispán megérkezett.</p>
					<p>- Te rám vársz, a helyett, hogy eljöttél volna a szinházba? Az előadás rossz volt,
                  de tüntettek a király és a királyné mellett... Ha megengeded, átöltözködöm.</p>
					<p>Csöngetett. A komornyikja bejött s kezdte róla lefejteni a szük, aranyos ruhát,
                  mig végre lábáról a sarkantyus csizmát rángatta le.</p>
					<p>Niczky gróf megkönnyebbülve sóhajtott.</p>
					<p>- Ugy érzem magam, mint az érett vadgesztenye, ha kiesik a tokjából... Sajnálom,
                  hogy nem hozhattam el a menyasszonyomat. Haza utazott Drezdába, pedig ugy hiszem
                  tetszettem volna neki ebben az olaj-zöld öltözetben...</p>
					<p>Kényelmes polgári ruháiba bujva, hanyatt feküdt a széles török diványon. Két kezét
                  a feje alá tette, édes pihenésnek adta magát.</p>
					<p>Szirmai fel és alá járkált a szobában. Olykor, a mikor a főispán valamit mondott,
                  szórakozottan megállott előtte.</p>
					<p>Niczky egykedvü, érdekes arcza bágyadt volt a napnak sokféle fáradalmától.
                  Közönyös dolgokról beszélgettek, mig végre Szirmaiból kitört a lelkesedés.</p>
					<p>- Gyönyörü beszéd volt. Azt mondta, hogy „örök időkre tartsuk fel a hazát”.</p>
					<p>- Óh igen, a felség pompásan beszélt. Csak hangsulyozása hibás még kissé...
                  Általában nagy politikai sikert ért el. A királyné szépsége és fiatalsága
                  elkábitotta az embereket... Mindenki csak arról beszél... A holnapi diszebéden a
                  magyarokra fogja köszönteni poharát... Néhány magyar szót is fog mondani...
                  Bizonyára lágy, elragadó olaszos kiejtéssel... Egy szép asszony, hozzá még
                  királyné, a ki egészségünkre iszik... s még hozzá magyarul. Igazán pompás...
                  Azután, a szép királyné nevére, Ludoviceum név alatt magyar katonai iskolát
                  fognak alapitani. Nem kedves ajándék a nemzet számára?... Az udvar valóban
                  ördöngösen ügyes. Azt tartja: (bár csak azt tartotta volna mindig) többet észszel,
                  mint erővel... Husz ezer ujjonczot ugy megszavazunk, mint a karikacsapás.
                  Megengedjük, hogy a fölkelő sereget az ország határán kivül is alkalmazhassák...
                  Sőt három esztendőre a nemzeti fölkelést átadjuk ő felségének, hogy rendelkezzék
                  vele teljes hatalommal... mind oly dolgok, a melyekért egy évvel ezelőtt
                  szenvedélyes vitákat támasztottunk volna s kiforgatjuk sarkából a magyar
                  földet...</p>
					<p>Szirmai csodálkozással hallgatta.</p>
					<p>- Mindezt megadja az országgyülés? Pető hetvenkedett, hogy semmi sem lesz
                  belőle.</p>
					<p>A főispán oldalt fordult ugy nézett Szirmaira.</p>
					<p>- Danton ur nagyon tájékozatlan... A szép, fiatal királynénak ki tudna
                  ellentállani?</p>
					<p>Szirmai nagy léptekkel rótta a szobát. Szeme fénylett.</p>
					<p>- Akkor hát megmentjük a trónt és Magyarország szabadságát!</p>
					<p>Niczky gróf ujra hanyatt feküdt. Sóhajtott, mintha ez a beszélgetés már
                  untatná.</p>
					<p>- Ugy van, ugy! Megmentjük a hazát és... visszaszerezzük a királyné anyjának
                  olaszországi birtokait... Mert a háborúnak ez a titkos czélja. Holnap mikor
                  látlak?...</p>
					<p>Lehunyta szemét, hogy igy felöltözve, egy kicsit elszunditson. Szirmai köszönés
                  nélkül távozott s csöndesen behuzta maga után a magas, szárnyas, hallgatag
                  ajtót.</p>
				</div>
				<div type="chapter">
					<head>
                  VIII. Aspern.
               </head>
					<p>Napoleon, miután Eggmühlnél Károly főherczeg seregét megverte, néhány nap mulva
                  Bécs alatt állott.</p>
					<p>A gyors, kápráztató sikerek embere lévén, a főherczeg seregét a Duna balpartján
                  hagyta, maga pedig toronyirányban Bécs felé indult. Jól tudta, hogy olyan az
                  állam, mint az emberi test. Ha sziven szurjuk, rögtön meghal, bármily szivós
                  életerő lakik benne.</p>
					<p>A „birodalom szive” Bécs, nem tudta mitévő legyen. A császár és udvara elhagyta,
                  Károly főherczeg fölmentő serege még messze járt. S mielőtt megközelithette volna
                  a Habsburgok ősi fészkét, már is meg volt verve.</p>
					<p>Miksa főherczeg nagy tettre szánta el magát: a főváros megmentésére. Elrendelte,
                  hogy Bécset kutyafuttában megerősitsék.</p>
					<p>Fontolgató, józan tábornokok ellene voltak az eszeveszett tervnek. Bécs nem
                  alkalmas arra, hogy bevehetetlen erőddé tegyék. Be fogják tehát venni. Az ostrom
                  azonban nagyon megrongálhatja a gyönyörü fővárost. Hamuvá lesz sok drága épület,
                  emlékmű, századoknak müvészi alkotása, maga a császári palota is. Hamuvá lesz
                  mindaz, a mit a Habsburgok sok száz éven át vagyont, értéket, kincset
                  összehalmoztak.</p>
					<p>Nincs is értelme annak, hogy Bécs Szigetvár sorsára jusson. Egyrészt azért, mert
                  nem teremnek minden bokorban Zrinyi Miklósok, de meg azért is, mert 1805-ben
                  ugyis járt már egyszer benne Napoleon. Szüzességének hire hát ugyis oda van.</p>
					<p>Mindez az okos ellenvetés nem ingatta meg a főherczeget elhatározásában s a
                  megrémült polgárság szeme láttára két pompás hidat leromboltak; egy harmadikat
                  fölégettek, s a tüzérraktárakat ugy szét hordták, hogy kő kövön nem maradt.</p>
					<p>A Rothenturm tájékét a föld szinével tették egyenlővé, nehogy az ellenség a
                  külvárosokban megfészkelje magát. A hevenyészett bástyákra ágyukat vontak fel.</p>
					<p>Két nap mulva a külvárosokban és a körülfekvő hegyeken kigyultak Napoleon őrtüzei.
                  Bécs szorosan körül volt fogva.</p>
					<p>Maga a franczia császár Schönbrunnban tanyázott, a honnét kiáltványt intézett a
                  magyarokhoz, felhivta őket, válaszszanak maguknak nemzeti fejedelmet és legyenek
                  teljesen szabadok és függetlenek.</p>
					<p>Mig a veszedelmes szirénhang Schönbrunnból utat keresett a magyarok szivéhez, s a
                  kiáltványt a franczia lovasság ezer meg ezer példányban vitte át a határokon,
                  Bécs védelme mulatságos fordulatot vett.</p>
					<p>A franczia bombák több helyen felgyujtották az aranyos császári várost, a mely sok
                  felé égett. Az összehivott haditanács kimondta, hogy a fővárost lehetetlen négy
                  napig tartani. (Károly főherczeg értesitette János főherczeget, hogy négy nap
                  mulva Bécs alatt terem).</p>
					<p>János főherczeg hallani sem akart tábornokai tanácsáról. Inkább a főváros romjai
                  alá kivánt temetkezni.</p>
					<p>Csakhogy elemi erők állottak vele szemben. Miután egy éjjeli kirohanás
                  szerencsétlenül ütött ki és a francziák véres fejjel verték vissza a granátos
                  zászlóaljakat, Miksa főherczeg átvonult a tábor hidján s a hidat maga mögött
                  lerombolta, a székvárost sorsára hagyta... Bécs megadta magát.</p>
					<p>A székváros eleste s a lanyha védelem, a melyben részesült, Károly főherczeget
                  megrenditette.</p>
					<p>A Bisamberg magaslatai körül vonva össze hadait, szemmel tartotta Napoleont. De a
                  döntő ütközet elől kitért. Jól tudta, hogy - Wallensteinnal szólva - az ő
                  táborában van most Ausztria. Ha a birodalom egyetlen valamire való seregét oly
                  könnyelmüen feláldozza: a Habsburg-ház sorsa meg van pecsételve.</p>
					<p>Bár az udvar folyton támadásra sarkalta, a főherczeg nem mozdult ki figyelő
                  hadállásából. Türelmesen várta, hogy Napoleon valami hibát, meggondolatlanságot
                  kövessen el, mert csak igy remélte őt legyőzhetni.</p>
					<p>Szirmai is ott volt a táborban. A főherczeg vezérkari tisztje mellé osztották be a
                  fiatal huszárhadnagyot, a ki égett a vágytól, hogy nagy dolgokat vigyen
                  végbe.</p>
					<p>Egyelőre azonban irott parancsokkal barangolt egyik ezredtől a másikig és - a mi
                  meglehetősen unalmas foglalkozás - térképen gombostűvel kitűzdelte a francziák
                  hadállását.</p>
					<p>Ha az anyja a fiát ebben az időben látta volna, alig ismert volna rá. Egész valója
                  megváltozott. Rövidre nyirt haju, feszes tartásu, czigány-feketére lesült katona
                  volt. Nem kimélte magát, szivesen türte a testi fáradalmakat, keveset és röviden
                  beszélt, s még a szép kék szeme is más volt: rideg, elszánt, fenyegető, mint a
                  puskacső.</p>
					<p>Nyolcz nap óta néztek már Napoleonnal farkasszemet, a nélkül, hogy meg mernék
                  támadni. Bécs is elesett, az olasz alkirály ötvenezer emberrel jött, hogy a
                  császáriakkal egyesüljön. Mihelyt egyesülnek, a háboru sorsa el van dőlve, mert
                  tulerővel lesz dolga az osztrák-fővezéreknek. Tulerővel, azon a kis dolgon kivül,
                  a mit a Napoleon katonái lángeszének és a hadi szerencséjének hivnak.</p>
					<p>Egy juniusi délután a Bisamberg legmagasabb csucsára kisérte a táborkari főnököt
                  Szirmai.</p>
					<p>Derült, meleg délután volt, évfordulója annak a napnak, mikor Torgau Elzával a
                  baranyavári országuton találkozott.</p>
					<p>Mily sok minden történt egy esztendő óta. A kis grófnő férjhez ment. Niczky gróf
                  őt is meghivta a lakzira, de nem ment el. Ha nem is szerelmet, olyasmit érzett a
                  lány iránt, a mi a szerelemhez veszedelmesen hasonlit.</p>
					<p>A tábornok leült egy kidőlt fatörzsre és tollbokrétás fövegét a fübe dobta.</p>
					<p>- Meleg van, hadnagy ur... Magának jó szeme van, mit lát Nussdorf irányában?</p>
					<p>- A francziák hidat vernek.</p>
					<p>- Lássuk, mit akarnak... Kérem a látcsövemet.</p>
					<p>Szirmai kivette bőrtokjából a tábornok látcsövét s üvegét gyorsan megtörülve
                  odaadta.</p>
					<p>A tábornok sokáig fürkészte a vidéket. Előttük a Duna villogott. Parti füzesek és
                  rekettyebokrok közül ugy fénylett a széleshátu folyam, mint... mint az Elza
                  grófnő szalontükrei.</p>
					<p>Az apró szigeten, a melyek virágoskertek módjára usztak a Duna közepén, gyanus
                  nyüzsgés látszott.</p>
					<p>- Bizony ott hidverés folyik... Ugy látszik Napoleon megunta a hosszu várakozást.
                  Tönkre fog tenni.</p>
					<p>Szirmai, a fegyelemről megfeledkezve, hangosan elkiáltotta magát:</p>
					<p>- Már miért tenne tönkre?</p>
					<p>A tábornok letette a látcsövet s szórakozottan nézett le a völgybe. Szirmai
                  kifakadására nem felelt. Talán nem is hallotta. Azután, mintha hangosan
                  gondolkoznék, elkezdte magyarázni a helyzetet.</p>
					<p>- Merész és ügyes ember. Meg meri kisérleni az átkelést, pedig a sikon nem tudja
                  megvetni a lábát, a mi hadállásunk pedig kitünő. De hát sikerülni fog neki.
                  Merészebb és nehezebb hadmüveletet soha nem láttam életemben.</p>
					<p>Kezdte apróra megmagyarázni Napoleon hadmüveleteinek nehézségeit.</p>
					<p>- Ha átkel seregével a folyón, a Duna a háta mögött lesz. Ha átkelt, roppant
                  sikságon kell megvetni a lábát. Oly sikságon, a melyen nagyszámu lovasságát
                  sikeresen használhatja, de a mely védtelenül ki van téve ágyuink tüzének. Látja
                  azt a két falut? Az ott Aspern, Eszlingen a másik. Csak ebbe a két faluba veheti
                  be magát. S ezen a nehéz terepen neki győzni kell. Mert ha hidait, rájuk eresztett
                  égő naszádokkal elromboljuk, el van vágva megette a visszavonulás utja.
                  Mindenestül a levegőben fog lógni. A Dunába kergethetjük bele egész
                  seregével...</p>
					<p>Szirmai figyelmesen hallgatta. Sokáig megnézett minden pontot, a mit a tábornok
                  keze mozdulatával, a napfényben fürdő sikságon kijelölt.</p>
					<p>- De hisz akkor kelepczébe került! El van veszve!</p>
					<p>A vezérkar főnöke ránézett.</p>
					<p>- Ki van elveszve?</p>
					<p>- Napoleon.</p>
					<p>- Na persze... Mindez, a mit önnek elmondottam, csak elmélet. Mind ennek igy
                  kellene történni a hadi tudományok törvényei szerint s rendes körülmények között.
                  Ám Napoleon törvények és szabályok felett áll. A legfinomabban kieszelt tervet is
                  halomra dönti a lángeszével és szerencséjével. Hiába épit ön fel, hadnagy ur
                  utczákat és házsorokat kemény anyagból és a mérnöki tudomány minden eszközével.
                  Szilárd lehet az alap, megfelelő a falak vastagsága, helyén lehet minden ajtó,
                  minden ablak, okos és czélszerü lehet a szobák beosztása, el is lakhatnak benne
                  az emberek két-három emberöltőn át, de a földrengés porba dönti... Napoleon semmi
                  más, mint a századoknak földrengése... Menjen hadnagy ur, jelentse a főherczegnek
                  a francziák átkelési szándékát... Sietni kell az intézkedésekkel...</p>
					<p>Szirmai lebotorkált a hegyről, megakadva a kőben sarkantyujával.</p>
					<p>Mióta táborba szállott, a szemét nyitva tartotta. S a mit a seregben tapasztalt,
                  vezéreknél és közkatonáknál egyaránt, az őt mélyen elszomoritotta.</p>
					<p>A fővezérről mindenki tudta, hogy ellene volt a háboru megüzenésének s hogy még az
                  első csaták után is arra kérte királyi bátyját, egyezzék meg Napoleonnal.</p>
					<p>A seregről mindenki tudta, hogy rossz állapotban van. A csapatok nincsenek
                  kiképezve, a tisztek tudatlanok s Károly főherczegen kivül, a ki pedig örökké
                  tépelődő Hamlet, nincs vezéri talentum a tábornokok sorában.</p>
					<p>A nyomasztó pénzügyi viszonyok, a földhözragadt szegénység miatt, a hadi
                  tudományok ujabb vivmányait a hadseregben nem léptethették életbe.</p>
					<p>A kémszolgálat oly nyomoruságos, hogy a háboru kezdetén Károly főherczegnek
                  sejtelme sem volt Napoleon terveiről. Azt sem tudta, hol áll a franczia császár,
                  annál kevésbbé tudta, mit akar. Holott Napoleon mindent tudott. Ügynökei ellepték
                  Ausztriát s mindig akadt áruló, a ki jó pénzért eladta nekik az osztrákok
                  legféltettebb hadi titkát.</p>
					<p>Az élelmezés lassu és megbizhatatlan volt. A termékeny Bajorországban is napokig
                  bolyongtak a csapatok étlen-szomjan.</p>
					<p>S mig Napoleon a sólyom biztos repülésével vágott neki ellenfelének és egyetlen
                  felesleges és czéltalan mozdulata sem volt, addig az osztrák fővezérek egymással
                  czivódtak. Egyes hadtestek czél és terv nélkül mozogtak ide és oda a csatatér
                  nagy sakktábláján. Hol előre mennek, hol hátravonulnak, hol felbukkannak, hol
                  eltünnek, csak akkor nincsenek kéznél, mikor a fővezérnek szüksége volna
                  rájuk.</p>
					<p>Mindez és sok más, - az osztrák hadsereg belső gyöngesége - nem kerülte el Szirmai
                  figyelmét.</p>
					<p>Ám, a mint Napoleon átkelésének hirével a táborba sietett, utközben eszébe jutott
                  egy és más dolog.</p>
					<p>A franczia sereg is le volt rongyolva Olaszországban, mikor a fiatal Bonaparte
                  élükre állott. Mezitláb voltak, nem volt fegyverük, éheztek és nyomorogtak.
                  Csakhogy Napoleon lelket öntött beléjük és győzelemről-győzelemre vezette
                  őket.</p>
					<p>Ha Károly főherczeg is tudna lelket önteni egyszer katonáiba! Ha lángeszével
                  vakmerőség párosulna! Ha biznék magában és másokban! Ha a század egyik legnagyobb
                  s legfinomabb eszü tépelődőjében több önhittség volna! Ha nagyobbnak tartaná magát
                  a franczia Caesarnál! Nagyobbnak és erősebbnek: akkor zászlóihoz szegődnék a
                  diadal bizonyára.</p>
					<p>A döntő pillanat fölismerése és kiméletlen kizsákmányolása: ez a titka minden
                  megnyert ütközetnek...</p>
					<p>Ilyen és hasonló gondolatokba merülve, végre elérte a hegy alját, a hol lovásza
                  várta. Nyeregbe ült és lóhalálába vágtatott Károly főherczeg hadi szállása
                  felé.</p>
					<p>Tekintete néhányszor a Dunát kereste. Az áruló napsütés mindenhol mutatta, merre
                  folyik a hatalmas folyam. Tul rajta erdők méhében, domboldalokon, fehértornyu
                  falvakban és a szigeteken Napoleon hadai tanyáztak. Előőrsei megitatták a Dunában
                  lovaikat... Hanem azért a hidverésen kivül nem árulta el sem égi, sem földi jel,
                  hogy nagy történelmi esemény van itt készülőben.</p>
					<p>Aspern, gyümölcsfáktól és békés gabonaföldektől környezve, minden gonosz sejtelmek
                  nélkül sütkérezett a nyári napfényben, mint a ki senkinek sem vétett és mint a
                  kinek tiszta a lelkiismerete.</p>
					<p>*</p>
					<p>Az asperni csatában hétszer foglalta el Napoleon Aspernt, nyolczadszor megint
                  elvesztette. Ez történt május 21-én. A legnagyobb vitézséggel és halálmegvetéssel
                  harczolt itt mind a két fél. Holttestek ezrei boritották a földet, egész
                  zászlóaljak pusztultak el a pokoli kartácstüzben.</p>
					<p>Napoleon, a ki sohasem tapasztalt még ily kemény ellenállást, főleg miután
                  értesült, hogy háta mögött a Lobau-sziget hajóhidját sikerült átszakitani, döntő
                  csapásra készült. A két égő falu, Aspern és Eszlingen közt, tulerővel vetette reá
                  magát Károly főherczeg czentrumára. Ha áttöri: a csata, két véres nap eredménye,
                  az osztrákokra nézve elveszett.</p>
					<p>A leereszkedő köd védelme alatt küldte harczba legjobb ezredeit. Ez a köd, az
                  asperni hires májusi köd, a tegnapi nap ragyogó verőfénye után, félelmetessé tette
                  az ütközetet.</p>
					<p>Egyik zászlóalj a másik után tünt el a ködben. Sortüzek ropogtak, vad dulakodás
                  lármája hallatszott, támadás támadást ért, de az osztrák és magyar ezredek
                  helyükből nem mozdultak.</p>
					<p>Napoleon, a ki idegesen, sápadt arczczal ült kis fehér lován s a kit ez a makacs,
                  soha nem tapasztalt ellenállás kihozott sodrából, a tartalékot parancsolja elő. A
                  gárdát. A győzhetetlen zászlóaljakat.</p>
					<p>Szuronyos puskáikat szilárdan megfogva, nyugodtan, minden sietség és minden
                  felesleges lárma nélkül, mintha lakodalomba mennének, ugy lépnek be a ködbe a
                  katonák, visszaszoritva, legázolva maguk előtt a breitenleei osztrák
                  gránátosokat.</p>
					<p>Szirmai Károly főherczeg mögött állott, kis számra leolvadt kiséretében.</p>
					<p>Tizenegy tábornok már halott volt s egy sereg törzstiszt és ezredparancsnok.
                  Voltak zászlóaljak, a melyeknek valamennyi tisztje elesett vagy megsebesült.</p>
					<p>A főherczeg, a ki ma szándékosan kereste a veszélyt, fehér köpenyegében, zöld
                  tollbokrétás tábornoki kalapjában jó czéltábla volt. De nem is ügyelt a golyók
                  süvöltésére.</p>
					<p>Mozdulatlanul ült lován és a körülötte tomboló vad dulakodást nézte. Valami
                  csodálatos nyugodtság ömlött el arczán és szemében. Mintha nem is ő volna a
                  tábornoki kar nagy tépelődője.</p>
					<p>Szirmai, a ki mint segédtiszt, az ütközet egész folyamán a mozdulatlanság kinjára
                  volt kárhoztatva, nem látta az egymással birkozó zászlóaljakat. Szemét egy
                  pillanatra sem vette le a főherczeg arczáról.</p>
					<p>Egyszer mégis oda nézett, a hol a legelső sorok ugy állottak már egy óra óta, mint
                  a fal. A katonák arcza fekete volt a lőporfüsttől és izzadságtól. A töltények
                  kemény papirfedelét fogukkal leharapva, sietve töltötték meg hosszucsövü
                  puskájukat. Azután vaktában lőttek...</p>
					<p>Egyszer csak szabályos lépések hangzottak s a ködből kibukkantak a franczia gárda
                  medvebőr süvegei. A mi katonáinkon világosan látszott, hogy meghökkentek a
                  gárdának megjelenésére.</p>
					<p>A szép szál legények nem lőttek, szuronyszegezve, hurráh kiáltások között vetették
                  rá magukat az ingadozó csapatokra.</p>
					<p>Mikor a főherczeg a legelső medvebőr süveget a ködből kibukkani látta, tisztában
                  volt a helyzettel. A gárda Napoleonnak mindig a legutolsó tartaléka. Ez a roham
                  tehát az utolsó támadó lökés. Ha sikerül, elveszett minden.</p>
					<p>A döntő pillanat!</p>
					<p>A főherczeg leugrott lováról, mielőtt kisérete észrevette volna. A lovas embernek
                  nehézkes mozdulatával sebesen megindult a szántóföldön a visszavonuló zászlóaljak
                  felé. Sarkantyus, magasszáru lovagcsizmája nagyon megnehezitette a járását.</p>
					<p>Mint Napoleon Lodinál, egy pillanat alatt kikapta a zászlót a Zach-ezred
                  zászlótartója kezéből s a katonák élére állott. Egyetlen szót sem szólt, hátra sem
                  nézett, hogy követik-e, csak ment előre, kissé gyámoltalanul, nehéz lovagló
                  csizmájában. Meg is botlott néhányszor a rögben s az elesett vitézek
                  holttestében.</p>
					<p>Az ingadozó zászlóaljak egetverő kiabálással követték vezérüket s Napoleon,
                  először életében, vereséget szenvedett.</p>
					<p>Szirmai követte a főherczeg példáját. Belerohant a támadó gyalogság közé. Szive
                  majd szétpattant a lelkesedéstől és a bátor meghatottságtól.</p>
					<p>- Előre! előre! - kiáltá, vadul forgatva kardját. Mikor felocsudott, az elfoglalt
                  Aspern utczáin rohant végig s csak akkor állott meg, mikor a kürtök gyülekezőt
                  harsogtak.</p>
					<p>Napoleon serege futott. A visszavonulást Masséna fedezte.</p>
					<p>A felgyujtott falvak tüze világitott a ködben és esteli homályban, a sebesülteket
                  és halottakat szedték össze a két napos harcz helyén.</p>
					<p>Szirmai valamit várt. Az üldöző lovasezredek s a tüzérség felvonulását, hogy a
                  győzelem teljes legyen.</p>
					<p>Szemközt találkozott a vezérkari főnökkel, a ki még alig tért magához nagy
                  meglepetéséből, hogy a francziák vereséget szenvedtek.</p>
					<p>A huszárhadnagy hozzá rohant.</p>
					<p>- Tábornok ur, elrendelték már az üldözést? A hajóhid át van szakitva, Napoleont
                  mindenestül a Dunába szorithatjuk.</p>
					<p>A tábornok ránézett, mintha először nem értené, azután vállat vont s ujjával egy
                  leégett viskóra mutatott.</p>
					<p>A viskó előtt, egyik gyalogszázad felforditott dobján ült a főherczeg. Fáradtnak
                  látszott, talán a szokatlan szaladástól, talán a győzelem izgalmától. Szeme
                  révedezve nézte a sötétségbe boruló csatateret; a nyugodtság és határozottság
                  kifejezése, a mely Szirmait a döntő pillanatban elbüvölte, eltünt arczáról. Fejét
                  meghajtva ült ott, mélázását, csöndes magábamélyedését senki sem merte
                  háborgatni.</p>
					<p>A tábornok, a kit Szirmai megszólitott, szükségesnek tartotta a magyarázatot.
                  Fehér köpenyét nyakig begombolva, piros gallérját füléig felhajtva, hangosan
                  mondá:</p>
					<p>- Az üldözésre nincs pihent csapatunk, hadnagy ur... Már öreg este is van...
                  Napoleon még visszafordulhatna... Minden kitelik attól az embertől...</p>
				</div>
				<div type="chapter">
					<head>
                  IX. Hamlet a csatatéren.
               </head>
					<p>Az asperni elvesztett csata után Napoleon Lobau-szigetére vonult vissza, amelyet
                  már előbb mesterileg megerősitett.</p>
					<p>A szigeten vidám élet folyt. A bécsi nagyurak feltört pinczéinek nemes, tüzes
                  borát mind ide szállitották, s a megsarczolt székesvárosból mindenféle eleséget
                  összegyüjtöttek. A Dunától körülfogott sziget árnyékos fái alatt kipihenték a
                  katonák a kiállott fáradalmakat. Az enyhe, csillagos nyári éjszakában franczia
                  dalokat énekeltek, s az osztrák golyókra rá sem hederitve, - mintha békés
                  pásztortüzek volnának - oly gondtalanul nézegették Károly főherczeg őrtüzeit.</p>
					<p>Napoleon azonban - először életében - meg volt törve. Restelte vereségét. Két nap
                  és két éjjel katonái szeme elől sátorába rejtőzött. Tisztjei azt suttogták,
                  mélységes álomba merült e két nap alatt. Se nem evett, se nem ivott, csak aludt
                  folyton. S mikor ébren volt, halálosan fáradtnak érezte magát. Azt adta okul
                  levertségének, hogy elesett tábornokait, főleg Lannest, legjobb barátját
                  sajnálta, pedig hiusága volt sértve, szégyen mardosta és keserü önvád. Nagy
                  erkölcsi hatása lesz annak a leigázott népekre s ki tudja, mily fordulatot
                  vehetnek az események, ha Napoleon győzhetetlenségének hite szertefoszlik.</p>
					<p>Napoleon éles esze belátta, hogy Aspernnél sokkal többet veszitett el egy
                  ütközetnél. Ezen a napon fogant meg a későbbi európai szövetségek gondolata.
                  Aspernnek Waterloo ballagott nyomában... Ezen a napon, a hófehér arab paripán
                  nyargalászó szürkekabátos kis ember háta mögé felült a sötét gond, az „atra
                  cura”...</p>
					<p>Napoleon szorult helyzetét leginkább az bizonyitja, hogy egy helyben maradva,
                  teljes hat hétig nézett ellenfelével farkasszemet. Se elmozdulni, se támadni nem
                  mert. Hat hétig hagyta magán száradni a vereség szégyenét, amig aztán kiköszörülte
                  a csorbát a wagrami győzelemmel.</p>
					<p>Szirmai, mikor esténként a tábortüzeknél beszélgettek, elitélte a főherczeg
                  késlekedő, halogató, szemlélődő hadviselését. Azt hajtogatta folyton, hogy mint a
                  hegedüben, Napoleonban megpattant valami. Hogy nem támad ujra, ez a gyöngeség
                  jele. Ezt a pillanatnyi gyöngeséget ki kellene zsákmányolni, ahogy ő szokta.</p>
					<p>A magyar tisztek általában, főleg a huszárok, Lobau-szigetének megrohanása mellett
                  voltak. A halvérü osztrákok helyesnek és okosnak tartották a fővezér eljárását.
                  Mert minek köszönhetik az asperni győzelmet? Nemde annak, hogy Napoleon
                  vigyázatlanul átkelt a folyón. Biztos hadállásban őt most megtámadni annyi volna,
                  mint az ő hibájába esni. A főherczeg várhat. Neki nem áll érdekében erőszakolni a
                  döntést. Ő itthon van. Napoleon ellenben idegen országban, ég és föld között
                  lebeg, mint a Mohamed koporsója... Be kell hát várni, mig ujra átkel a Dunán...
                  Akkor ismét a főherczeg részén lesz minden előny, ujra győzelmet arathat
                  rajta...</p>
					<p>Mig a fővezér táborában a tétlen várakozáspolitikáját folytatták, régi osztrák
                  felfogás szerint úgy gondolva, hogy „kommt Zeit, kommt Rath” - azalatt a birodalom
                  helyzete mind válságosabbra fordult.</p>
					<p>Az orosz hadak előnyomultak Galiczia felé, az olasz alkirály gyorsitott menetekben
                  jött, hogy Napoleonnal egyesüljön.</p>
					<p>Az a számitás, hogy Sándor czár szive meglágyul, s nem fog komolyan föllépni
                  Ausztria ellen, dugába dőlt. A kéz alatt, titkos ügynökökkel folytatott ily irányu
                  alkudozás teljes kudarczczal végződött.</p>
					<p>Legalább azt kellett itt megakadályozni, hogy az olasz alkirály hadai Napoleonnal
                  egyesüljenek.</p>
					<p>János főherczeg parancsot kapott, hogy József nádorral kezet fogva, aki
                  tekintélyes számu nemesi fölkelőkkel Győrnél táborozott, tartóztassa föl utjában
                  az alkirályt.</p>
					<p>Maga Károly főherczeg is nagy reményeket füzött e vállalkozáshoz. Jánosnak
                  tekintélyes számu serege volt, a nemesi fölkelők pedig türelmetlenül várták, hogy
                  a háboruba beleelegyedjenek.</p>
					<p>Mint derült égből a villám, ugy csapott le a győri vereség hire. A tábor tele volt
                  a nemesi fölkelők gyászos futásának hirével. Megszaladtak csufosan a legelső
                  ágyuszóra, ezt mondogatták a magyar nemesség szine-virágáról. A magyarok katonai
                  hirnevén kitörülhetetlen folt esett... ezt hajtogatták alig titkolt
                  kárörömmel.</p>
					<p>Még a fővezér környezetében is szidták a magyarokat. Szirmai a haját tépte dühében
                  és elkeseredésében, de megbizható értesülések hiányában, jobbnak látta hallgatni
                  és magába zárni szégyenét és bánatát.</p>
					<p>Épen azon töprengett, hogy tudhatná meg a valót, mikor hosszu levelet kapott
                  Niczkytől.</p>
					<p>Az ákom-bákom irás ezuttal nagy örömére szolgált. Nem csalódott föltevésében, a
                  főispán a győri kudarcz okát és lefolyását irta meg neki. Mohón és nagy
                  figyelemmel olvasta végig a levelet, pislogó olaj-mécses világánál. Niczky gróf
                  ezt irta:</p>
					<p>„Kedves Ádi!</p>
					<p>Legelőször is gratulálok nektek az asperni győzelemhez. Ügyesen csináltátok.
                  Károly főherczeg nagy katonai talentum. Kár lett volna őt a hadseregnek
                  elveszteni. Pedig egy hajszálon mult, hogy a háboru kitörése előtt a magán életbe
                  nem vonult vissza. Udvari haditanácsot akartak szervezni, s a vezérek mozdulatát a
                  penészes büróból dirigálni. Az a szamár Baldacci lett volna az állami haditanács
                  hátramozditója. A császár nem idegenkedett a tervtől. Sőt inkább... Mária
                  Ludovica pedig szép levelekben akarta beadni Károly főherczegnek a Baldacci
                  tervecskéjét... Leköszönéssel fenyegetődzött, akkor halasztották el jobb időkre.
                  Mert nálunk nem szokás az ily életrevaló ideákat egyszerre agyonütni. Nálunk
                  huznak-halasztanak mindent... Ez a leányzó sem halt meg, azt hiszem, csak
                  alszik...</p>
					<p>Most pedig a győri vereségről. Hát, mi türés-tagadás, jól kiporolták ott a
                  nadrágunkat. De legalább megérdemeltük.</p>
					<p>Te engem ismersz. Tudod, hogy egykedvü vagyok, mint az angol, s a politikában nem
                  izgatom fel magamat. Mégis, ez a dolog bánt. Mert akármily czégéres hazaárulónak
                  tart is a te tisztelt barátod, a „vad bölény,” még sem tagadhatom meg
                  származásomat.</p>
					<p>Hogy ily csúfság esett meg rajtunk: fáj. Hanem hogy a győri szaladást mindenfelé
                  eltorzitják, s himpellér, gyáva népségnek mondják, nem is a magyart - te értesz -
                  hanem a magyar nemest: ez már plusquam disznóság. Nem tudok rá jobb
                  kifejezést...</p>
					<p>A háboru hirére a nemesi fölkelést idejében elrendelték. A nádor meg is tett
                  mindent, hogy a nemesség mielőbb táborba szálljon.</p>
					<p>Mondhatom neked, nagy volt a lelkesedés az országban. Csak a mi megyénkből ezernél
                  többen ültek lóra. (Köztük Pető uram.) A nádor irt Bécsbe fegyverért és
                  ruházatért. Nem jól mondom, hogy irt: csak ugy ontotta a levelet és
                  fölterjesztést.</p>
					<p>Hét drága hónap telt el s a nemesi fölkelő sereggel a kutya se törődött. Sőt addig
                  még csak nem is válaszoltak. Hét hónap mulva megjött Bécsből a válasz: se pénz, se
                  posztó, se fegyver. Cselekedjék a nádor bölcs belátása szerint.</p>
					<p>Notábene, Napoleon már az országban járt és ezrével küldte be hozzánk a
                  kiáltványokat...</p>
					<p>Ha kérdezed, miért nem fegyverezték föl és oktatták be idejében a nemesi
                  fölkelést, erre neked felelni nem tudok.</p>
					<p>Csak nem tartottak attól, hogy a nádorból Rákóczy lesz, s a nemesekből kuruczok?
                  Vagy a begyepesedett Baldacci-féle koponyákban ily eszeveszett gondolat is
                  megfordulhatott?</p>
					<p>Azután, Napoleon kiáltványát el se olvasták nálunk az emberek. Nem hogy követték
                  volna... Egy csókafészek nem sok, annyi sem esett le tőle a fáról...</p>
					<p>Napoleon hihette, de hihette-e kivüle más, aki bennünket ismer, hogy a kiáltvány
                  szavát megfogadjuk? És mégis... Bizalmasan megirom neked amit gondolok: a nemesi
                  fölkelés legalább is annyi aggodalmat keltett a Hofráthokban és osztrák
                  politikusokban, mint maga Napoleon... Elől tüz, hátul viz, bölcsen azt
                  gondolták...</p>
					<p>Na de már unom. Hát Győrnél megverték, de nem a magyar nemességet. Azt tüzbe sem
                  vitték, csak kitették egész nap az ellenség pokoli ágyutüzelésének.</p>
					<p>A hiba az volt, hogy a két főherczeg, János és a nádor, az ellenség előtt állva
                  hajba kaptak. Mindenik magának követelte a fővezérséget... Nugent, osztrák
                  generális, feladta a csanaki erős pozicziót s azt erősitgette folyton, hogy a
                  francziáknak nincs több emberük tizenkét ezernél, mikor nyakán volt Eugennek
                  ötvenezer főből álló egész hadserege... Sőt mikor a derék férfiura szükség volt,
                  nem tudták előkeriteni, mert részeg fővel lefeküdt valahol és az igazak álmát
                  aludta.</p>
					<p>Hiszen nem mondom: a franczia lovasság rohamának a mi nemesi fölkelésünk nem
                  tudott helytállani. Futottak is, annyi szent, Pető barátod, az ékesszóló, a
                  gúnyos, a rettenthetetlen hazafi, mindenütt legelől...</p>
					<p>De hát - biztak volna bennünk; fegyvereztek volna föl; gyakoroltak volna be kellő
                  módon; s ne a központi büróban rendelték volna el a legapróbb részletekig: mit
                  tegyen és mit ne tegyen a nádor és a nemesi fölkelő sereg, a központi bürótól száz
                  meg száz mértföldre elterülő csatatéren...</p>
					<p>A feleségem tiszteltet. Azt mondja, szeretne katona gunyában látni. Pető barátodat
                  a nagy győri futás óta „nyul”-nak hivják. Ez az ujabb Spitzname a nagyszáju követ
                  uron rajta száradt. Mérges is érte nagyon.</p>
					<p>Irj te is. Tudósits, hogy folynak ott a dolgok? Van-e kilátás küzdelemre?”</p>
					<p>Mikor Szirmai a hosszu levelet végigolvasta, meg is örült neki, meg nem is.
                  Megörült annak, hogy a győri futás oka más volt, mint a nemesség gyávasága. De
                  másrészt mélyen elszomoritotta az a gondolat, hogy nem biznak nemzetében. E
                  bizalmatlanság válságokra vezethet. Ha e bizalmatlanságnak vannak okai, el kell
                  távolitani kölcsönösen. De ez érzésnek meg kell szünni mindenáron, még kölcsönös
                  áldozatok árán is.</p>
					<p>Ami gyermekkora óta benne élt, fejlődött, s most egész valóját át meg átjárta:
                  hivatásának tudata e pillanatban megszólalt lelkében. Soha sem látta még maga
                  előtt ily világosan az életczélt, amely felé törekedni fog. Eléri-e? más kérdés, s
                  a jövő titka; de ő czélja elérését meg fogja kisérleni. Közelebb hozza egymáshoz a
                  nemzetet s a királyt.</p>
					<p>Hogy mikép fog hozzá, hol kezdi el, nem tudta volna megmondani. Ám egy élete van,
                  azt arra szenteli, - gondolta magában, s az égő mécset egy vigyázatlan mozdulattal
                  leverve, kiment a sátorból.</p>
					<p>Annak érezte szükségét, amit bolyongásnak nevezünk. Lassan, elmélyedve indult
                  utnak, de egymást kergető gondolatai észrevétlenül meggyorsitották járását.</p>
					<p>Szeles idő volt. A felhőktől kitisztult égboltról didergő csillagok tekintettek le
                  Szirmaira, mig Lobau szigetéről, fákra aggatott ezer meg ezer papirlámpás fényét,
                  s a gárda meggyujtott fáklyáit látta átcsillogni. A francziák mulatnak. A nagy
                  öröm talán azért van, mert az olasz alkirály serege megérkezett.</p>
					<p>Teljes két óra hosszáig bolyongott Szirmai a szélben. Néhol reá kiáltott az őr,
                  egy sötét sikátorban az őrjárat meg is állitotta.</p>
					<p>Végre tábori tüzhöz ért. A tüzet fehér kabátos osztrák tisztek ülték körül.
                  Kártyáztak és kupából itták a bort. Ahogy a huszártisztet meglátták, az egyik
                  halkan valamit mondott a társainak, amire azok nevettek.</p>
					<p>Szirmai ujját hidegen csákójához emelte és tovább akart menni. Nevetésük
                  megállitotta. Szemközt fordult velük és keményen végignézte őket. A nevetés
                  megszünt, de egy dragonyos tiszt, borotváltképü, vállas legény, felállott és
                  hozzálépett.</p>
					<p>- Thugut vagyok.</p>
					<p>- Szirmai.</p>
					<p>- Kiváncsi vagy rá pajtás, miről beszéltünk?</p>
					<p>Szirmai a kezével intett, hogy nem kiváncsi.</p>
					<p>- Pedig talán érdekel téged.</p>
					<p>- Engem?</p>
					<p>- Minden magyart. A győri nyulkergetésről volt szó. Azon mulatunk már egész
                  este.</p>
					<p>Szirmai érezte, hogy vére fejébe száll.</p>
					<p>- Jobb mulatságot is tudnék annál, hadnagy ur, mint a magyart rágalmazni?</p>
					<p>- Rágalmazni? Hát nem futottatok?</p>
					<p>- De igen. Mindazáltal, aki magyar nemes ott megfutott, azok közül a legutolsó is
                  oroszlánszivü Richárd hozzád képest, aki csak a hátuk mögött beszélsz rosszat
                  róluk...</p>
					<p>A többi tiszt felugrott és közbe lépett. De már késő volt. Másnap párbaj lett
                  belőle s Szirmai egy tiszta, prim vágással ugy fejbe ütötte Thugut urat, hogy
                  menten összeesett. Oly gyorsan s oly nagy erővel támadta meg, hogy még lélekzethez
                  sem tudott jutni az istenadta.</p>
					<p>Mikor Károly főherczeget a párbaj okáról értesitették, az ebédnél azt mondta
                  tisztjeinek:</p>
					<p>- A huszártisztnek igaza van. A győri vereségnek nem a nemesi fölkelők voltak az
                  okai, hanem Nugent, aki a csanaki magaslatokat kardcsapás nélkül feladta. Meg a
                  vezetés... és a fejetlenség! Micsoda vezetés volt ott! Jobb, ha nem beszélünk
                  róla...</p>
					<p>*</p>
					<p>A győzelmes hadvezér, előnyös hadállásban állva szemközt ellenfelével, folyton
                  sürgette a királyt, kössön békét Napoleonnal.</p>
					<p>Most talán még előnyös föltételek mellett tehetné, mert Napoleon csatát vesztett s
                  egy harczrakész hadsereg kész tovább folytatni a küzdelmet minden pillanatban.</p>
					<p>Ha megvárja Ferencz, hogy Napoleon megverje a birodalom utolsó reménységét, az
                  Aspernnél táborozó hadsereget, lealázó békét fog reá kényszeriteni
                  Ausztriára.</p>
					<p>Mig az asperni győző hadai élén a békének volt szószólója, Ferencz és tanácsosai a
                  háboru folytatására sarkalták őt örökösen. A király szemrehányást tett neki, hogy
                  tétlenül vesztegel. Az Istenre kérte, mérjen döntő csapást Napoleonra. Ugy verje
                  meg, hogy hirmondónak se menjen vissza hadaiból Francziaországba. A mellett
                  képtelenebbnél képtelenebb haditerveket küldöztek a nyakára s maga Ferencz király
                  is győzelmi recipéket fogalmazott számára üres óráiban.</p>
					<p>Az egyetlen győzelemtől elvakitva, dühös háborupárt volt az egész udvar. A
                  fővezért csipdesték, gunyolták, kicsinyelték. Hüs palotában szenvedve át -
                  természetesen csak képzeletben - a háboru borzalmát, egy csöppet sem féltek
                  Napoleon katonai lángeszétől, s szerencséjökre száz meg száz mértföldre esvén
                  Lobau-szigetétől, nagyon könnyü és egyszerü dolognak itélték a Duna közepén libegő
                  „vércse fészket” puszta kézzel kiszedni, - a vijjongó anya-vércse
                  jelenlétében.</p>
					<p>A fővezér, ki szemtanuja volt, mily bevehetetlen erőddé emelte Napoleon a kis
                  dunai szigetet; akinek tudomása volt arról, mily roppant hadakat gyüjtött a döntő
                  csapás megtételére, s mily gondosan készült a franczia császár ezuttal a Dunán
                  való átkelésre, hogy tutajok, hajók, hajóhidak mily mennyiségben állottak
                  rendelkezésre; ő, aki tisztán látta, hogy Európa Ausztriát cserben hagyta, s nincs
                  szabaditó kéz, a mely döntő vereség esetén segitségükre siessen: magát a trónt
                  féltette a háboru folytatásától. Ugy ismerte Napoleont, mint akitől minden
                  kitelik. Már is megfenyegette Ferenczet, hogy mást ültet Magyarország és Ausztria
                  trónjára, sőt magát Károly főherczeget is megkinálta titokban néhány év előtt a
                  testvére koronájával.</p>
					<p>Őt tovább ingerelni annyi volna, mint végromlásba dönteni az ősi monarchiát.</p>
					<p>Mindezt megirta a királynak is. De figyelmeztetése, kérése, gyötrő balsejtelmei az
                  udvarnál siket fülekre találtak. Az udvar valamennyi léhütője rajta köszörülte
                  nyelvét és előterjesztéseire mindig az volt a válasz: meg kell támadni s el kell
                  tiporni Napoleont.</p>
					<p>Napoleont azonban nem kellett megtámadni. Julius 1-én nyolczszáz ágyulövés
                  hirdette, hogy át fog kelni a Dunán s döntő csatára kényszeriti a főherczeget.</p>
					<p>Maga Károly főherczeg egy magas domb tetejéről nézte az ellenség előkészületeit.
                  Tábornokaival a térképet nézte, s valamin hevesen vitatkoztak.</p>
					<p>Szirmai közelről látta. A vezér fáradt volt, beteges, szeme komor tüzben égett.
                  Napoleon átkelésére három nap óta lesve, három napja ruhástól feküdt le.</p>
					<p>Fehér, eres kezének mutató ujjával a térképen pontokat jelölt ki. A tábornokok a
                  térkép fölé hajoltak és ugy tették meg észrevételeiket. Fél órai tanácskozás után
                  ugy látszott, megegyeztek, mert a főherczeg átadta a térképet a hadsegédének s
                  görnyedt tartásban, lehajtott fővel, ujra a Dunát fürkészte.</p>
					<p>Szirmai szive megdobbant. Az asperni győző bizonyára kijelölte azt a pontot, ahol
                  Napoleont bekeriti és fegyverlerakásra fogja kényszeriteni.</p>
					<p>Annál jobban csodálkozott, mikor a vezérkari főnök e szavakkal fordult hozzá:</p>
					<p>- Abban egyeztünk meg, csata után merre fogunk visszavonulni. A főherczeg okos,
                  nagyon okos hadvezér... Mi a marchfeldi vonalat tanácsoltuk, ő a prágait. Mint
                  mindig, most is igaza van. A marchfeldi vonal órákig terjedő siksággal kezdődik.
                  Kész zsákmánya volnánk rajta Napoleon üldöző lovasságának... Mig Prága felé
                  lépcsőzetes a vidék, ott, ha szükséges, erősen megvethetjük a lábunkat. Sőt az
                  üldözőket véres fejjel üzhetjük vissza... A főherczeg fényes katonai talentum.
                  Csak az egy Napoleon nagyobb hadvezér nála...</p>
					<p>Igy történt, hogy a wagrami csata előtt a főherczeg már csak a visszavonuláson
                  törte a fejét. Mindazáltal vitézül és gyönyörüen verekedett. Csapatai mindenütt
                  kemény ellenállást fejtettek ki, sőt a jobb szárnyon, első nap, győztek is. Maga a
                  főherczeg pedig nem egyszer kitette magát életveszedelemnek. Mintha a halált
                  kereste volna...</p>
					<p>A wagrami győzelem Napoleonra nézve nem volt teljes. Sőt a visszavonuló osztrák
                  fővezér Znaim közelében, egy kis helységnél, szembeszállott a franczia túlerővel,
                  s egy álló napig ki nem tudták mozditani helyéből.</p>
					<p>A wagrami csata lefolyása Napoleonnak imponált. Jól vezetett, vitéz hadsereg
                  állott itt vele szemben. Fegyverszünetet ajánlott, amit az osztrákok
                  elfogadtak.</p>
					<p>Sokat beszéltek a táborban akkoriban a János főherczeg esetéről. (Szirmai Niczky
                  grófnak meg is irta.)</p>
					<p>János azt a parancsot kapta, julius 5-én hajnalban: seregével siessen a főherczeg
                  támogatására. Ezt a parancsot János főherczeg teljesitette, de egy egész nappal
                  később. Természetesen elkésett. Akkor ért a csatatérre, mikor már a csata el volt
                  veszve.</p>
					<p>Katonai körökben el voltak keseredve e miatt. Maga a fővezér igy csititotta
                  tisztjeit.</p>
					<p>- Mit tegyek uraim? Biz ez világos engedetlenség. De ő császári és királyi
                  fenségét csak nem lövethetem főbe?...</p>
				</div>
				<div type="chapter">
					<head>
                  X. Köd... köd...
               </head>
					<p>Elza grófnő asszony volt. Hogy boldog-e, arról sohasem gondolkozott. Nem is ugy
                  nevelték. Gyermek is volt ahhoz, hogy a házasságban egyebet lásson társadalmi
                  szokásnál, a melynek jó társaságban élő leány magát előbb-utóbb aláveti.</p>
					<p>Egy félesztendeig az önállóság és a függetlenség gyönyörét élvezte. Egyébbel nem
                  törődött. Se nyelvmester, se franczia guvernánt, se a nevelő-intézet igazgatónője,
                  se az anyja, se a bátyja, se az eladó leányok „illendő” viselkedésének kis kátéja
                  nem szabályozta többé életmódját. Nem irta elő senki mit tegyen, mit ne tegyen.
                  Ura volt a maga akaratának. Ugy élt, a hogy neki tetszett. Szabad volt, mint a
                  madár.</p>
					<p>Igaz, hogy élete egy férfi életéhez volt kötve. De Niczky gróf jó férj volt, igazi
                  mágnás férj. Mint az angol királyok, beelégedett az uralkodással, kormányozni Elza
                  grófnő kormányozott, hatalommal, akár az angol parlament.</p>
					<p>Mint asszony, Niczkyné hat hónapig nem érzett mást, csak azt, hogy szabad.
                  Egyszerü formák közt született meg ez a szabadság, minden felindulás és forradalom
                  nélkül.</p>
					<p>Igent mondott egy férfinek, aki kérdezte. Azután menyasszony volt pár hónapig.
                  Végül férjével megeskették. Az esküvőből leginkább az maradt meg emlékezetében,
                  hogy fehér selyemruha volt rajta, s karcsu alakja egészen elveszett a menyasszonyi
                  fátyol áttetsző, könnyü hajnali fellegében.</p>
					<p>A Niczkyek házi kápolnájában fényes násznép gyült össze. Az urak és hölgyek
                  szemkápráztató magyar nemzeti ruhában voltak. Csakúgy ragyogott minden a sok
                  drágakőtől és keleti gyöngytől.</p>
					<p>A kápolnában drága szőnyeg huzódott végig. Egész vagyon volt az értéke. Ezen a
                  puha szőnyegen lépdelt végig, s még csak meg se volt valami nagyon illetődve. S
                  mert a menyasszonyi koszoruja kissé szoros volt, phizikai értelemben nem a
                  legjobban érezte magát.</p>
					<p>Mikor kijött, asszony volt. Pedig odabent a kápolnában semmi sem történt vele.
                  Legalább semmi olyan, a mi eddigi életét kézzelfoghatólag fölforgatta volna.</p>
					<p>Kint borús volt az ég, csöndes eső permetezett, de azért a félvármegye eljött a
                  lakodalma csodájára.</p>
					<p>Aranyozott, üveges, családi hintó várt reá, Mária Terézia idejéből való. A lovakon
                  szinaranynyal kivert szerszám, smaragddal kirakott csótár. A Niczkyek családi
                  czimere ötlött szemébe mindenütt. A kápolna diszitésén, a hintón, a lovakon, a
                  hajduk ezüstös tarsolyán.</p>
					<p>Külsőségekből látta csak, hogy asszony. Mélyebben meghajoltak előtte a férfiak,
                  nagyobb tisztelettel a családtagok, néma alázattal a tengersok urasági cseléd. S
                  Niczky, ki tegnap még csöndes, egyforma baráti érzelmeket szinlelt, ugy nézett rá,
                  mikor a hintóba ketten beültek, hogy Elza elpirult és zavart lett a tekintetétől.
                  Az előkelő, egykedvü, hirtelenszőke arcz, most olvasztott veresréz módjára lángolt
                  és égetett.</p>
					<p>A kastélyban napokig folyt a dinomdánom. A szökőkut csövéből egész nap bor folyt,
                  a mindenfelől összesereglett köznép gyönyörüségére.</p>
					<p>Azután nászlakoma, amelynek sohasem akart vége szakadni, zene és táncz
                  következett. Elza grófnő sokat tánczolt. S mikor álmosan kifáradva aludni tért,
                  még órákig hallotta be szobájába, félig alva, félig ébren, félig önkivületben a
                  muzsika halk zugását.</p>
					<p>Az első hetek, sőt az első hónapok abban teltek el, hogy ujra, meg ujra,
                  ugyszólván naponkint tudatára ébredt szabadságának. Pedig a házasságot minden
                  regényben, a mit olvasott, inkább lánczhoz és rabsághoz szokták hasonlitani.</p>
					<p>Hogy rab volna, hogy láncz volna kezén-lábán, vagy akár a szivén, ő azt sohasem
                  érezte.</p>
					<p>Azt talán érzi, aki szerelmi házasság tüzes örvényeibe szédül. De ő nyitott
                  szemmel és józan fővel ment férjhez. Tiszta látását nem zavarta meg semmi, még a
                  mézes hetek felindulása sem, a mely különben nem sokáig tartott. Az állandó
                  turbékolás nem volt a Niczkyek természetében. Az izzó veresréz észrevétlenül
                  hült, hült s többé nem égetett. Elza grófnő nyugodtan viselhette, mint akármelyik
                  nyaklánczát vagy karpereczét.</p>
					<p>Nagy idő egy félesztendő az ember életében. Hát még az asszonyokéban.</p>
					<p>Házasságuk hetedik hónapjában Niczky grófnő arra ébredt, amire nagy Sándor:
                  szüknek találta Macedoniát, akarom mondani, a baranyavári kastélyt.</p>
					<p>Annak találta különben a főispán is. Bármily szép és poétikus fiatal házasnak
                  lenni, akit ugy neveltek s aki ugy nőtt fel, mint ők, egy időn tul kezdi érezni a
                  nagyvárosi élet hiányát.</p>
					<p>Bécs, a kedves Bécs, francziák kezében volt. A kényelmes rokkokó palotákba ők
                  ültek bele. A tereket és utczákat ők lepték el. Ők mulattak a szinházakban és
                  finomabb zengerájokban. Ők kocsikáztak a Práterben. S a Schönbrunntól Bécsbe
                  vezető országuton Napoleon tett sétalovaglást, tábornokaitól körülvéve és titkos
                  rendőröktől aggodalmasan őrizve.</p>
					<p>Pest unalmas fészek volt még akkor a magyar mágnás szemében. Falu. S Elza grófnő
                  is Drezdához és Münchenhez volt szokva, ahol mégis csak van mivel elölni az
                  időt.</p>
					<p>Az ősz, mikor már be van hordva minden, mikor a szőlőhegyeket leszüretelték, mikor
                  az agarászás ideje is eltelt és esik, örökösen esik az eső, - bizony kellemetlen
                  évszak Magyarországon. Kellemetlen még a jól berendezett kastélyokban is, mert
                  körülötte az utak rosszak, feneketlen a sár s a látogató félutban elakad.</p>
					<p>A gróf csak talált magának szórakozást. Állandó kártyakompániát szervezett, eljárt
                  a megyegyülésekre és hetivásárokra, vagy a számadásait rendezte először
                  világéletében.</p>
					<p>De a grófnő nagyon meg volt akadva. Az olvasást unta, házi dolgokkal nem
                  vesződött, a zongorája elromlott, azt csak valamikor tavasszal lehet
                  fölhangoltatni, ha vándorutjában ide vetődik valamelyik lengyel vagy cseh
                  származásu zongorahangoló.</p>
					<p>Az ujságok, divatlapok még érdekelték volna, de posta hetenként egyszer járt
                  Baranyavárra, akkor is rendetlenül. S Magyarországon divatlapnak hire-hamva sem
                  volt.</p>
					<p>Október végén két hétig szakadt az eső. Kilovagolni nem lehetett, se kikocsikázni.
                  Vendég nem jött. A német ujságok elmaradtak. Öltözködni nem volt se oka, se
                  kedve.</p>
					<p>Megpróbálta, hátha az urát ujra lángralobbanthatná? Égésében szeretett volna
                  gyönyörködni, de Niczky ugy viselkedett, mint a jó családi kandalló, a melynél már
                  csak melegedni lehet. Melegedni se mindig. Mert ritkán raknak benne tüzet; néha
                  füstöl, sőt az is megesik, hogy nem lehet befüteni.</p>
					<p>Egy este, mikor békésen paciance-oztak s attól tartok, hogy nagyon is békésen,
                  Elza grófnő hirtelen letette a kártyát s az urára nézett.</p>
					<p>- Gondoljon ki már valami okosat, édes Ferencz.</p>
					<p>Niczky gróf fekete selyem házi sapkáját feltolta a homloka közepére, azután egy
                  szórakozott mozdulattal lehuzta szeméig.</p>
					<p>- Unja magát?</p>
					<p>- Nagyon.</p>
					<p>- Nem csodálom. Husz év óta ez az első ősz, hogy be vagyok zárva falusi
                  kastélyomba. Ha meggondolom, hogy mindennek Napoleon az oka, szeretném a magam
                  kezével megfojtani, vagy zsákba varrva a Dunába dobni az átkozott Bonapartet.</p>
					<p>Elza grófnő megvetőleg mosolygott.</p>
					<p>- Nem Bonaparte az oka. Ha tudni akarja, a magok dicsőséges hadserege. Vagy vernék
                  ki az országból, vagy kötnének vele békét. De ez az állapot türhetetlen. Tudja-e,
                  hogy tavalyi kalapokban kell járnom és fogalmam sincs, milyen az idei divat? A
                  francziáktól megszállott Bécsben szünetel minden kereskedés és be van zárva minden
                  üzlet... Pedig oly sok apróságra volna szükségem, a mi uri asszonyra nézve
                  életszükség!</p>
					<p>Két gömbölyü karjára támaszkodva nézett az urára. Fiatal szépsége, ragyogó szeme,
                  haragos kis szája Niczkyt szokatlanul meghatotta.</p>
					<p>Gyöngéden megfogta a kezét és fehér keskeny homlokáról elsimitott egy pártütő
                  fürtöcskét.</p>
					<p>- Hát olyan rossz itt? Mondja, lelkecském, nagyon unatkozik mellettem?</p>
					<p>- Nem maga mellett unatkozom, hanem ebben a fészekben. Hiszen azt szeretném, hogy
                  együtt mehetnénk Bécsbe. Magával mulatnánk, magával járnék szinházba, estélyekre,
                  mindenhová. Maga kellene nekem, de Bécsben.</p>
					<p>Niczky meg volt nyugtatva.</p>
					<p>- Igaza van. Végre is mi nem vagyunk nyárspolgárok, hogy elrejtsük boldogságunkat
                  a világ szeme elől. Ellenkezőleg: dicsekedni szeretnék magával, ha már olyan szép.
                  Azt kivánnám, hogy magának hódoljon az egész világ; hogy maga legyen a nap, a mely
                  körül minden forog... Diszruhája, családi ékszere, szép lova, gazdagsága, szép
                  fiatal felesége nem azért van az embernek, hogy zárva tartsa. Mindezzel páváskodni
                  kell, jól tudom. Azután, őszintén szólva, én is nélkülözöm a klubbokat, a finom
                  pletykát, a szalonok cselszövényét, a fogadásokat, a Metternich hires lunchait, a
                  melyekre, természetesen, nem a házához hivja meg a kiválasztottakat, hanem
                  valamelyik barátnőjéhez...</p>
					<p>Elza grófnő szeme megvillant.</p>
					<p>- Na lássa. Azért mondom, gondoljon ki valami okosat. Utazzunk el.</p>
					<p>- Hová?</p>
					<p>- Ahová akarja. Menjünk Drezdába, anyámhoz.</p>
					<p>- Mit gondol? A francziáktól megszállott területeken kellene átmennünk. A Rajnánál
                  is mindenütt franczia ezredek állanak. Cseberből vederbe esnénk.</p>
					<p>A grófnő összeránczolta homlokát, mint aki mélyen elgondolkozik. Azután tapsolt
                  örömében.</p>
					<p>- Megvan. Nagyszerü tervem van. Menjünk egyenesen Párisba. Ha Napoleon nem ereszti
                  ki körme közül Bécset, mi meg hálónkat kivetjük az ő székvárosára. Elforgatjuk a
                  franczia tábornokok fejét, s királypárti összeesküvést szítunk a korzikai ellen.
                  Talán nem tetszem én meg Fouchénak vagy Talleyrandnak? Mit gondol?</p>
					<p>Niczky gróf udvariasan megcsókolta a felesége kezét.</p>
					<p>- Ne féljen, eljutunk mi még Párisba. Csakhogy akkor Napoleon ujra tüzérhadnagy
                  lesz, mint pályája kezdetén... De most lehetetlen. Először azért, mert nincs
                  utlevelünk, annak beszerzése - hadviselő felek lévén - nehezen menne. Másodszor
                  azért mert nem vagyok diplomata, s ilyen háborus világban ugy bánnának el velünk,
                  mint kémekkel szokás... Hanem egyet megteszek. Irok barátomnak Lichtenstein
                  herczegnek, az uj hadvezérnek, hogy tisztitsák meg Bécset a franczia poloskától.
                  Ha egyébért nem, azért, mert a feleségem kénytelen a tavalyi kalapjában
                  járni...</p>
					<p>Elza grófnő könnyedén sóhajtott.</p>
					<p>- Szóval, nincs egyéb hátra, mint tovább unatkozni... Szirmai régen irt?</p>
					<p>- Nagyon régen. S magáról semmit.</p>
					<p>- Ah, a neveletlen... Mily kedves fiu volt, s a tábori élet egészen elrontotta...
                  Paciance helyett más egyebet játszunk. De pénzre. Az talán jobban izgat...</p>
					<p>Tizenegy óráig kártyáztak. Elza szerencsével játszott. Sokat nyert.</p>
					<p>Mikor feküdni készült, hálószobája ajtajából még egyszer visszafordult
                  férjéhez.</p>
					<p>- Nem csókol meg?</p>
					<p>Niczky fölkelt és lassan hozzálépett.</p>
					<p>- Dehogy nem. Szivesen. Jó éjszakát kis Elzám!</p>
					<p>- Jó éjszakát... Mondja... de ne mondjon semmit... Ugy érzem álmos vagyok...
                  Szeretnék néhány évet átaludni, ahogy Dornröschen átaludt száz esztendőt...</p>
					<p>Szőke feje eltünt a magas, aranyozott ajtó függönye mögött. Niczky gróf négyágu
                  ezüst gyertyatartót vett a kezébe, odament a falhoz és az egyik képre
                  reávilágitott.</p>
					<p>- Csodálatosan hasonlit ez az Elza a Niczky György második feleségéhez... Száz év
                  előtt ők laktak itt ebben a bagolyvárban. Csakhogy az szenvedő asszony volt,
                  érzelgős, meg is halt korán. Elza pedig tüzről pattant... Tiz évvel előbb kellett
                  volna őt feleségül vennem... Mihelyt Bécsbe eljuthatunk, lefestetem s ide akasztom
                  a képét, a másiknak képe mellé...</p>
				</div>
				<div type="chapter">
					<head>
                  XI. Kelepczében.
               </head>
					<p>Pető hamar észrevette, hogy Elza grófnő unatkozik. A kedvéért engedett mágnás
                  gyülöletéből s többször megfordult a baranyavári kastélyban.</p>
					<p>Miben reménykedett, maga sem tudta. Emlékei róla olyanok voltak, mint mikor az
                  erdő mélyén könnyü lábnak nyoma látszik. A kutató és bonczoló elme, - ha még oly
                  éles is, mint a Petőé - e nyomokból csak azt állapithatja meg: nő járt erre. De
                  hogy mikor itt járt, mire gondolt, mit érzett és volt-e szerelem iránta szivében -
                  ezt még Salamon király bölcseségével sem lehetne kideriteni.</p>
					<p>Szó sincs róla, Elza egy darabig szivesen vette Pető közeledését. Ha rossz kedve
                  volt, volt kivel kötekedni. Ha meg Petőnek volt rossz kedve, gyönyörüség volt
                  hallgatni szilaj gúnyját, ostorütésekhez hasonló megjegyzéseit, embertársainak
                  véres megmarczangolását.</p>
					<p>- Tudja milyen maga Pető? Olyan, mint a vasgolyó. Betéve egy üvegszekrénybe,
                  törékeny csecsebecsék közé, - a társadalmi érintkezés üvegszekrényébe, olyan
                  porczellán figurákkal véve körül, mint az uram, - maga örökös veszedelemnek a
                  forrása. Ha nyugodt, akkor is kirí közülök. Ha meg megmozdul, összetör mindent:
                  kárt tesz az emberekben és az illemszabályokban. S még csak nem is tehet
                  róla.</p>
					<p>Pető fanyarul mosolygott. Szája nagy volt ilyenkor, szemei meg kicsinyekre
                  összehuzodtak.</p>
					<p>- Milyen eleven esze van grófnő. Kár maga Niczkynek.</p>
					<p>- Velem gorombáskodhatik, de a grófot ne bántsa.</p>
					<p>Pető hunyorgott s kezével egyet legyintett, a mi nála a kicsinylés jele volt.</p>
					<p>- Nem bántom, mért bántanám?... Azt mondja, vasgolyó vagyok. Nem valami udvarias
                  hasonlat, mert annyit tesz: nehéz, esetlen, és - minthogy a vas a munka jelképe,
                  - nem az előkelő fémek közül való. De lássa, grófnő, a vas is elveszti sulyát a
                  vizben, a természettan törvényei szerint.</p>
					<p>- A viz, a melyben ön a sulyát elveszitené, természetesen én legyek. Lássa,
                  barátom, a viz tiszta és... hideg. S hamar befagy.</p>
					<p>- Vannak meleg források is, grófnő, csak mélyen kell leásni a föld rétegeibe.
                  Hanem hagyjuk ezt... Mi hasonlatokban kezdünk beszélni s ez már haladás bizonyos
                  tekintetben. Mert ez már költészet...</p>
					<p>- Én nem vagyok költői lélek. Még a házasságban sem tudtam fölfedezni költészetet,
                  pedig az uramat szeretem...</p>
					<p>Pető arcza megelevenedett. Mint rendesen, mikor valami megkapta figyelmét,
                  rövidlátó, hunyorgó szeme nagyra nyilt. Ilyenkor szép szeme volt, s a szeme
                  kifejezésétől egész arcza megszépült.</p>
					<p>- Micsoda vallomás, grófnő! Ha a házasságban nem talált költészetet, ez azt teszi,
                  hogy nem talált szerelmet. Minden egyéb, amit mond, önámitás.</p>
					<p>Elza belátta, hogy messze ment. Pető nem volt az az ember, a ki a flirtet annak
                  veszi, ami: vívási gyakorlatnak fejkosárral és mellvédővel. Minden átmenet nélkül
                  közönyös dolgokra tért át.</p>
					<p>De Pető ugy hitte, nyomon van, s még nagyobb kitartással udvarolt az alig
                  félesztendős asszonynak. Niczkynek nem volt ellene kifogása, Elza nem tartotta
                  veszedelmesnek, s igy néhány hét megint csak elmult azokból az unalmas, egyhangu
                  szürke hónapokból, a melyeket a baranyavári kastélyban kellett eltölteni, holott a
                  nagyvárosi élet idénye már elkezdődött.</p>
					<p>Hogy Niczkyné türte Pető udvarlását, s hogy Pető oly ostromló kedvében volt: ennek
                  mindkét részről a tétlenség is oka volt.</p>
					<p>Az országgyülés nem ült együtt, s egyhamar nem is volt rá remény, hogy
                  összehivják. Közdolgokban nem gyakorolhatván szenvedélyes ékesszólását, a szép
                  asszonynál kisérlette azt meg, nehogy valahogy kijőjjön a gyakorlatából.</p>
					<p>A beszélés szenvedélye - mint abban a korban a legtöbb magyar táblabiróé - második
                  természetévé vált. A szó nem eszköz volt már nála, hanem czél és élethivás.</p>
					<p>Pető naplót vezetett éleményeiről. Meg voltak ebben örökitve hires mondásai,
                  közéleti sikerei és nőknél való szerencséje. Magát oly kiváltságos lénynek
                  tekinté, a kiről hű és megbizható fölvételeket kellett késziteni a történetiró
                  számára.</p>
					<p>A Niczkyné szive ellen folytatott szerelmi ostrom eredményét a következő sorokban
                  hagyta az utókorra.</p>
					<p>
                   Október 25.</p>
					<p>Némi egyhanguság a helyzetben, növekvő tüz érzelmek dolgában. Állitja, hogy fél
                  tőlem. Azt hiszem, ez hatalmasan festi viselkedésemet. Szeretne valami udvarlót
                  fogni - Szirmait emlegeti, mert ugy gondolja evvel leginkább boszanthat, - hogy
                  sakkban tarthasson. De az urfi csak nem akar hazajönni.</p>
					<p>
                   Október 27.</p>
					<p>Két napra elutazom. Gondoskodtam, hogy távollétemben is rólam gondolkozzék:
                  érzékenyen megsértettem. Ha megjövök, sovárogva fogad, mert - neveletlenségemért
                  megleczkéztethet.</p>
					<p>
                   November 3.</p>
					<p>Nem vagyok tisztában vele. Vagy csakugyan erényes, holott az urát nem szereti,
                  vagy - korát tekintve, - a legügyesebb szinlelő. Latolgatom: ne koczkáztassam-e
                  meg már a válságot?</p>
					<p>Homloka és kaczér, de azért szüzies tekintete visszatart; ám a nőknél tett édes
                  tapasztalataim riadót fujnak; előre.</p>
					<p>Még nem teszem meg. Nem teszek semmit. Jól esik ez a vihar előtt való, fojtott
                  csend. A boa constrictor lomha nyugalmát élvezem, bár még csak reménynyel laktam
                  jól.</p>
					<p>Érett megfontolás után azt akarom, hadd vigye ő maga szép fejét a szerelmi bárd
                  alá. Mily szép fej az, amely ekként a kosaramba hull. Szebb a Mária Antoinette
                  fejénél is.</p>
					<p>
                  November 5.</p>
					<p>Viszi, viszi... Csak le kell vágnom... Sohasem éreztem még, csak most, hogy az
                  ilyen szerelmi viszonyokban a férfinak rut szerepe van: a hóhér szerepe... Hóhér!
                  hóhér! ujjongok gyönyörtől ittasan, a holnap rámszakadó boldogság előérzetében...
                  - - -</p>
					<p>Ezekben a napokban az idő szépre fordult. Bár reggel mindig köd volt, délre
                  kisütött a nap s a derült napokra hideg, csillagos éjszakák következtek.</p>
					<p>Az utak megszikkadtak, a feneketlen sár elmult. A grófnő kilovagolt vagy gyalog
                  hosszu sétákat tett Pető Pállal, néha az urával.</p>
					<p>Egyik este az ablakból nézte, mint nyugszik le a nap. Ahogy lenyugodott, a hegyek,
                  erdők, a szántóföldek elkomorodtak, s a vidék olyanná vált, mint valami csendes,
                  bánatos arcz, amely előbb mosolygott.</p>
					<p>A szobában is sötétedett. A széleshátu angol butorok elvesztek a novemberi
                  homályban.</p>
					<p>Niczky gróf a nyitott kandallónál ült s a lábait melengette. Egy idő óta a
                  térdében, a könyökében, néha a karjában fájdalmas bizsergést érzett, sőt az
                  arczcsontjában is. A meleget nagyon szerette, mert az csillapitólag hatott a
                  fájdalmakra. Annál jobban érezte baját esős, borus napokon.</p>
					<p>A vékony selyemsapkája helyett meleg angol gyapju sapkát viselt s mikor odakint
                  esett, nem mozdult volna ki egész nap a szobájából.</p>
					<p>- Ajtómon a köszvény kopogtat, grófné. A Niczkyek öröklött nyavályája. De azért -
                  tette hozzá biztatóan mosolyogva - nyolczvan évig elélünk egytől egyig. S attól se
                  kell félnie, hogy hamar megöregszünk. Az ön férje, grófnő, még elég fiatalnak érzi
                  magát arra, hogy állandóan szerelmes legyen önbe.</p>
					<p>Elza grófnő tehát az ablakban állt. Gondolata messze elkalandozott hazájába, a
                  családi fészekbe, ahol gyermekéveit töltötte, s ahonnét oly hamar
                  kiröpitették.</p>
					<p>Nem volt oly kényelmes, oly fényüző, mint a baranyavári kastély, de otthonosabb s
                  ami fő, regényesebb. Volt tornya és felvonóhidja s mint száz meg száz évvel
                  azelőtt, mély árok vette körül.</p>
					<p>Hársfasor vezetett a kapuhoz, de öreg, elvastagodott, historiai hársfák, a
                  melyeknek árnyékában már a dédapja idejében is részük volt a járó-kelőknek.</p>
					<p>Torgau vára, bármily vadregényes hely volt, közel feküdt Drezdához. Egy
                  macskaugrásra volt tőle. A városba vezető utja ki volt kövezve. Benne volt a
                  czivilizáczió vérkeringésében, nem ugy mint Baranyavár, ahol - mint az elkötött
                  érben - az élet forgása megakad.</p>
					<p>Már egész sötét volt, mikor a grófnő visszafordult és az ura karszékéhez
                  közeledett.</p>
					<p>- Tudja, hogy Pető nekem udvarol?</p>
					<p>A nyitott kandalló aranyos fényénél látta, hogy a gróf arcza nyugodt és
                  közönyös.</p>
					<p>- Nem csodálom. Ilyen szép asszonynak, magam is udvarolnék az ő helyében.</p>
					<p>Elza a kandalló márvány párkányához támaszkodott, s igy a tüz fénye csak a derekát
                  és mellét világitotta meg. A feje homályban maradt.</p>
					<p>- Értsen meg, barátom. Nem az az én bajom, hogy Danton ur figyelmére méltat, hanem
                  már unom.</p>
					<p>- Unja? Az ember azt gondolná, hogy ebben a Bonaparte ur által reákényszeritett
                  falusi számkivetésben még a Pető ur felbuzdulása is szórakozás.</p>
					<p>A grófnő nevetett.</p>
					<p>- Jól mondja, hogy felbuzdulás. De nekem ugy tetszik, már nem tartja be a kellő
                  határokat. Szeretném megtréfálni. Kegyetlenül megtréfálni.</p>
					<p>Niczky bólintott a fejével.</p>
					<p>- Azt megteheti. Ámbár nem szép dolog magától. Fekete hálátlanság volna, higyje
                  meg.</p>
					<p>- Tanácsoljon valamit. Végre is maga a férjem, s kötelessége segitségemre lenni a
                  kellemetlen udvarlók ellen való védekezésben.</p>
					<p>- Hogyne. Bekerittetem magát, mint a fáczányosomat, szeges drót keritésel. Jó
                  lesz?</p>
					<p>- Nem lesz jó. Maga, barátom, túl lő a czélon. Én nem arra kértem, hogy minden
                  férfi ellen körülkeritsen. Ez ellen tiltakoznám, de ezt az egyet szivesen
                  megleczkéztetném.</p>
					<p>Niczky, lábait egymásra rakta s rövid ideig gondolkozott.</p>
					<p>- Mit akar vele?</p>
					<p>- Meg akarom tréfálni.</p>
					<p>- Petőt nem lehet.</p>
					<p>- Dehogy is nem. Mi a gyöngéje?</p>
					<p>- A szenvedélyes szónoklás. Az volna az egyetlen méltó büntetése, ha lakatot tudna
                  tenni a szájára.</p>
					<p>- Más hibája nincsen?</p>
					<p>- Szoknyahős, de ez nem hiba.</p>
					<p>Nincs az a nagy megyei ügy, amit abba nem hagyna egy pár szép szemért. Az
                  udvarnál, sőt magánál a királynál is jobban parancsol neki egy kicsi női
                  zsebkendő, amelylyel az ablakból lopva integetnek...</p>
					<p>Niczkyné arcza földerült.</p>
					<p>- Van már egy pompás gondolatom. De még hadd érjen. Egy negyedóráig szépen
                  elüldögélünk itt a kandallónál, s gyertyákért nem csöngetünk. Minden haditervemet
                  sötétben főzöm ki. Mikor maga megkért, akkor is sötét szobában ülve határoztam el,
                  hogy a felesége leszek.</p>
					<p>Niczky udvariasan meghajolt.</p>
					<p>- Ah igen, a sötétség, a bűvös félhomály, általában nagy szerepet játszik a
                  szerelmek és házasságok történetében.</p>
					<p>... Pető Pál maga is visszariadt teljes és korai sikerétől, mikor Niczkyné, másnap
                  bucsuzáskor halkan odasugta neki.</p>
					<p>- Holnap délután öt órakor várom...</p>
					<p>Pető nem tudott volna hazamenni ily lelki állapotban. Összebolyongta - pedig köd
                  volt, - a réteket és fasorokat. A hulló levelek megzörrentek lábai alatt. Szeme
                  belemerült a végtelen sötétségbe.</p>
					<p>Öklét szorongatva, arczát a ködből kikandikáló csillagok felé forditva, megállott
                  és diadalmas gúnynyal kaczagni kezdett.</p>
					<p>Kaczagta az erényt, az ég parancsait, a papok tanitását. Kaczagta a csillagok
                  hozzáférhetetlenségét. Bármily magasan vannak, ő eléri vakmerő kezével.</p>
					<p>A fákon szél suhant át. Fölhevült képzelete elhitette Petővel, hogy a nagy
                  természet sóhajtott egy lehullt csillagért.</p>
					<p>Mert a szép Elza - az övé lesz holnap.</p>
					<p>Másnap délután, a meghatározott időben, izgatottan jött fel a baranyavári kastély
                  márványlépcsőjén. Az előszobában nem volt senki; inasnak, szobaleánynak sehol
                  semmi nyoma.</p>
					<p>- Mily ügyes a kicsi, - gondolta köpönyegét egy székre dobva - mindenkit eltett
                  láb alul.</p>
					<p>Ahogy a fogadóterembe belépett, a grófné helyett tűzrőlpattant falusi leány
                  fogadta.</p>
					<p>- Hol van a méltóságos asszony?</p>
					<p>- Senki sincs itthon, - mondta a leány égető szemét sokáig rajta felejtve.</p>
					<p>Pető elhalványodott. Elza felültette volna? Kivette zsebóráját, - öt óra
                  elmult.</p>
					<p>- Talán kikocsiztak?</p>
					<p>- Látogatóba mentek kérem.</p>
					<p>- Nem tudod, mikor jönnek vissza?</p>
					<p>- De tudom. Nyolcz óra tájban.</p>
					<p>Pető mérgesesen az ajkába harapott. Kiserkedt egy vércsepp utána.</p>
					<p>- Mi az ördögöt csináljak én nyolcz óráig?</p>
					<p>A leány hallgatott. Nem szólt egy szót sem, csak a kötényét huzogatta zavartan, s
                  le nem vette a babonázó fekete szemét a Pető arczáról.</p>
					<p>Pető reá nézett. A bágyadt, őszi világosság reáesett a leányra. Arczbőre sima volt
                  és rózsás, nagy, fekete szeme tele volt ragyogással és lágysággal. Ahogy előtte
                  állott, szégyenkezve, mégis tele biztatással, Pető fejében végigczikkázott a
                  boszunak, az édes és hasznos megtorlásnak gondolata.</p>
					<p>Megfogta a leány naptól megaranyozott, erős kis kezét.</p>
					<p>- Van-e már szeretőd, galambom?</p>
					<p>- Nincs nekem senkim.</p>
					<p>- Nem is kell?</p>
					<p>- Minek volna? Nem tudnék vele mit csinálni.</p>
					<p>- Tudnál e engem szeretni?</p>
					<p>A leány alulról fölfelé végig nézett rajta, de nem felelt.</p>
					<p>Pető leült. Keztyüjét egy ideges, indulatos mozdulattal lehuzta kezéről s ledobta
                  a földre.</p>
					<p>- Mi a neved?</p>
					<p>- Anikó.</p>
					<p>- Anikó - tudod-e hogy nagyon szép vagy? Kár lesz érted, ha elvesz valami durva
                  paraszt. Mit tehetnék érted? Szólj, mert ma vad kedvemben találsz... Jőjj
                  közelebb. Ne huzódozz tőlem, mint a hajlós fűzfavessző. Bezzeg nem huzódnál, ha
                  urasági kocsis volnék.</p>
					<p>A leány közelebb lépett Pető székéhez. Csakugy suhogott rajta a bokor-ugrós
                  selyemszoknyája. Nem szólt semmit, csak a szeme mosolygott és erős kis kezét a
                  Pető szeme elé tartotta. Ezüst karikagyürü fénylett rajta.</p>
					<p>- Jeggyürü? Ne törődj vele. Van-e viola az ablakodban?</p>
					<p>- Van ám.</p>
					<p>- Na. Hallgass rám, mindjárt megmagyarázom. Meglátszik-e a violákon, ha permeteg
                  éri?</p>
					<p>- Meg-e? Meg bizony. Zöldebb, frissebb lesz tőle.</p>
					<p>- Látod. Te is csak szebb leszesz a szerelem esőjében. Rajtad is csak annyi nyoma
                  marad a tegnapi, mai s a holnapi szerelemnek, mint a violán az esőnek! Egyik eső
                  olyan, mint a másik, - a viola szempontjából.</p>
					<p>Csak az kellett volna, hogy kinyujtsa utána kezét, - a boszu, a kedvező alkalom,
                  meg a lángoló vére erre ösztönözte, - de fejtegető, magyarázó, beszélő
                  szenvedélye ebben a pillanatban is erőt vett rajta.</p>
					<p>A leány figyelő szeme még inkább felnyitogatta beszédének zuhogó zsilipjeit.</p>
					<p>Ha előbb teszi meg Niczky grófnő, kedvezőbb lett volna a helyzet.</p>
					<p>De igy akkor lépett ki, amikor nem látott mást egy figyelő parasztleánynál s egy
                  kényelmes székben ülő Demosthenesnél.</p>
					<p>A grófnő hozzájuk lépett.</p>
					<p>- Talán zavarom? - kérdezte Petőtől gúnyosan.</p>
					<p>Pető lassan felállott. Tisztában volt a helyzettel. Rossz tréfának esett
                  áldozatul. Az az csak esett volna. Mint Demosthenes ülő szobra, minden világi
                  gyanun felülállott. A harag lobbot vetett szivében, de uralkodott magán.</p>
					<p>- Jó estét, grófnő. Maga szépen megtréfált, de, bocsásson meg, egy kicsit
                  kiméletlenül.</p>
					<p>Niczkyné bókolt.</p>
					<p>- Ó maga Don Juán. Hát föltette rólam, hogy meghallgatom? Nem kellett tenni
                  egyebet a védelemre, csak egy csinos arczocskát elhelyezni az előszobámban. Az ön
                  hűsége és állitólagos szerelme már ezen a csipkebokron is felakadt... Nem tudott
                  elmenni mellette veszedelem nélkül... Lássa Danton, az ön helyzete komikus.
                  Társaság van nálam a belső szobában: leányok, asszonyok, urak. Szándékosan
                  gyüjtöttem össze őket mára. Csak az ajtót kell kinyitnom, hogy tanui legyenek
                  légyottjának s hogy holnap az egész vármegye az ön rovására nevessen. S még csak
                  nem is haragudhat reám érte. S az uram, milyen jól fog az mulatni, hogy egyszerü
                  enyves vesszővel is meg lehet fogni a kőszáli sast.</p>
					<p>Pető álla idegesen remegett, szeme sötét és komor volt, a hangja csöndes, de az
                  erőszakosan elfojtott indulat rezgett benne.</p>
					<p>- Bizony gimplit fogott maga, nem keselyüt, buta gimplit... Beismerem, de
                  ezenkivül azután nem ismerek be semmit. Nem, főleg azt a jogot, hogy játsszék
                  velem... Egyszer már megmondtam... Most utoljára mondom... Különben legyen
                  meggyőződve: engem nem vezethet félre. Mintha agya - szétszedett zsebóra módjára -
                  tenyeremen feküdnék, ugy belátok gondolkozásának, vágyának, reményének titkos
                  műhelyébe... Egy más urnak bezzeg nem állitana fel ön elmés kelepczéket az
                  öltözőszobája küszöbén... S nem hivna össze magához társaságot, mikor egyedül
                  kivánna lenni vele... És én nem abban tévedtem, hogy maga szerelmes valakibe,
                  csak abban, hogy az a boldog halandó, a ki felé szive az esés törvényei szerint
                  rohamosan közeledik, én vagyok... Máskülönben jó éjszakát kivánok, grófnő.
                  Csókolom a kis cselszövő kezét s a kiért most rajtam tuladott: szivének ismeretlen
                  hősét tisztelem... Ma holnap a háboruból ugyis haza jön... S akkor Mózes két
                  kőtáblájának tizedik parancsolata veszélybe kerül...</p>
					<p>Kevély főhordozással ment ki az ajtón.</p>
					<p>Mikor utána az ajtó bezáródott, Elza grófnő mozdulatlanul állott a szoba közepén s
                  elgondolkozott:</p>
					<p>- Halálos ellenségünk lesz ezentul - igy tépelődött magában. - Hiu s igy a tréfát
                  sohasem bocsájtja meg. Aztán mily szemtelen: Szirmait szivem hősének nevezte. Mert
                  ő reá czélzott világosan. Oly szimatja van, mint egy farkasnak. Ezt az embert
                  mindenhol felkutatja... Még az én érzéseimben is... De ott van-e valóban?...</p>
				</div>
				<div type="chapter">
					<head>
                  XII. Az obsitos hazatérése.
               </head>
					<p>Elza grófnő szokatlan időben ébredt föl: korán reggel. Szirmairól álmodott. Hogy
                  mit, nem tudta volna megmondani, mert a mint szemét kinyitotta, emlékezetéből a
                  bűvös történet elszállt.</p>
					<p>Gyertyát gyujtott s könyvet vett elő. A nehéz, aranyozott viaszgyertya fényénél
                  olvasott néhány sort, de semmi sem maradt meg fejében.</p>
					<p>Letette a könyvet (valami utleirást) s nyitott szemmel ábrándozott.</p>
					<p>Csakugyan ő volna szive hőse? Igaza volna Petőnek?</p>
					<p>Nem volt különben nyugtalan és nem érzett izgatottságot. Még csak érverése sem
                  volt gyorsabb. Holott a hősöket mindenütt harangzúgással és hallelujával
                  fogadják...</p>
					<p>- Mégis, hogy történhetett, hogy róla álmodtam? Talán valami baj érte e
                  pillanatban? A fegyverszünet daczára valamelyik franczia előőrs golyója
                  leteritette? Vagy a táborban pusztitó sokféle betegségnek esett áldozatul?</p>
					<p>Most már, ugy ahogy, emlékezett az álomra is. Szirmai lóháton átusztatta a Dunát.
                  A Duna nagyon zavaros volt, a mi az álmoskönyvek egybehangzó tanulsága szerint
                  rosszat jelent. Csakhogy Szirmai partra ért és őt erős karokkal magához emelte...
                  Ennek pedig se reá, se Szirmaira nézve nem lehet rossz jelentősége...</p>
					<p>Mikor komornája öltöztetni kezdte s ő bőujju, törökös pongyolában, a nagy
                  velenczei tükör előtt ült, az álom másodszor ment ki fejéből. A divatos
                  frizurának, az arczbőr vakitó fehérségének, a szépségtapasz föltételének, a
                  délelőtti ruha kiválasztásának földi gondjai mellett megfeledkezett minden
                  egyébről.</p>
					<p>A reggelinél Niczky gróf gondosan végignézte nejét. Egy három pecsétes nagy levél
                  fölbontására és olvasására készülődvén, sietett tudatni vele, hogy szépnek és
                  bájosnak találja rózsaszin selyem, leányos ruhájában.</p>
					<p>A grófnő mosolylyal köszönte meg férje udvariasságát és mint a ki nagyon éhes,
                  ugyancsak hozzálátott a bőséges reggelihez.</p>
					<p>A gróf letette a levelet. Bár kifürkészhetetlen diplomatának tartotta magát, egész
                  valója elárulta, hogy jó hirt kapott.</p>
					<p>- A békét megkötötték. Ausztria elvesztett néhány tartományt és hadisarcz fejében
                  a bőrét is lehuzza Napoleon. De Ferencznek van pénze elég. Tengerkincs, nehány
                  száz millió gyült össze a magánpénztárában... S a mi fő, a telet Bécsben
                  tölthetjük ujra.</p>
					<p>Elza grófnő tapsolt örömében.</p>
					<p>- Ez aztán a jó hir, barátom... Megyek bucsut venni a vidéktől. Friss, derült idő
                  van, ki fogok lovagolni. Nem kisér el?</p>
					<p>- Sajnálom, dolgom van. A Gontránra ne üljön. Egy idő óta ez a pára ideges, még le
                  találja dobni.</p>
					<p>- Engem? Megmutatom, hogy nem dob le.</p>
					<p>- Vigyen akkor lovászt magával.</p>
					<p>- Szivesen. Viszünk-e Bécsbe lovakat?</p>
					<p>A gróf csodálkozva nézett rá.</p>
					<p>- Hogyne?</p>
					<p>- Hátaslovakat is?</p>
					<p>- Természetesen. Csak nem fogunk a más lován lovagolni, mint valami
                  Sontagsreiterek?</p>
					<p>- Akkor nekem a Gontránt hozassa föl. Hogy szeszélyes és veszedelmes, ez egy oknál
                  több arra, hogy őt válaszszam...</p>
					<p>- Ez a maga elmélete? Hozzám is azért jött feleségül, mert veszedelmesnek
                  tartott?</p>
					<p>Elza türelmetlenül nézett le az udvarra, nyergelnek-e már? Égett alatta a föld.
                  Mostani állapotában nem tudott volna megmaradni négy fal közé zárva. A férje
                  megjegyzését is csak félfüllel hallgatta, szórakozott mosolylyal felelt rá:</p>
					<p>- Nem, barátom. A házasság nagy, kényelmes üveges batárja elé szelid, kitanult,
                  jámbor lovak valók. Mert a családi hintó ringatásától néha elbóbiskol az ember...
                  Isten vele, édesem. Ebéd előtt ne várjon haza. Jól ki akarom fárasztani Gontránt s
                  magamat is. Az idegességnek az a legjobb orvossága...</p>
					<p>Elza grófnő vágtatva indult neki a tarlónak, végignyargalt az elsárgult legelőn,
                  fölverve utjában néhány sovány nyulat a káposztás földek barázdáiból.</p>
					<p>Másfél óráig vágtatott igy. Mikor az erdő széléhez ért, a mely mindenütt az
                  országut mentén terült el, Gontránról szakadt a tajték, ő maga kipirulva, égő
                  szemmel, de lecsillapodva ült magas női nyergében.</p>
					<p>Az erdő már kopasz volt. A nyárfák, a hol egyszer Pető neki a sziv viharairól
                  szónokolt, fehérek voltak most is, de lombjukat nem hasonlithatta boglyas, kedves
                  leányfejekhez.</p>
					<p>A fákat nézve, a melyeknek megritkult lombjain akadálytalanul szürődött át a
                  napfény, eszébe jutott Pető fenyegetése, hogy ne kerüljön a viharok utjába. Pedig
                  mily könnyü volt a „vihar”-on kifogni. Mily egyszerü eszközökkel rázta le őt -
                  mikor alkalmatlanná vált - magáról. Azóta a vihar másfelé hatalmaskodik. Az előbb
                  látta az öreg Sembery nemesi portáján, a szép, szelid Beáta körül. Csakhogy ott
                  lágyan lengedező fuvalom lett a viharból.</p>
					<p>Az erdő, a mely máskor tele van rezgő árnyékkal, frisseséggel, rejtelemmel és
                  madárdallal, olyan volt most, mint a leomlott kerités: mindenfelől be lehetett
                  látni rajta. S mintha halott volna: fekete varjuk kóvályogtak felette.</p>
					<p>Egy másfél öles árkot átugratva, Elza kiért az országutra. Megcsapkodta lovát s a
                  kifárasztott, legyőzött paripa most már rendes futásban vitte. Megadta magát a
                  lovasnője akaratának.</p>
					<p>A merre szeme ellátott a sikságon, a hegyeken, a leszüretelt szőlőkön, a
                  szántóföldeken, mindenütt az őszi verőfény rezgett, fénylett, elkápráztatva szemét
                  és felpiritva arczát.</p>
					<p>Hogy Gontránt legyőzte, ez növelte önbizalmát. S a hogy repkedő szalaggal,
                  szétzilált hajjal, szélben uszó, zöld lovaglóruhában az országuton lépésben
                  lovagolt, diadalmas erőt érzett magában.</p>
					<p>Az őszi napfény, mint valami nagy kiöntés, az egész vidéket ellepte fénylő
                  hullámaival. Az országut néptelen volt, egyetlen szekér járt rajta. Négy hitvány
                  ló volt az ekhos szekér elé fogva. A paraszt-fuvaros nagyokat cserditett
                  ostorával, ösztönözve a gebéket, a mit azonban azok nagy hidegvérrel vettek.</p>
					<p>A mennyire a fölvert porfelhőkben látni lehetett, a szekérben huszártiszt ült,
                  összefont karral, szemére huzott sipkával.</p>
					<p>Nagyon elmélyedhetett gondolataiba, vagy tán aludt, mert Elzát észre sem
                  vette.</p>
					<p>Niczky grófnő megrántotta a lova száját. A feketére sült, sovány, megváltozott
                  arczban Szirmaira ismert. Hangosan reá kiáltott:</p>
					<p>- Szirmai!</p>
					<p>A huszártiszt fölnézett.</p>
					<p>- Grófné!</p>
					<p>Heves mozdulattal rántotta meg a paraszt kocsis ködmenét, hogy álljon meg.</p>
					<p>Niczkyné közel hajtotta lovát.</p>
					<p>Oly közelre, hogy kezet foghattak egymással. S hogy a tüz, a mely benne
                  alattomosan égett, könnyen átcsapott a szomszéd ház fedelére.</p>
					<p>Szirmai felállott a szekérben. Köpönyege lecsuszott válláról, karcsu, nyulánk
                  alakja, a zsinóros dolmányban délczegebbnek látszott, mint máskor.</p>
					<p>Elza nem vette le róla szemét, majd elnyelte kiváncsi tekintetével.</p>
					<p>- Bizony elhajtatott volna mellettem köszönés nélkül. Ez nem járja, régi jó
                  ismerősök között.</p>
					<p>Hangja gyöngéd volt s kiérzett belőle az öröm s a meglepetés.</p>
					<p>- Szundikáltam, grófnő. Napoleontól tanultam, a ki leteritett medvebőrön husz
                  perczig édesdeden aludt a wagrami csatában.</p>
					<p>Niczkyné még mindig kezében tartotta a férfi kezét, a kit Pető, az ő szive hősének
                  nevezett.</p>
					<p>- Rossz néven veszem magától az alvást. Régen várjuk már haza, nagyon régen. Mily
                  boldog lesz az édesanyja. Vigyázzon, nehogy megszakadjon a szive örömében.</p>
					<p>- Látta az édesanyámat, grófnő?</p>
					<p>- Hogy láttam-e? Mikor csak tehetem, átszaladok hozzá. Sokat aggódott magáért.
                  Remegett, mint a nyárfalevél, ha a csatatérről hirek jöttek. Nem egyszer mondta,
                  hogy a maga halálát nem éli tul. S a harcztéren a dicsőség és a halál ugyanazon
                  törzsnek két testvérága... De hát az a fődolog, hogy hazajött. Ép bőrrel és
                  reménylem, megőrizve régi érzését barátai iránt... Egy megjegyzést azonban nem
                  hallgathatok el. Az ily ügyes huszártiszthez, mint maga, jobban illett volna
                  lóháton jönni. Már csak azért is, mert együtt vonulhattunk volna be Baranyavárra.
                  Nagy föltünést keltettünk volna...</p>
					<p>Szirmai mozdulatlanul állott a kocsiban, a szekeres gazda türelmetlenül nézett
                  hátra: mennek-e már?</p>
					<p>- Különös, hogy önnel találkoztam legelőször, grófnő...</p>
					<p>- Ne tulajdonitsa a kiszámithatatlan véletlen szeszélyének, a mi pontos
                  mathematikai számitások alapján történt. Az uram azt ujságolta, megkötötték a
                  békét. Ha megkötötték a békét, - gondoltam magamban - megszünt a háboru. Ha
                  megszünt a háboru, nincs szükség katonára. Ha a katonára nincs szükség,
                  hazaeresztik. Ha minden katonát hazaeresztenek, magát sem tartják ott s igy hát
                  haza kell jönni, még pedig ezen az uton. Nemde világos következtetés?</p>
					<p>- Nagyon világos...</p>
					<p>Egymást nézték. Kutató, meglepett, lángoló szemük tekintete, mint két, ugyanazon
                  időben föllobbanó villámlás, egynek látszott.</p>
					<p>Niczkyné nyerte vissza először lélekjelenlétét...</p>
					<p>- Reménylem, minél előbb meglátogat bennünket. Ha édesanyjával kibeszélték
                  magukat, első dolga lesz hozzánk jönni...</p>
					<p>- Elmegyek, grófnő... De mondja kérem...</p>
					<p>Gontrán, egy erős zablarántásra, idegesen fészkelődött.</p>
					<p>- Mit mondjak?</p>
					<p>Hangját meghalkitva kérdezte ezt. Azután feleletét meg sem várva, végigvágott
                  lován és rohanó galoppban tovább nyargalt.</p>
					<p>A huszártiszt szeméről elszállt az álom. Nézte a karcsu, ingerlő alakot, ahogy
                  minden mozdulata összhangban volt lova mozdulatával. Várta, hogy visszanézzen, de
                  a grófnő egyszer sem forditotta hátra fejét. Ugy nekiiramodott, mintha ellenséges
                  lovasság üldözte volna.</p>
					<p>*</p>
					<p>Szirmainé kint járt a portán. Ősz óta fájdalmat érzett a ballábában, nem tudott
                  máskép járni, csak botra támaszkodva.</p>
					<p>Tanácsolták neki a nénémasszonyok, menjen Pöstyénbe, úgy meggyógyul ott a lába,
                  hogy tánczra is kerekedhetik.</p>
					<p>De az öregasszony a fejét rázta.</p>
					<p>- Majd ha haza jön a fiam, mondogatta mélabúsan. Most nem lehet, amig óráról-órára
                  őt várom.</p>
					<p>Napközben még csak elfoglalta a ház körül való munka. Este azonban nem tudott
                  nyugodni az emlékektől. Mindig a fiára gondolt. Ezerféle változatban látta őt.
                  Attól kezdve, mikor a világra jött, egész addig, mikor beállott katonának.</p>
					<p>A háboru s főleg a Napoleon ellen való háboru, valami fölfoghatatlan, valami
                  irtózatos fogalom volt előtte.</p>
					<p>A mit a francziák császárjáról olvasott, hogy erős, kegyetlen, villámgyors és
                  győzedelmes, szeget ütött a fejébe. Ha csakugyan ilyen, miért kötnek bele? Ha
                  erősebb, miért támadják meg? Ha nem tudják legyőzni, miért adnak uj meg uj
                  alkalmat, hogy győzelmet arasson ellenségein?</p>
					<p>A fia leveléből, meg a szomszédok mendemondáiból megalkotta magának a háboru
                  képét. Ebben a képben az asperni győzelem jelentősége nagyon összezsugorodott.</p>
					<p>A háboru czélját nem fogta föl. Nem volt érzéke Ferencz király helyzete iránt sem,
                  a kit pedig, mint minden hatalom és jólét kutfejét, széditő magasra helyezett
                  képzeletében...</p>
					<p>Ő csak azt tudta, hogy a háboru utja tele van szórva veszedelmek éles vasszögével.
                  Hogy golyó, kard, ágyu, lovak patkója, lázak, hideglelés, ragadós nyavalyák:
                  mindez a fia életét fenyegeti. Hogy az ő fia és sok más fiatal élet ez állandó
                  fenyegetését és koczkáztatását, háborunak hivják.</p>
					<p>Hiszen aggódó volt a természete mindig s máskor is szepegett, hogy fiát valami baj
                  éri. De most több volt aggódásnál az, a mi szivét gyötörte. Látományai, álmai,
                  sejtelmei voltak, előérzete, sőt meggyőződése. A halálos veszedelmeknek oly tömege
                  lebegett a fia feje felett, hogy hinni sem mert szerencsés visszatérésében. Ugy
                  siratta, mintha már halott volna. S ha napközben tartotta is magát a cselédei
                  előtt: éjszakánként majd kisirta a két szemét oly bizonyosra vette, hogy egyetlen
                  fiát élve sohasem látja többé.</p>
					<p>Senkit sem gyülölt ugy, mint Napoleont. Azt hitte ez emberről, hogy csak a fia
                  romlásán dolgozik. Hogy azért mozgósitotta ezredeit, azért szerelte föl őket jó
                  fegyverekkel, azért nevelte győzelemre, azért rohanta meg Ausztriát, azért
                  foglalta el és fosztotta ki Bécset s azért nem mozdult egy tapodtat sem a Dunától,
                  hogy a fia életét kiolthassa.</p>
					<p>Mikor az egész háznép aludt, ő még akkor is ott térdelt a fekete fából faragott
                  imazsámolyon, könnyben úszva, bánattal és alázattal szivében.</p>
					<p>Bizony, ezek a búban átvirasztott, sirás-rivásban eltöltött, gyötrő aggodalmakban
                  átszenvedett éjszakák aláásták egészségét. Haja hófehér lett, mintha puderes
                  parókát viselne, sovány arcza tele lett ránczczal s a szeme világa
                  meggyöngült.</p>
					<p>Botjára támaszkodva, utána nézett kis gazdaságának.</p>
					<p>Megsinylette minden, hogy nem volt férfi a háznál, s hogy búbánatában a
                  nagyasszony nem tudott mindennel ugy törődni, mint a régi jó időben. Még a
                  vörösszörü bodri is mintha lesoványodott volna, s gyom verte föl az udvart, amely
                  olyan tiszta volt máskor, mint a pohár.</p>
					<p>Az őszi nap jól esett a nagyasszonynak. Kendő sem volt rajta, ugy sántikált a
                  galambduczhoz, ahol katasztrófa történt.</p>
					<p>Reggel jelentette a kocsis, hogy a legszebb pávás galambot halva találta. Görény
                  járt a ducz körül bizonyára, mert az szokta kirágni az áldozata fejét.</p>
					<p>A galamb földi maradványa a homokon feküdt, két kis lábát mereven elnyujtva. Vér
                  volt körülötte s széttépett tollak, a halálos küzdelem látható jelei.</p>
					<p>A küzdelem áldozata azonban meg se moczczant, nyugodtan feküdt, mint akinek nincs
                  gondja többé semmire. Nem kell már csibéktől és tyukoktól védelmezni az eléje
                  szórt magot, féltékenység nem gyötri, ha párjához turbékolva közeledik a másik
                  galamb. A kék levegőben szálldosva, nem kell örökösen halálos szepegések között
                  ügyelni, mikor jelenik meg a szemhatáron gyilkos üldözője, a kánya és vércse.</p>
					<p>Az őszi napsütésben csöndesen fekszik, s ha véres feje nem látszanék, még szép is
                  volna szegényke halálában.</p>
					<p>Szirmainé szive elszorult, ahogy reá pillantott. Szive majd megszakadt, oly
                  balsejtelmek kinozták.</p>
					<p>Ha az ő fia is igy fekszik valahol véresen, csöndesen, mozdulatlanul, arczczal az
                  ég felé fordulva...</p>
					<p>Nem volt ideje letörölni patakzó könnyeit, mikor valaki rákiáltott.</p>
					<p>Elza grófnő nézett be a keritésen. Lóháton jött. A kerités léczei között jól
                  meglátszott a Gontrán száraz, finom feje, a grófnő karcsu alakja, fehér keztyüs
                  kis keze, amely a gyeplőt szorosan fogta. Arcza pedig, érett gabonához hasonló
                  szőke haja, két ragyogó szeme ott lebegett a kerités felett, elapasztva azonnal a
                  nagyasszony könyforrását. Nem tudta miért, de ez a szép szőke asszonyfej ugy
                  hatott rá, mint valami jó hirnek hallása.</p>
					<p>- Mikor kapott levelet a fiától!</p>
					<p>Szirmainé előbb megtörülte szemét a kékbabos kötényébe, ugy felelt:</p>
					<p>- Régen irt már galambom. Talán hirt tud róla?</p>
					<p>- Jó hirt néném. Utban van haza felé s olyan egészséges, mint a makk.</p>
					<p>Szirmainé nem sikoltotta el magát. Még csak meg sem szédült, s nem forgott vele a
                  világ. Csak a bánatos, ránczos arcza, a szeme, a szája, a homloka változott át
                  egyetlen boldog mosolylyá...</p>
					<p>- Utban van a fiam! Honnan tudja édes hugom?</p>
					<p>- Láttam.</p>
					<p>- Látta? Hisz akkor mindjárt itt lesz, nem lehet messze a várostól sem. Jézus
                  Máriám segits meg, hogy ez a váratlan nagy öröm meg ne ártson.</p>
					<p>Mintha lába sohasem fájt volna, fürgén tipegett a keritéshez. Reszkető kezével
                  kinyult a lécz között, hogy megsimogassa a Gontrán fényes, aranypej szőrét. Azután
                  összelármázta a cselédeket, maga pedig leült az itató vállura, hogy az örömhir
                  vétele után magát egy kicsit kipihenje.</p>
					<p>Mikor már a grófné ellovagolt, akkor vette észre, hogy egyetlen szóval sem
                  köszönte meg jóságát és szivességét.</p>
					<p>Még a fiára való várakozásnak lázas pillanatában is érezte, hogy mulasztást
                  követett el, s hogy ő a szép fiatal asszonynak hálával tartozik...</p>
				</div>
				<div type="chapter">
					<head>
                  XIII. Tisztujitás Magyarországon.
               </head>
					<p>Szirmainé lábujjhegyen járt-kelt a fia szobája körül. Még az este megolajoztatott
                  minden ajtósarkot, nehogy az ajtónyikorgás korán felköltse az ő szerelmes
                  fiát.</p>
					<p>Nyolcz órakor még mindig csöndes volt a legényszoba. Végre félkilenczkor, mikor
                  fehér főkötős fejét vigyázva bedugta az ajtón, a fia jókedvüen kivánt neki
                  jóreggelt.</p>
					<p>Botját az éjjeli szekrényhez támasztva, az öreg asszony leült az ágy szélére.
                  Kezébe fogta a fia kezét, majd a kurtára nyirott haját simogatta.</p>
					<p>- Csakhogy haza jöttél. Tudod-e, ki hozta meg az első hirt? A főispánné. Nemes,
                  jószivü asszony a lelkem. Nagy elhagyatottságomban sokszor megvigasztalt, gyakran
                  járt hozzám, a mig oda voltál. Ha leányom volna, akkor sem szeretném jobban...
                  Milyen sovány lettél, fiacskám... S hogy le vagy égve!</p>
					<p>Szirmai a kezét csókolta az anyjának. A kezét, a homlokát, az arczát, a főkötőjét,
                  ahol érte.</p>
					<p>- Ugy-e sokat sirt?</p>
					<p>- Annál nagyobb az örömem, hogy megőrzött az Isten... Egyetlen fiam vagy, nem
                  engedlek többet háboruba. Olyan nagy észszel, mint a tied, máskép is szolgálhatod
                  hazádat és királyodat... Egyideig azonban ne szolgáld sehogy. Pihend ki magad
                  itthon istenigazában.</p>
					<p>- Pihentünk eleget a táborban. Két hónapig, egy helyben állva, őriztük egymást
                  Napoleonnal... Minthogy azonban ő a szép, zöld, egészséges Lobau-szigetén állott,
                  mi pedig a Duna egészségtelen, mocsaras kigőzölgéseiben tanyáztunk, seregünkből
                  harminczezer embernél többen betegedtek meg... Semmiféle véres ütközetben nem
                  hullt volna el ennyi...</p>
					<p>- Egyszer sem voltál beteg? Vagy voltál s csak bölcsen elhallgattad?</p>
					<p>- Kétszer a rossz viztől kirázott a hideg. Károly főherczeget is annyira
                  elgyötörte, hogy alig tudott a lóra ülni. Egyéb bajom nem volt. Még csak sebet sem
                  kaptam. Se sebet, se medáliát, mivel eldicsekedném itthon.</p>
					<p>Az első három nap Szirmai egy pillanatra sem tudott otthonról szabadulni. Nem
                  győzték az anyjával magukat kibeszélni. Ezerféle kérdeznivalója volt az öreg
                  asszonynak. Minden apróságra kiterjedt figyelme. Még azt is megtudakolta, nyájas
                  volt-e hozzá a főherczeg, s hogy mit reggelizett a hires asperni ütközet
                  napján?</p>
					<p>Miután jól kikérdezgette, körülhordozta mindenütt a kis gazdaságban, sőt szeme
                  láttára szedte elő innen-onnan a friss tyuktojást. Negyedik nap ő maga ösztökélte,
                  látogassa meg a főispánt s a baranyavári ismerősöket.</p>
					<p>- A grófnőnek azt üzenem, azért, hogy te itthon vagy, mindig van időm az ő
                  számára.</p>
					<p>Niczky egykedvü arcza földerült, a hogy Szirmai belépett. Dolgozó szobájába
                  vezette, ahol nem sok nyoma látszott a főispán szellemi tevékenységének; se
                  könyvek, se irószerek nem voltak benne, hanem vadász-trofeumok, medve bőrrel
                  beteritett széles diván, mindenféle rejtett fiókkal ellátott szekrény, s hires
                  nyilgyüjtemény - több nevezetes tegezzel. Ezen kivül zöld zsinóron függve, két
                  eredeti Van Dyk kép, egész vagyon. S a szentmárk-téri lovasszobor miniatur
                  bronzutánzata.</p>
					<p>A főispán finom, erős pálinkával kinálta meg vendégét, a mit az nem fogadott el,
                  sőt még csibukra sem akart rágyujtani.</p>
					<p>- A grófné kilovagolt. Szenvedélye a lovaglás. Ugy-e takaros asszony vált belőle?
                  Azt hiszem, hogy feltünést keltek vele Bécsben.</p>
					<p>- Bécsben töltitek a telet?</p>
					<p>- Még kérdezheted? Csak attól félek, szomoru farsangunk lesz az idén, a súlyos
                  béke föltételek miatt.</p>
					<p>Szirmai leült egy kis négyszögletes márvány asztalhoz, mig a főispán hanyatt
                  feküdt a medvebőrös diványon, hosszu lábait kedvére kinyujtóztatva.</p>
					<p>- Nem vagy jól tájékozva méltóságos uram. Bécs olyan, mint egy könnyelmü asszony:
                  tekintet nélkül a férj anyagi helyzetére, mulat és... mulat. A gyalázatos békét
                  örömrivalgással fogadta. Kivilágitotta az ablakokat, mint nagy győzelmek idején.
                  Az elveszett tartományokkal nem törődik; csakhogy ő megszabadult a Napoleon
                  lidércznyomásától... Mit bánja ő a birodalmat, mi köze neki a császár bánatához és
                  szégyenéhez, mikor ő szabadon vehet lélekzetet? A bécsi lakosság örvendezése
                  vérigható bajok tünete. A társadalom sülyedésének és hanyatlásának ily szomoru
                  jelensége előzte meg a római világbirodalom bukását és végső felosztását.</p>
					<p>Niczky hidegen rázta a fejét.</p>
					<p>- Én nem tulajdonitok oly nagy fontosságot a bécsiek örömének. Bécs lakáj volt
                  mindig s csak hirből ismerte a szabadságot. Az én borotvált képü ficzkóim, meg
                  vagyok róla győződve, ép úgy örülnének a halálom napjának, mint ahogy örültek a
                  lakodalmamnak. Nagyobb baj volna a birodalomra, ha a franczia győzelmek hirére mi
                  magyarok világitanánk ki ablakainkat. Mi, szabad nemzet...</p>
					<p>Szirmai szeme elborult. Naptól elsütött arcza még sötétebbnek látszott, ahogy
                  aggódva maga elé nézett.</p>
					<p>- A mi helyzetünk sem rózsás. Haldokló nép vagyunk. Két táborból áll a magyar
                  közélet, s mindkét tábor jelszavak rabja. Mi, akik a kormányt támogatjuk, nem
                  vagyunk elég népszerüek arra, hogy átvegyük a nemzet vezetését. A vármegyék pedig
                  mindent megakasztanak, még azt is, ami jó és üdvös, ha az felülről jön. A felülről
                  és alulról kiinduló reform-eszmék igy ellensúlyozzák egymást. S az ország egy
                  pontra befalazva, a mozdulatlanság kinját érezve, áldozata lesz a pártok önző
                  küzdelmének...</p>
					<p>A főispán könnyedén sóhajtott.</p>
					<p>- Mindez úgy van. De ki tehet róla?</p>
					<p>Hangjában lemondás volt és keleti fatalizmus. Szirmai felpattant a székről. Egy
                  bronz papirvágó kést vett a kezébe, azzal hadonázott indulatosan.</p>
					<p>- Ki tehet róla? Mindnyájan. Te is, én is, ő is. Valamennyien: pártok és
                  politikusok, Bécs, a hadsereg, az udvar, sőt maga a király. El vagyunk maradva,
                  el vagyunk rongyosodva, főuraink németek, a nemesség sérelmi politikával lopja a
                  napot, utaink rosszak, népünk tudatlan, iparunk és kereskedelmünk nincs,
                  irodalmunk vérszegény. Mindenünk hiányzik ahhoz, hogy helyet foglalhassunk a
                  művelt nemzetek sorában, pedig mindenünk meg volna hozzá, hogy erősek, hatalmasok,
                  gazdagok, műveltek legyünk. S mindez miért van igy? Mert nálunk mindenki háborut
                  visel - mindenki ellen. A nemzet jogait félti, a korona tekintélyét. A főuraknak
                  csak kastélyuk van Magyarországon, de hazájuk Bécs. A nemesség alkotmányunk
                  épségeért harczol... Micsoda alkotmányért? Azért, amely erős vára néhány százezer
                  nemesnek, de kivül hagyja jogok nélkül a népnek millióit?</p>
					<p>Niczky gróf nem szakitotta félbe Szirmait. Megvárta, mig bevégzi keserű beszédét.
                  Azután, az óralánczán függő sokféle csecsebecsével játszva, szárazan mondá:</p>
					<p>- Népnek milliói! Mintha ezt a frázist hallottam vagy olvastam volna már
                  valahol... A franczia forradalom történetében. Ugy látszik, édes Ádi, a franczia
                  seregekkel ellenség gyanánt állva szemközt, alkalmatlan féreg gyanánt, a
                  sansculotteokról rátok ragadt valami... De ez csak elmefuttatás, úgy-e, s házi
                  használatra mondtad el?</p>
					<p>Szirmai észretért. Ha a magyar társadalommal nem akar meghasonlani, ha utat akar
                  törni eszméinek, terveinek: a népnek millióiról mélységesen hallgatni kell. Leült
                  ujra, s mintha heves föllépése valakire, - a nagy Petőre - emlékeztetné,
                  elrestelte magát.</p>
					<p>- Az a forrása minden bajnak, hogy bizalmatlanul néz egymással farkasszemet király
                  és nemzet. A királyi ház nagy, európai czéljai kivitelében mindig szemközt találja
                  a megyék ellenállását. S mikor a nemzeti erő merész szárnyalással magasra
                  emelkednék, leteriti, - úgy, hogy földre zuhan, - a gyanakvó kormányzati
                  politika...</p>
					<p>- Világ kezdete óta harczban áll a hatalom és a jog; a király hatalma a népnek
                  jogával. Ezen nincs mit keseregni, mert nem lehet rajta változtatni.</p>
					<p>Szirmai most már lecsendesült. Magába mélyedve, elgondolkozva ült helyén. Mintha
                  lekötötte volna szijakkal magát, keze meg sem mozdult. Minden erősebb hangsúly,
                  szinészies lendület nélkül, egy komoly férfi megingathatatlan elhatározásával
                  mondá:</p>
					<p>- Én megkisértem...</p>
					<p>A főispán ránézett. Tűzben égő kék szeme, nyugodt, szép arcza, homlokának
                  határozottsága elárulta, hogy amit mondott, az nem üres szó nála, lelkének erős,
                  szent meggyőződése.</p>
					<p>- Na jól van, Ádi... Minthogy azonban valahol a dolgot mégis csak el kell kezdeni,
                  a küszöbön álló tisztujjitáson, fölléptetünk alispánnak... Megállj, megtudom, haza
                  jött-e már a feleségem? Vele legalább nem beszélhetsz politikáról...</p>
					<p>*</p>
					<p>Pető elérkezettnek látta az időt, csapást mérni vetélytársára. Nehogy azonban idő
                  előtt elárulja magát, feltünően kedvében járt s csaknem naponként fölkereste. Nem
                  hiába tanult az utóbbi időben olasz mód szerint vivni, politikájában is alkalmazta
                  az olasz kardvivás elméletét: a villámgyors döfést, a döfés után a hátraugrást, a
                  gyakori és meglepő állásváltozást, ami az ellenfelét zavarba hozza.</p>
					<p>Szirmai viszont résen volt. Tudta, hogy az erőszakos, hiú ember, iránta feneketlen
                  gyülölséggel viseltetik, hogy tehát az elővigyázatnak legelemibb követelésével él
                  vele szemben, ha nem engedi őt lelkébe pillantani.</p>
					<p>Különben is Pető fékezte most véres gúnyját. Szirmai komoly ütközetek egész
                  sorában megállotta helyét. Az ő győri futásukat nemzeti vig eposzszá dolgozta föl
                  a nép képzelete. Ez a győri futás, bár különben az egész magyar nemesség szégyene
                  volt, sebezhető gyönge oldala most neki. Jobbnak látta epedő hárfahangokon
                  szóllani Szirmaihoz.</p>
					<p>A nagyasszony sokat beszélt fiával Elza grófnéról. Szeretettel beszélt róla, az
                  olyan öreg asszonyok gyöngédségivel, akiknek fijuk van, de leányuk nincsen.</p>
					<p>- Kedvében kell járnod a grófnénak, mert nagyon jó volt hozzám.</p>
					<p>- Kedvében járok, anyám, de bizonyos határokon belül. Mert végre is szép, fiatal
                  és másnak a felesége...</p>
					<p>Szirmainé nem akarta fiát elérteni. Sőt, mert észrevette, hogy Niczkyné szivesen
                  van fia társaságában, alkalmat adott nekik arra, hogy magukat bizalmasan
                  kibeszélgessék.</p>
					<p>Mindenféle ürügyek alatt magukra hagyta őket. Ha fia előbb lovagolt ki s Elza
                  beszólt a keritésen, utba igazitotta. Megesett, hogy Niczkyné olyan időben
                  látogatta meg, mikor Ádám nem volt otthon. Ilyenkor leültette, tartóztatta
                  mindenféle czimen, legszebb almáival kinálta meg. Azalatt kiküldte fia keresésére
                  cselédeit a szélrózsa minden irányában, s tűvé tette érte az egész várost.</p>
					<p>Niczkyné gyakori látogatása végre is szemet szurt a kisvárosban. Szirmainak fülébe
                  ment a dolog, s aznap este igen komoly beszélgetése volt anyjával.</p>
					<p>- Ha te arra adsz fiam, amit a világ beszél, akkor sohasem leszesz ura a magad
                  akaratának. Nem lehet férfi és nő között tiszta, becsületes, minden utógondolat
                  nélkül való barátság?</p>
					<p>- Lehet. Csak hogy az ilyen barátság szálka az emberek szemében. Senkisem hiszi
                  el, hogy nem lépjük túl a barátság határait. Ok nélkül gyanuba keverünk egy nőt.
                  Pető már most is köszörüli a nyelvét rajtunk. Persze óvatosan, mert egy nő hiréről
                  van szó, s tudja jól, hogy ebben az egyben a tréfát nem ismerem.</p>
					<p>Szirmainé szeme könybelábbadt.</p>
					<p>- Mily rosszak az emberek. S az a Pető, aki ugy járt utána, mint valami kiéhezett
                  komondor, - még neki áll feljebb! Szeretném látni, föl meri-e valaki tenni rólam,
                  aki becsületben őszültem meg, hogy... hogy szemet hunyok oly dolgokra, amiknek
                  véghezvitelére a fiam ugy sem volna képes, mert nem ugy neveltem...</p>
					<p>... A korteskedés az alispáni állásra az egész megyében megkezdődött. Amily
                  lassan, kéz alatt indult meg, oly fenekestől forditott föl mindent.</p>
					<p>Szirmai mellett a főispán, vele a főuri körök. E köröknek nagy volt a befolyásuk
                  az ugynevezett bocskoros nemességre, amelyet mozgósitottak.</p>
					<p>Pető eleinte a szinfalak mögül igazgatta az ellenmozgalmat. De temperamentuma
                  végre is felülkerekedett. Izzó, szenvedélyes izgatást kezdett Szirmai ellen,
                  faluról falura, nemesi kuriáról nemesi kuriára járt fáradhatlanul, s ugy
                  föllovalta ellene a középnemességet, hogy azok közül Szirmai kevés szavazatra
                  számithatott.</p>
					<p>Az, hogy a főispán becsületkérdést csinált magára nézve Szirmai megválasztásából,
                  kapóra jött neki. Mind a kettőjükkel számadása volt. Az Elza grófnő kosarát és
                  tréfás kelepczéjét is most akarta megboszulni.</p>
					<p>A gyülölet erőt adott neki. Két hét óta nem feküdt ágyban. Két hét óta ivott,
                  tósztozott, muzsikáltatta magát reggelig, bár Niczky azt üzente neki, hogy ne
                  igyék előre a medve bőrére. Mint egy égő petroleum-forrás, ugy lángolt s oly sötét
                  füsttel égett. Tűzbe borult tőle az egész birtokos osztály, amely Szirmaiban a
                  maga természetes ellenségét, az udvari körök kegyeltjét látta.</p>
					<p>- A főherczeg vezérkari főnökének hadsegéde volt...</p>
					<p>Pető csak annyit mondott róla; de oly nyomatékkal, annyi rejtett gyanusitással,
                  mozgékony, barna arczának, nagy szemének oly leirhatatlan elváltozásával, hogy a
                  közvélemény Szirmaiban legalább is hazaárulót látott.</p>
					<p>A főispán sem volt rest. A főnemesség körében husz ezer forintot gyüjtött össze
                  választási czélokra. Elhatározták a köznemesség teljes begyüjtését. Hogy a
                  kortestanyákon, ahol örökösen zugott a muzsika, a népet összetartsák, minden tiz
                  választó mellé tizedest, minden száz mellé századost rendeltek a legkipróbáltabb
                  kortesekből.</p>
					<p>Pető gondoskodott, hogy vérigsértő gúnydalok terjedjenek el a népben Szirmairól és
                  a főispánról. E gúnydalokat mindenfelé énekelték. Egy éjszaka épen Szirmainé
                  ablaka alatt kegyetlen macskazene kiséretében.</p>
					<p>A választás napján mind a két tábor nagy erővel gyült be. Pető megtette utolsó
                  intézkedéseit. Sastollas, fekete kalpagja mindenütt feltünt, ahol reá szükség
                  volt.</p>
					<p>Niczky, az elkeseredett hangulatra való tekintettel, két század katonaságot
                  „requirált.” A hessenhamburg gyalogság feltűzött szuronynyal kordont vont a pártok
                  között. A katona nem értette sem a nagy lelkesedés, sem a nagy elkeseredés okát.
                  Csak nézte közönyösen a szélben lengő nemzeti szinű zászlókat, nézte irigyen a
                  csapra vert hordót, a tántorgó népfelséget, amint magáról a nyilt piaczon
                  megfeledkezett.</p>
					<p>Bár hideg volt, sőt éjszaka fagyott, a tisztujitást a megyeház udvarán ejtették
                  meg.</p>
					<p>Hosszu, zöld posztóval beteritett asztal körül ült a főispán, mellette a
                  tisztikar, selyemnek, bársonynak, szkófiumnak, aranynak, drágaköveknek ragyogó
                  pompájában.</p>
					<p>Pető pártja ügyes és élelmes lévén, egy nagy kigyónak erős veszedelmes
                  szoritásával, az asztalokat fogta körül.</p>
					<p>Amig a régi alispán leköszönt, s a megye pecsétjét átadta, addig csöndesen
                  viselték magukat a Pető népei. Az udvar valamennyi szegletében czigányok
                  muzsikáltak. Más-más nótát huzott mindenik, amiből éktelen zenebona támadt.</p>
					<p>Ezalatt a kortesek tüzelték embereiket. A jókedvü kompániának nem kellett sok
                  biztatás. Egymásra kiabáltak, egymást fokossal megfenyegették, itt-ott
                  összementek, s a zöld asztal felé oly rohamot intéztek, hogy a főispán, kiküldve a
                  szavazatszedő bizottságot, föltette kalpagját, ami a gyülés felfüggesztésének jele
                  volt.</p>
					<p>Lassan mentek föl az urak a megyeház lépcsőin, a főispán hivatalos helyiségébe,
                  ahol ragyogó hölgytársaság várta a szavazás eredményét. Elza is köztük volt.
                  Hófehér, hattyúprémes ruha volt rajta, amely nagyon kitüntette szőke szépségét. A
                  nagyasszony is ott ült. Fekete mentében, fekete ruhában. Csak a nyakában
                  villogott egy sor vörös gránát, boldogult férje nászajándéka.</p>
					<p>Szirmai, akin könnyü meggyszin dolmány volt, Elzával beszélgetett, mikor odakint
                  nagy orditozás kerekedett. Petőnek, aki mogorván, harapós kedvében nézte a
                  fényes társaság felvonulását, pokoli gondolata támadt. A fölállitott pártok
                  erejét összemérve látta, hogy Szirmainak néhány száz többsége van. Itt már nem
                  segit egyéb egy nagy verekedésnél. Ha vér fog folyni, ha a katonaságnak közbe kell
                  lépni, Szirmai mandátumán folt esik. A kiontott vér kisérni fogja az ő hivatalos
                  müködését, közgyülölet tapad hozzá, lehetetlen lesz sokáig megülni tövisekkel
                  kipárnázott alispáni székében.</p>
					<p>A főkolomposoknak kiadta a jelszót.</p>
					<p>- Nézzétek meg fiaim mit csinálnak odafönt. Nehogy a szavazatszedők
                  összebeszéljenek.</p>
					<p>A nyolczszáz főnyi tömeg nagy rivalgással megindult. Feltörtetett a lépcsőkön, a
                  mely majd leszakadt alatta s mind feljebb nyomult.</p>
					<p>A hajduk a tömeget nem tudták visszaszoritani. A szárnyas ajtót már-már betörik s
                  ellepik a főispán helyiségeit, mikor Szirmai néhányad magával, kivont karddal
                  állott utjokba, hogy a hölgyeket megvédelmezze.</p>
					<p>Az elül állók visszahökkentek egy pillanatra, de alulról erősen szoritva kardot
                  huztak ők is. Ebben a válságos pillanatban a piaczon fölállitott katonaság
                  rohamlépésben nagy dobpergés közt megindult.</p>
					<p>- A katonaság, a katonaság! - hallatszott az udvaron s a választók hanyatthomlok
                  rohantak le a lépcsőn, nehogy két tüz közé kerüljenek. Odalent azután szépen
                  összeverekedtek. A veres nadrágos czigányok a kőfalon átmászva, eszük nélkül
                  futottak haza, hegedüjüket hónuk alatt szorongatva.</p>
					<p>Pető, elérve czélját, kezdte csittitani és rendbeszedni az embereit. Mindenütt ott
                  volt, ahol verekedtek, roppant testi erejével szétválasztva őket.</p>
					<p>Nagy nehezen helyre állott a rend. A táborok zászlóik alá gyültek ujra s a
                  szavazás kezdetét vette.</p>
					<p>Szirmai mindig elől járt egy-két száz szavazattal. Pető, a ki összefont karokkal
                  állott az urnánál, egykedvüen fogadta az eredményt, sőt egyszer gunyosan
                  odaköszönt a karzaton ülő Elza grófnőnek. Nagy csontos fejének tüzkohójában
                  forrongtak a diadalmas gondolatok. Ez a győzelem, pirrhusi győzelem. A véres
                  alispáni szék olyan lesz Szirmainak, mint a Dózsa György izzó vas trónja: a
                  becsülete, a hire, a jövője elég rajta.</p>
					<p>Máris ellenségévé tette föllépésével az egész közbirtokosságot. A nemesség
                  hitehagyót lát benne, - bár sohasem számitotta magáénak, - a ki a főnemesség
                  keztyüs tenyerén s a tömegek hátán akar magasra emelkedni.</p>
					<p>Életveszélyes sebet kapott a főispán is. Szerencsétlen kezü kormányzónak
                  bizonyult, a ki elszabaditotta lánczukról a szenvedélyeket, s fenekestől
                  felforgatott minden rendet a gondjára bizott vármegyében.</p>
					<p>Fejét kezére támasztva várta az eredmény kihirdetését és álmodozott. Igen,
                  álmodozott. Olajbarna, magyar arcza melanchólikus volt e pillanatban. S valami
                  rejtélyes szépség volt ajkai körül és a tekintetében.</p>
					<p>Halotti csöndben hirdette ki a főispán a szavazás eredményét. Szirmai tábora eget
                  verő éljenzésben tört ki, a karzatról a hölgyek zsebkendőjüket lengették.</p>
					<p>Pető szót kért. Nyugodt, gunyos, fölényes mosolyával nézett végig a győztes
                  táboron. Látszott rajta, hogy szenvedélyes szónoklatának minden erejét harczba
                  viszi, hogy vetélytársának választását örökre megbélyegezze.</p>
					<p>De a főispán nem neki adta a szót, hanem Szirmainak, a ki szólásra előbb
                  jelentkezett.</p>
					<p>Ott állott a terem másik végén, szemközt ellenfelével. Nyulánk alakja még csak ki
                  sem egyenesedett. Könnyedén előrehajolva, egyik kezét kardja markolatán
                  nyugtatva, látszott rajta, hogy nem szónokolni készül, csak arra törekszik, hogy
                  világosan és szabatosan mondja el gondolatait.</p>
					<p>Pető, kezét csipőjére téve, nem vette le róla szemeit. Azután udvarias főhajtással
                  a főispánhoz fordult.</p>
					<p>- Méltóságos uram, a szólás joga az enyém. Tisztelt barátom ráér megköszönni a
                  közönség bizalmát, de én, pártom nevében, óvást jelentek be a választás ellen. Ezt
                  az óvást, szeretném - ha ő méltóságának nincs ellenére, - röviden
                  megindokolni.</p>
					<p>Minden szem Szirmai felé fordult. Nem nézett rá ellenségére. Szeme, a melynek
                  komoly, nyugodt pillantása nem árulta el, mi megy végbe lelkében, a karzaton az
                  édes anyját kereste.</p>
					<p>A nagyasszony fehér haját, csipkés, fekete főkötőjét, jóságos ránczos arczát meg
                  is találta az Elza grófné szép szőke fejének társaságában. A türelmetlen,
                  nyugtalan érdeklődést épugy nem érezte meg, mint annak a roppant levegőoszlopnak a
                  nyomását, a mely reánk nehezedik. A rajta nyugvó száz meg száz szem nézése nem
                  hozta ki sodrából!</p>
					<p>Erős csengő hangon beszélt.</p>
					<p>- Hálás szivvel mondok köszönetet mindenkinek, a kinek megválasztásomban része
                  volt. Oly megtiszteltetés ez, a melyre nálam sokkal érdemesebb férfiak is büszkék
                  lehetnének. Boldog volnék, ha vármegyémet e diszes állásban szolgálhatnám; de
                  tisztelt barátomnak (itt hidegen, kimérten mosolygott Petőre) óvását mégis
                  korainak s feleslegesnek, sőt tárgytalannak kell kijelentenem. Azon egyszerü
                  okból, mert én a választást - a történtekre való tekintettel - el nem fogadom. S
                  nem is fogadtam volna el sem az ő óvásával, sem az ő óvása nélkül...</p>
					<p>Mindenki meg volt lepve, azután meleg, szivből jövő éljenzés hangzott fel a terem
                  minden zugából.</p>
					<p>Pető arcza olyan lett, mint a szürt viasz.</p>
					<p>Tágra nyilt szemekkel bámult Szirmaira, a ki egy egyszerü, okos cselekedettel
                  ismét fölébe kerekedett.</p>
				</div>
				<div type="chapter">
					<head>
                  XIV. Bécsben mulatnak.
               </head>
					<p>A magyar kanczellária egyik mogorva szobájában Szirmai Ádám nagy iratcsomókkal
                  bástyázta körül magát.</p>
					<p>Zsebórája, a melyet kitett az asztalra, félkettőt mutatott. Félórája volt még az
                  ebédig s igy átnézte mégegyszer mindazt, a mit délelőtt feldolgozott. Munkájában
                  nagyitó üveggel sem tudott hibát fölfedezni.</p>
					<p>Az ő előterjesztései rövidek, világosak, de a dolgok lényegébe hatolók voltak. A
                  kanczellár a legnehezebb és legkényesebb ügyeket bizta rá.</p>
					<p>Mert pontosság, alaposság és föltétlen megbizhatóságon kivül, egy kiváló
                  tulajdonsága volt: valami csodálatosan józan, elfogulatlan itélet. Tehát olyasmi,
                  a mi hivatalokban ritka, mint a fehér holló.</p>
					<p>Épen elvégezte a „reviziót.” Hátradőlt egyszerü faszékében s gondolatait szedte
                  össze. Elmegy ebédelni a Macskásiba. Azután látogatást tesz Metternich
                  titkáránál, a kitől meg fog tudni egyetmást. A Metternich villából a nyergeshez
                  megy, uj szerszámot rendel a hátas lovának. Onnan visszajön és leveleket ir. Még
                  pedig ezuttal hármat. Egyet az anyjának, másikat a nádorispán egyik
                  fogalmazójának, harmadikat Baranya vármegye egyik esküdtjének. A két utolsó levél
                  arra való, hogy megbizható értesüléseket szerezzen, milyen világ van ottan?</p>
					<p>- Nem felejtettem el valamit?</p>
					<p>Miután néhány percznyi tünődés után reájött, hogy: nem, kezdte összeszedni a
                  sátorfáját.</p>
					<p>Kezét megmosta a sárgaréz mozsdótálban, szappannal és kefével tüntette el ujjáról
                  a tintafoltokat. Azután megnézte magát a fali tükörben. Egészséges, jókedvü
                  arczán nyoma se látszott a fárasztó irodai munkának.</p>
					<p>Már menni akart, mikor az ajtó megnyilt és kutyabőr keztyüjét huzva, Szörényi
                  lépett be. A borotvált arczu, legujabb divat szerint öltözött fiatal ur,
                  ibolyaillatot árasztott. Tele lett tőle a szoba. Koczkás nadrágja, hosszu,
                  aranygombos, sötétzöld gérokkja, joujoukkal tele aggatott óraláncza, gyürüktől
                  megrakott keze, egyszerre elvette a hivatali szoba mogorvaságát.</p>
					<p>- Alig találtam hozzád. Na hallod, a magyar kanczellária tanácsosának illetlen
                  dolog a második emeleten lakni s még hozzá ebben az udvarra néző sötét
                  rókalyukban.</p>
					<p>Szirmai körülnézett a szobában. Azt nézte, hová ültesse elegáns látogatóját. Végre
                  a keskeny, kényelmetlen ripsz-diványt itélte legalkalmasabbnak. Összenyalábolt
                  néhány iratcsomót s helyet csinált a diványon barátjának.</p>
					<p>Szörényi nézte, mit müvel.</p>
					<p>- Nem ülök le, ne fáradj.</p>
					<p>- De csak nem viszed el az álmomat?</p>
					<p>- Elviszem én. Sőt magadat is elviszlek. Résztveszünk a menetben?</p>
					<p>- Micsoda menetben?</p>
					<p>- Filiszter. Hát nem tudod, hogy ma van január huszonkettedike?</p>
					<p>Szirmai kék szeme jókedvüen megcsillant.</p>
					<p>- Igazad van. Ma van a napja a hires szánkázásnak. Csakhogy még nem ebédeltem.</p>
					<p>- Majd eszünk valamit Schönbrunnban. Hiszen mi - te mint kanczelláriai tanácsos,
                  én mint a legfiatalabb és legzöldebb osztrák diplomata - a császár konyhájára
                  tarthatunk igényt, a kongresszus egész ideje alatt.</p>
					<p>Szirmai gondosan bezárta az iróasztala fiókját, még egy tekintetet vetve
                  asztalára.</p>
					<p>- Szegény Ferencz. Ötvenezer forintjába kerül naponként a kongresszus tagjainak,
                  kiséretének szerencselovagjainak és léhütőinek megvendégelése. Hát még a
                  felülmulhatatlan, ragyogó udvari ünnepélyek, a melyeknek szeptember óta se szeri,
                  se száma. Mindez nagyon apasztja háromszáz milliócska megtakaritott privát
                  tőkéjét.</p>
					<p>A fiatal diplomata tiszteletlenül nevetett.</p>
					<p>- De csak hadd költse. Metternich megtanitja őt a fejedelmi fényüzés
                  művészetére.</p>
					<p>Szirmai félbeszakitotta.</p>
					<p>- Megállj csak. Ugy is hozzád készültem délután. A délutáni tervem többi része
                  maradhat holnapra. A leveleimet meg este is megirhatom. Jól van, nem veszitek
                  sokat, ha veled megyek.</p>
					<p>- Na, csakhogy elhatároztad magad. Egy idő óta örökösen a hivatalodat bujod, igazi
                  penészvirág lesz belőled. Az barátom nem járja. Tőlem tanulj hivataloskodást, meg
                  a herczegtől. Pedig nekünk mégis csak több a dolgunk: Európa ügyeit intézzük. S
                  még se dolgozunk soha.</p>
					<p>- Igen, Európáét. A te Metterniched nagy kópé. Nekem tetszik. Hiába, ő szőtte a
                  hurkot a Napoleon nyaka köré. Pitt azt hiszi, ő buktatta meg Bonapartét makacs,
                  háborus politikájával, pedig Metterniché az érdem. Anglia is csak egyik sakkfigura
                  volt a Metternich eszes, mesteri játszmájában... Megnézem, van-e pénz nálam? Van.
                  Ha ugy tetszik, mehetünk. Hanem az ablakokat nyitva hagyom. Az ibolyaszag, ami
                  belőled árad, elhiteti velem, hogy otthon járok a baranyavári erdőben. S ha haza
                  gondolok, nehezebben megy a munka.</p>
					<p>Lementek a rozzant falépcsőn. A szük, sötét folyosón mécsek égtek. A báránybőr
                  kucsmás, magyar libériába öltözött kapus barátságosan köszönt Szirmainak. Ez szóba
                  állott vele.</p>
					<p>- Délután nem jövök be, öreg. Ha levelem érkezik, küldje a lakásomra. Fogja, itt
                  van a szobám kulcsa. Az ablakot nyitva hagytam, ne hogy éjszakára ugy
                  maradjon.</p>
					<p>Mikor gyalog a József-térre értek, a menet már megindult. Roppant néptömeg bámulta
                  a ragyogó menetet, csak nehezen tudtak átvergődni szánkájukhoz. Harmincznégy
                  szánkán ültek a fejedelmek és főherczegek, haton meg a kiséret.</p>
					<p>Elől Ferencz császár ült az orosz czárnéval. Azután Sándor czár Auersperg
                  Gabriellával. A dán király Mária orosz főherczegnővel, a porosz király Zichy
                  Juliával, a ki neki nagyon tetszett. A bádeni nagyherczeg Lazánczky asszonynyal, a
                  főudvarmesternővel, s igy tovább.</p>
					<p>Valamennyi szán az udvartól került ki. Gyönyörü lovak voltak az aranyozott szánok
                  elé fogva. Himzett bársony teritő volt a lovakon, tele hintve finom hangu, apró
                  ezüst csengőkkel. Mind a hat lovon lovász ült, pofoncsapott kalappal, hófehér
                  parókával.</p>
					<p>A hölgyek értékes bundákban és kalapokban jelentek meg.</p>
					<p>Szirmai és barátja megállottak a József-tér szökőkutjánál, onnan nézték végig a
                  hölgyek öltözetét és szép arczát. Szörényi minden öltözetet megjegyzett magának,
                  hogy anyjának mindent apróra megirhasson.</p>
					<p>- Nézd Castlereagh ladyt. Az angol nagykövet neje bizony régészeti lelet. De nézd,
                  micsoda kiáltó szinü schawlja van, s minő szalmasárga, fiatalos ruhája... Zichy
                  Juliáról megtudhatjuk, mi a porosz király kedvelt szine, mert az imádandó Julia
                  csak az ő kedvéért öltözködik. A cseresznyepiros szin jól illik fekete hajához...
                  Boldog király, micsoda cseresznye-szüretben lesz része a schönbrunni melegházak
                  langyos levegőjében... Fuchs grófnő ponceau-szinben pompázik. Ez az epedés szine.
                  Mert ő még eped... Nincs gavallérja se a fejedelmek, se a főherczegek közül... Ha
                  kedvez a szerencse, én csapok föl lovagjának.</p>
					<p>Szirmai érdeklődéssel hallgatta barátja fecsegését. Egyszer csak Elza grófnőn
                  akadt meg a szeme. Metternich mellett ült. Világos-kék bársony ruhája még inkább
                  kiemelte arczának és hajának fénylő szőkeségét. Kalapján hófehér strucztollak
                  lengtek.</p>
					<p>Ahogy Szörényi Metternichet a szép asszony oldalán meglátta, halkan nevetett.</p>
					<p>- Ah, a herczeg legujabb szenvedélye. Nincs négy napja, hogy a Leuchtenburgi
                  herczegnővel fölhagyott, ma már Niczky grófnőre vetette a szemét... Ni, a grófnő
                  ide mosolygott. Köszönt is neked. Ismered talán?</p>
					<p>Szirmai kedvetlenül vállat vont.</p>
					<p>- Ha nem ismerném, nem köszönt volna.</p>
					<p>A diplomata lopva reánézett barátjára.</p>
					<p>- Üljünk föl mi is, mert különben elmaradunk a menettől, s te nagyon későn jutsz
                  hozzá az ebédhez... Ha ugyan van még étvágyad...</p>
					<p>- Miért ne volna?</p>
					<p>- Azt gondoltam, a grófnő...</p>
					<p>Szirmai fölszállott a szánkóba, a medvebőr takarót fölhúzta a térdéig, s az ülés
                  jobb oldalán kényelmesen elhelyezkedett.</p>
					<p>- Te nem is diplomata vagy, Béla, hanem szinműiró. Mert a képzelő erőnek nem
                  közönséges mértéke kell ahhoz, hogy két egyszerü tényből: abból, hogy Niczky
                  grófnő Metternich mellett ül, s abból, hogy én a grófnőt ismerem - szerelmi
                  tragédiákat kovácsolj.</p>
					<p>- Nono, - mondá Szörényi s oly arczczal ült be barátjához, mint akinek vidám és el
                  nem oszlatott kétségei vannak...</p>
					<p>Vadmacskával bélelt bundájába behuzódva, a két barát jó ideig hallgatott. Szirmai
                  a havat nézte, a téli napfényben szikrázó hómezőt, a fehérbe öltözött fákat,
                  amelyek felett fekete varjak repdestek, mint a fehér vállu Elza grófnő felett a
                  Metternich bünös gondolatai.</p>
					<p>A diplomata törte meg a hallgatást. Egy darabig közönyös dolgokról beszélgettek.
                  Végre Szirmai elüzve magától a multak emlékeit, rátért eredeti szándékára, arra,
                  amelyért ő Szörényit meg akarta látogatni, - a kongresszusról kezdte kifakgatni.
                  Mennyire haladtak a megbizottak? Előkészitették-e már kellőleg a vitás kérdéseket?
                  Van-e közeledés az osztrák és orosz fölfogás között a lengyel kérdésben? Mi lesz
                  Francziaországgal? A forradalom zivatarában kiöntött tengert, a mely fél Európát
                  elárasztotta hullámaival, vissza tudják-e szoritani medrébe a szövetséges
                  hatalmak, - visszaszoritják-e, előbbi határai közé?</p>
					<p>A diplomata az előttük haladó szánra ügyelt. A szán elébe fogott lovak megijedtek
                  valamitől és megbokrosodtak. Csak akkor válaszolt Szirmai kérdésére, mikor az
                  udvari kocsis megfékezte és lassu ügetésre birta a tüzes, ideges állatokat.</p>
					<p>- Hogy halad-e a kongresszus? Hogyne haladna. Szeptember óta ma vesz részt a
                  tiszteletére rendezett harminczhatodik ünnepen. Ez a sok ünnepség belekerült
                  Ausztriának sok, sok milliójába. S igy már is van a kongresszusnak egy
                  kézzelfogható haszna: az állami csőd szélén levő Ausztriáról - e nagyszerű
                  költekezésekre való tekintettel, - bizonyára azt hiszik, hogy csak szinlelte a
                  pénzügyi nyomoruságot, s valójában gazdag ország, tejjel-mézzel folyó Kanaán.</p>
					<p>Szirmai összeránczolta homlokát.</p>
					<p>- Ne gyakorold rajtam az elmésségedet. Azt szeretném tudni, a sok dinom-dánom
                  között megszületik-e valahára Európa uj rendje?</p>
					<p>A fiók-diplomata megütődve nézett társára.</p>
					<p>- Hogyan, te azt hiszed, tréfálok? Szegény barátom, a kanczellária nagyon
                  egyoldaluvá tesz téged. Ugy vagy, mint a franczia gyümölcsfák, amelyeknek ága
                  sodrony által megjelölt irányban nőhet csak. Te a kongresszust eszköznek nézed,
                  pedig önczél. Amig a kongresszus tart Metternich kápráztató szellemessége, ügyes
                  mesterkedése, az idegen államok összeveszitése és rászedése: eltakarja Ausztria
                  gyöngeségét. Metternich lefőz mindenkit és mindenkinek tuljár az eszén, ennélfogva
                  azt hiszi a világ, hogy Ausztriának van legtöbb szava a nemzetek tanácsában. Ne
                  nézd le hát a sok ünnepélyt: a katonai parádékat, a fáczánvadászatot, a nagy
                  futtatást, a hangversenyeket, bálokat, ebédeket. S ne nézd le az apróbb
                  összejöveteleket sem: a szalonok cselszövényét és szerelmeskedését, a Zichy Julia
                  délutánjait, a bástyán való esti sétákat, s a politikusok hüségét, akik magasabb
                  állami czélokból szarvakat engednek rakatni maguknak a fiatal, daliás czár és a
                  zárkózott mogorva porosz király által. Mindez politika, a Metternich politikája. A
                  kongresszus Ausztria ujjászületése. Napoleont a háboruk tették félelmetessé és
                  nagygyá, Ausztriát a bécsi kongresszus... A kongresszust befejezni annyi, mint
                  időt engedni a világnak, hogy mámora, amelyben a mi rozzant államunk oly erősnek
                  látszik, elpárologjon. Ahogy a bálok gyertyái elalszanak: a nappali világitásban
                  ujra meglátszik ránczunk, ijesztő soványságunk, Ausztriának rejtegetett,
                  tehetetlen öregsége...</p>
					<p>- De ez őrültség.</p>
					<p>- Nem annyira, mint gondolnád... Metternich nyujtja a kongresszust, nehogy
                  valahogy véget érjen. Napról-napra változtatja álláspontját. Ma Oroszországot
                  hitegeti, holnap Anglia mellé áll. S lélegzethez sem engedi jutni Poroszországot.
                  Egyetlen kérdést sem enged megoldani. És mikor a nagyhatalmak már megegyeznének,
                  föltüzeli az apró német államokat, amelyek képtelen és lehetetlen követelésekkel
                  állanak elő, s összeveszitik Európát. Egyetlen ember van, aki belát a Metternich
                  kártyájába, az orosz czár. Micsoda küzdelem folyik e két ember között a szinfalak
                  mögött! A czár még a nőknél is utjában áll a szép Kelemen herczegnek, s ha teheti,
                  a szeretőit is elhalászsza az orra elől. Dühében olykor legazemberezi a herczeget,
                  de titokban őt tartja a század legnagyobb állam-müvészének. Viszont Metternich az
                  egyetlen, aki a czárt a maga valóságában ismeri. Naivnak, lovagiasnak, gyenge
                  szivünek, nagylelkünek tartja őt a világ. Pedig ravasz, önző, számitó. Oroszország
                  nagy czélját szeme elől soha sem téveszti... Vele gyülik meg a baja leginkább
                  Metternichnek.</p>
					<p>Szirmai arczán meglátszott, hogy erősen figyel. Meglepte őt ez az uj világitás, s
                  kezdte becsülni a zöld diplomatát, akinek zsebkendője és ruhája ibolya illatot
                  árasztanak, de aki elég világosan lát. Szörényi észrevette a hatást, amit beszéde
                  barátjára tett. Elmosolyodott.</p>
					<p>- Ne csodáld, hogy ezeket tudom. Bizalmas óráiban mindezt elmondja nekem a
                  herczeg. Nincs senki, aki élesebb gunynyal szólana a kongresszusról, mint ő.
                  Petróleummal öntögeti le a fejedelmeket, a főherczegeket, a diplomatákat, de
                  legjobban magát és Talleyrandot. Leönti és aztán meg is gyujtja. Szemünk láttára
                  égnek hamuvá e büszke nagyságok. S a föld szinével válnak egyenlőkké a világ
                  hatalmasai...</p>
					<p>- Becsülöm érte Metternichet. Mert akkor volt ő nagy, mikor Napoleont tőrbe
                  csalta, mikor Ausztria szövetségével hitegette s egy szép napon egyesitette ellene
                  egész Európát. De ez a szerep: ez a czigánykodás, büvészkedés, szemfényvesztés,
                  komédiázás, - szóval a kongresszusnak ez az állandósitása nem méltó az ő nagy
                  tehetségéhez. Végre is mit akar? Örökké csak nem tarthatja bolondnak a népeket? A
                  vége az lesz, hogy Ausztria, sokszinü játékával, mindenkit ellenségévé tesz,
                  valamennyi barátját elvesziti...</p>
					<p>A diplomata egy ideig hallgatott. Azután kitört belőle a lelkesedés.</p>
					<p>- Nagy művész Metternich. Örök mintaképe az igaz diplomatának. Szépsége,
                  szellemessége, könnyelmüsége, vidámsága, fényüzése, pazarló hajlama,
                  szerelmeskedése: mindez a politikának áll szolgálatában. S főleg a szerelmei.
                  Minden nagyobb sikerét az asszonyoknak köszöni. Nem tudnak neki ellenállani.
                  Segitik, támogatják, szolgálják. Napoleon ellen, legfőbb támasza, Napoleon
                  legkedvesebb huga volt, a Murat felesége, aki nagyon hirbe hozta magát vele.
                  Ellenségei azt mondják, a herczeg kéjencz. Rosszul itélik meg. Oly bölcs
                  mérsékletet tud tanusitani a szerelemben, hogy hihetetlen... De méltányolja és
                  megbecsüli azt a világmozgató erőt, ami a nők szépségében, hüségében, árulásában
                  rejlik...</p>
					<p>Bécs valamennyi női szalónját mozgósitotta a kongresszus tagjai ellen. Minden szép
                  asszony az ő szövetségese, minden légyott őt szolgálja, a tiltott szerelmi
                  viszonyok valamennyi arany pókhálója az ő kövér legyeit fogdossa össze... A főuri
                  hölgyek s az énekesnők egyképen szolgálják szépségükkel és ifjuságukkal az
                  államot... A czár virágról-virágra röpked, s a porosz király Romeó módjára
                  epekedik a Zichy Julia hálószobája küszöbén... S mindezen finom cselszövénynek
                  szála az ő fehér, nőies, mégis erős kezében fut össze... Azalatt pedig szépen
                  összevesziti a kisebb és nagyobb államokat, összebonyolitja, huzza-halasztja a
                  legegyszerübb kérdéseket. S a boldog Ausztria közvetit, hol egyik, hol másik
                  javára dönt, s teli hold módjára már is ugy ragyog ujra Európa égboltján
                  tekintélye és nemzetközi állása, mint az utolsó másfél száz esztendő alatt
                  soha.</p>
					<p>Szirmai hevesen szakitotta meg barátjának Metternichre mondott lángoló
                  dicséretét.</p>
					<p>- Szóval, Metternich és az egész diplomácziai kar, nem tudnak kisütni semmi okosat
                  államaik javára. Azon igyekeznek tehát, hogy legalább az okosság látszatát
                  megóvják. Ügyesen csoportositják a semmittevést. Az emberek hiuságára,
                  gyöngeségére, hibáira, alacsony szenvedélyére akarják épiteni Európa jövőjét. Nem
                  annyi ez, mint futó homokra épiteni? Attól tartok, a kongresszus addig czivakodik
                  s addig halogatja a döntést, mig Napoleon valahogy ujra széttöri a ketrecze rácsát
                  és szétugrasztja az egész diszes társaságot...</p>
					<p>Szörényi nevetett.</p>
					<p>- Gyermek vagy, Ádám. Napoleonról ne beszéljünk, ő már a történelemé... Aztán, az
                  ördögbe, ha a kongresszus hosszu, mint a szentiványi ének, annak a politikán kivül
                  más oka is van. Mikor nehéz, véres ostrom után a hadvezér bevesz egy ellenséges
                  várost, néhány órai szabad zsákmányolást enged katonáinak... Metternich s a kisebb
                  és nagyobb diplomatáknak nagy érdemük van Napoleon legyőzésében. Csak megérdemlik,
                  hogy érdemök némi csekély jutalmául a kongresszus idején szabadon
                  zsákmányolhassanak? Hogy kifosztogassák a nagyobb és kisebb udvarokat? A
                  diplomaták ettől is, attól is húznak tiszteletdijakat... Megfizettetik magukat
                  mindenkitől... Aratnak itt is, ott is. Anglia és Oroszország különösen kedvelik a
                  jupiteri szokásokat. Aranyeső alakjában szállanak rá a makacs, gáncsolkodó
                  államférfiakra...</p>
					<p>A schönbrunni kastélyhoz értek. A csengős udvari szánok népe már a lépcsőkön
                  tolongott. A nagy teremben „Hamupipőke” került szinre. A magas uraságok abban
                  gyönyörködtek.</p>
					<p>Szirmai lassan bontakozott ki bundájából. Lába elzsibbadt, néhány perczig ott
                  tipegett a szán körül, hogy lábában a vérkeringés meginduljon. Lelke is zsibbadt
                  volt. Annak a romlottságnak és belső rothadásnak feltárása, amely bécsi
                  kongresszus czimén oly veszedelmesen támadta meg a közerkölcsöket,
                  megdöbbentette.</p>
					<p>Milyen kezekre van bizva a népek és országok sorsa! Ideje már, hogy a hozzá
                  hasonló önzetlen és becsületes potitikusok más utra téritsék a monarchia
                  sorsát...</p>
					<p>Szörényi azalatt körülnézett. Mint a birodalmi kanczellár emberét, mindenki
                  ismerte Schönbrunnban. Hamar megteritettek kettőjük számára egy asztalt, s néhány
                  percz mulva a császári kastély egy kis rejtett szobájában pompásan megebédelt a
                  két jó barát, farkasétvágygyal látva hozzá a franczia szakács sültjeihez és a
                  császári pincze hires boraihoz.</p>
					<p>Szirmai ebéd alatt is szótalan volt. Evett, ivott, hallgatott s néha
                  szórakozottan, bágyadtan nevetett, a diplomata egy-egy szemérmetlen udvari
                  pletykájára.</p>
					<p>A fényes fejedelmi társaság este indult vissza Bécsbe, fáklyafénynél.</p>
					<p>Szirmai az előcsarnokban állott. Nézte, hogy szállanak fel, ruhájukat magasan
                  felfogva, selyem harisnyájukat s ingerlő, apró lábacskáikat mutogatva, a nők,
                  mikor valaki a vállát érintette. Ahogy megfordult, Elza grófnő mosolygott
                  reá.</p>
					<p>- Végre megcsiptem. Maga rossz ember, kerüli a házunkat. Az a szerencséje, hogy a
                  gróf nagyon el van foglalva egy szürkeszemü, rézhaju angol ladyvel, különben
                  feltünőnek találná az ön hosszu és érthetetlen távolmaradását.</p>
					<p>Szirmainak eszébe jutott Szörényi beszéde, fürkésző szemekkel nézte a grófnőt. Nem
                  vett észre rajta semmit. A sima homlok megett nem tudta mi rejtőzik. Az asszonyi
                  szem el tudja titkolni az édes bünnek minden legkisebb nyomát.</p>
					<p>- Minek alkalmatlankodnám én önöknél, grófnő? Az uj barátok kedvéért a régiekről
                  könnyen megfeledkezünk. S főleg ha az uj barát oly szép és hires, mint Metternich
                  Kelemen herczeg...</p>
					<p>A grófnő az egyik ujját Szirmai szájára tette.</p>
					<p>- Hallgasson... A herczeg valóban ostromol. S csak a franczia gárda hal meg, a
                  magamforma fiatal asszony, a kit az ura szeret, de elhanyagol, inkább - megadja
                  magát. Azután meg, barátom, a hazafiasság is valami! Mint a hárfán, mesterileg
                  fogok játszani a herczeg szivének hurjain. A főispán, az ön s az ország
                  érdekében.</p>
					<p>- Engem hagyjon ki a játékból, grófnő...</p>
					<p>Elza grófnő kaczéran elnevette magát.</p>
					<p>- Csak nem féltékeny, szegény barátom? Volt idő, amikor csak a kezét kellett volna
                  kinyujtani utánam. Ám ön, az erkölcsök nevében, a kedvező alkalmat
                  elszalasztotta... És maga? Ebben az általános szerelmi mámorban, amelyet most Bécs
                  magából áraszt, még mindig Szent Antal gyanánt viselkedik? Na mondja, nincs
                  senkije?</p>
					<p>Szirmai válaszolni akart. Kemény, kegyetlen szavak lebegtek ajkán, mikor
                  Metternich megszólitotta.</p>
					<p>- Szirmai, ugy-e bár?</p>
					<p>- Szolgálatára, herczeg.</p>
					<p>Metternich udvarias kézmozdulattal vonta be társalgásába a grófnőt.</p>
					<p>- Nem is tudtam, hogy ismerik egymást? Lássa, grófnő, az ön földije kierőszakolt
                  tőlem a multkor valamit, amit feleslegesnek tartottam. Kierőszakolta, hogy a három
                  szövetséges uralkodót a mult év október havában Budára utaztassam, s megmutogassam
                  a magyaroknak. Minthogy szép idő kedvezett a budai utnak, s a magyar főurak
                  nemzeti pompája még a czár szemét is elkápráztatta, a császár meg volt a tanácsos
                  ur előterjesztésével elégedve... Fölteszem, hogy rögtön ki is szemelte bizalmas
                  emberének... S csak még azon csodálkozom, hogy nem rendelte magához... Hivja meg,
                  grófnő, fiatal barátunkat valamelyik délután egy csésze teára, s hivjon meg engem
                  is...</p>
					<p>Kezét lágyan, hanyagul oda tartotta Szirmainak, fejét meghajtotta a grófnő előtt s
                  a württembergi herczeghez fordult, hogy megigézze szellemes mondásaival...</p>
					<p>Szörényi visszamenet, csakugyan Fuchs grófnő mellé került, a ponceau-szinü hölgy
                  mellé, aki elhagyatva epedt a menetben, mikor a József-térről elindultak. Az epedő
                  szinü hölgy elég szép és elég fiatal volt arra, hogy Szörényi ne hagyja epedni
                  reménytelenül...</p>
					<p>Szirmai egyedül szállt fel a Szörényi szánjába. Ahogy a fáklyafénytől
                  megvilágitott havat nézte, és összefont karral, gondolatokba merülve ült a helyén,
                  drámai kép jelent meg előtte: Napoleon, mikor az oroszországi, végtelen hómezőkön,
                  a büszke grand arméenak romjaival haza felé tartott.</p>
					<p>Mit érezhetett e nagy ember, mikor sötét homlokkal, lázban égő szemmel, lehajtott
                  fővel a hósivatagot nézte?</p>
					<p>S mit érezhet most a számkivetésben, mikor a győzők az időt lopják, apró
                  fondorlatokat szőnek, egymással kis dolgokon hajba kapnak, s hosszu hajukat nem
                  féltik a szebbnél szebb bécsi Delilák arany ollójától?... Hogy ilyen romlott, hiu,
                  csélcsap, gyönge, megbizhatatlan, minden nagy elhatározástól irtózó emberek
                  győzték le, - ez valóban nagyon fájhat Napoleonnak, ha számkivetésében erről
                  gondolkozik...</p>
					<p>Két gyalogezred sorfala között vonult Bécsbe a királyok ragyogó menete, a hideg,
                  ködös téli éjszakában. Száz meg száz fáklya fénye világitotta meg utjokat. Ebben a
                  bizonytalan, vörös világitásban, álomkép módjára tünt el egyik szán a másik után,
                  s egyenként halt el az apró ezüst csengetyük csilingelése.</p>
					<p>Szirmai rászólott a kocsisára, hogy lassabban hajtson. Szerette volna, - maga sem
                  tudta miért, - hogy a menettől messzire, nagyon messzire elmaradjon...</p>
				</div>
				<div type="chapter">
					<head>
                  XV. A schönbrunni kerti házban.
               </head>
					<p>A kongresszus vendégei az osztrák császárné termeiben pompás élőképekben
                  gyönyörködtek, mikor - 1815 márczius 5-én - a livornói angol konzul jelentése
                  megérkezett.</p>
					<p>Metternich ugy vette kezébe, mint más egyszerü jelentést. A hivatalos pecsétet
                  körülvágta, nehogy megsértse s a szürke, meritett papirost ujjai között tartva, az
                  Elza grófnő vállaira gondolt. Sohasem látott szebb vállakat világ életében. Pedig
                  ő herczegsége pályája, - mint pokolhoz vezető ut jószándékkal, - szép asszonyok
                  karjával, vállával, hajával, mosolyával, gödrös állával, babonás szemével volt
                  kikövezve.</p>
					<p>Mint a szerelemnek valamennyi müvésze: minden nőben fedezett föl valamit, ami más
                  nőben nem volt meg. Éles szeme, a melyet kortársai, politikai értelemben véve, a
                  ragadozó madarak átható pillantásához hasonlitottak, - rögtön felismerte a nőnek
                  legrejtettebb egyéni tulajdonságát. S nem szerelmük, önfeledt szenvedélyük maradt
                  meg leginkább emlékezetében, hanem minden kedvesének az az egyéni vonása, amely őt
                  másoktól megkülönböztette. Egyiknek a szeme, másiknak a mosolya, harmadiknak a
                  járása, negyediknek a hangja, ötödiknek az aranypihés nyaka... Elza grófnőnek a
                  ragyogó válla.</p>
					<p>A konzul jelentését olvasatlanul tette le kezéből, s egy billet douxra nehány sort
                  irt. A boritékot megczimezte, behintette arany porzóval és lepecsételte czimeres
                  gyürüjével. Azután csöngetett. Titkárának átadta a levélkét, anélkül, hogy reá
                  pillantana. Lágy, behizelgő hangon, - Szörényi ismerte már e hang jelentőségét, -
                  mondá:</p>
					<p>- Küldje el, barátom a grófnőnek.</p>
					<p>Néhány pillanatig mosolygó szemmel nézett maga elé. Finom, szárkásztikus száján
                  meglátszott felindulása... A grófnő fiatal vállára gondolt...</p>
					<p>Majd könnyedén sóhajtott. Eszébe jutott a hivatal, a munka, az államférfiui
                  gondok. Ujra kezébe vette a konzul jelentését.</p>
					<p>Jó, hogy nem látta senki. Oly nagy diplomatához, mint ő, nem illett az a hirtelen
                  elképedés, amely egyszerre letörölte arczáról a verőfényt. Még fel is ugrott
                  székéből s csak később ült vissza, restelve idegességét. S az Elza grófnő vállai,
                  azok is elenyésztek e pillanatban. Helyette mást látott: a tengert, Elba
                  szigetét, amelyről Napoleon, kijátszva őreinek éberségét, megszökött. A livornói
                  angol konzul ezt jelentette...</p>
					<p>A királyok, fejedelmek és főherczegek tehát élőképekben gyönyörködtek. Egy kicsit
                  talán bele is fáradtak már a sok mulatozásba, unták magukat, s óhajtották, hogy a
                  kongresszusnak vége szakadjon. Csakhogy a diplomaták nem eresztették őket. A szász
                  és lengyel kérdés még mindig „szőnyegen forgott.” S szőnyegen is fog forogni
                  mindaddig, amig a macska, a félelmetes macska egy hatalmas ugrással köztük nem
                  terem, és véget nem vet az egerek játékának.</p>
					<p>Ferencz király unta legjobban magát mind eme fényes uraságok között. Neki legtöbb
                  jogczime volt erre: ő viselte egyedül a kongresszus roppant költségeit.</p>
					<p>Talán el is szunnyadt egy kicsit, - a lakájok jól befütötték a termeket, - mikor a
                  főminiszter belépett.</p>
					<p>Elegánsan lépett be és zajtalanul. Mély hajbókot csinált a császárok és királyok
                  gyülekezete előtt. Nagyon ügyelt, hogy mindenkit a megillető megtiszteltetésben
                  részesitsen, s hogy mikor az orosz czár és a württembergi herczeg előtt egyforma
                  udvariassággal hajlong, mégis egész valójából kilássék, mily ég és föld különbség
                  van a két ur hatalma és méltósága közt.</p>
					<p>Nem ült le. Megállott oldalt, s csipkés kézelőjét huzogatva, a szép asszonyokra
                  mosolygott. Majd diskréten és hódolattal, de állhatatosan Ferenczre nézett.</p>
					<p>A király mintha megérezte volna e tekintetet, megrezzent s oda intette
                  magához.</p>
					<p>Metternich hozzálépett, halkan nehány szót váltottak. A király sovány, zárkozott
                  arcza feszült figyelmet s nagy érdeklődést árult el. Az orosz czárhoz hajolt, aki
                  jobbja felül ült. A czár, hármuk közül leginkább elárulta magát. Piros, életteljes
                  arcza elsápadt, gyorsan, izgatottan, élénk kézmozdulatokkal beszélt.</p>
					<p>Mindenki tisztában volt vele, hogy valami nagy dolog történt. Senki sem figyelt
                  többé az élőképekre. A fényes társaság tagjain kimondhatatlan izgatottság vett
                  erőt.</p>
					<p>A két császár és a porosz király félre vonultak, s Metternichet is bevonták
                  beszélgetésükbe.</p>
					<p>Csakhogy a herczeg már nyugodt volt, derült és hideg, mint egy márcziusi délután.
                  Egyik kezét spádéje markolatán tartva, fejét kissé meghajtva magyarázott valamit a
                  három uralkodónak. A czár szórakozottan és nyugtalanul hallgatta, összeránczolt
                  homloka nem akart kiengedni. De Ferencz császár beteges arcza tüzben égett, nála
                  szokatlan erélylyel bátoritotta megszeppent szövetségeseit.</p>
					<p>Félóra mulva egész Bécs tele volt a riasztó hirrel, hogy Napoleon Francziaország
                  felé vette utját. A szövetséges fejedelmek mindenfelé kiadták a mozgósitási
                  parancsot. S a kongresszus megriadt madarak módjára, szétrebbent, a világnak mind
                  a négy tája felé...</p>
					<p>Márczius végén Szirmai lakásán burg-zsandár kopogtatott be. Szóbeli parancsot
                  hozott, hogy délután két órakor a schönbrunni park kapujánál jelentkezzék.</p>
					<p>A piros kabátos, fehér nadrágos, lószőrsisakos vitéz megjelenése nagy feltünést
                  keltett az egyemeletes bécsi házban, ahol csupa nyárspolgár lakott a Szirmai
                  kivételével.</p>
					<p>A háziur, - akinek virágzó péküzlete volt, - nyomban bement lakójához, hogy
                  közölje vele aggodalmait.</p>
					<p>Mert Würster urnak aggodalmai támadtak. Faggatta Szirmait, micsoda rossz fát tett
                  a tüzre? Hiába erősitgette, hogy nem tett ő semmit. A derék pékmester ravaszul
                  mosolygott és azt hajtogatta szüntelen, hogy őt nem lehet az orránál fogva
                  vezetni. Tudja ő jól, mit jelent az, ha „Franzl” magához rendel egy-egy kisebb
                  tisztviselőt. Meg akarja mosni istenigazában a fejét.</p>
					<p>Minthogy a császárt minden utczagyerek ismerte, jó és rossz tulajdonságaival
                  együtt, Würster ur jó tanácsokkal szolgált a lakójának. Főleg azt kötötte szivére,
                  hogy ne igyekezzék a császár lelkében olvasni. Azt ő nem engedi meg senkinek.
                  Nagyon szereti elrejteni embertársai elől gondolatait és érzéseit.</p>
					<p>Maga Szirmai is tépelődött, mit akarhat vele a császár? Erre is, arra is gondolt,
                  de belátta végre, hogy rejtélylyel van dolga, amelyen hasztalan töri a fejét.
                  Legjobb lesz bevárni, mit hoz a végzetes délután.</p>
					<p>Igaz, Metternich előkészitette őt erre. S azt is hallotta, hogy a király szivesen
                  választja ki bizalmasait a kisebb emberek köréből. De szabad-e ilyesmit remélnie?
                  Mivel szolgált volna ő rá a magyar király figyelmére?</p>
					<p>Délelőtt elvégezte rendes napi munkáját. Nem vette magán észre, hogy izgatott
                  volna. Ugyanolyan rövid, világos és könnyen érthető előterjesztéseket csinált,
                  mint egyébkor.</p>
					<p>Az ebédhez is nyugodtan ült le. Sőt, ugy vette észre, szinte tüntetett a
                  nyugodtságával és hidegvérével. Ami már baj volt.</p>
					<p>Valamelyik ételét sokáig készitették. S ő nem merte sürgetni; attól tartott, hogy
                  még izgatottnak hiszik az emberek, mikor ő nem az. Vagy legalább nem akar annak
                  látszani.</p>
					<p>Egyetlenegyszer nézte meg óráját. De nem rendelt mindjárt kocsit, előbb fekete
                  kávét akart inni. Ugy hitte, nem érdemes azt elhagyni egy fejedelmi szidás
                  kedvéért.</p>
					<p>Mikor beült a kocsiba s a schönbrunni uton mind közelebb jutott a kastélyhoz, még
                  akkor sem vett észre magán semmi változást.</p>
					<p>Ahogy megérkezett, meglátta azonnal a udvari zsandárt. Le és fel járkált a kapu
                  előtt, óráját kezében tartva.</p>
					<p>- Attól féltem, elkésik. Ő felsége szereti a pontos embereket...</p>
					<p>Megindult előtte. Az őrséget épen akkor váltották föl harsány kiabálás és
                  dobpergés között.</p>
					<p>Elérték a parkhoz vezető vasajtót. A zsandár hátrafordult s jóakarattal
                  biztatta.</p>
					<p>- Ne féljen ám semmit.</p>
					<p>Szirmai mosolygott.</p>
					<p>- Nem félek, barátom.</p>
					<p>- Nana, mások is mondták már ezt. Nagyurak is szepegnek, ha a császár hivatja
                  őket. Meg kell szokni, ennyi az egész...</p>
					<p>Az ütere még mindig rendesen vert, pedig már a zsandár magában hagyta, hogy a
                  császárnak bejelentse.</p>
					<p>Tisztán tartott, finom fövénynyel behintett uton állott, a melegházak közelében.
                  Az egyenesre nyirott fasor végén, a napsütésben emberi alakot látott. Botra
                  támaszkodva, bizonytalan léptekkel közeledett. A piros kabátos, ezüst sisakos
                  burg-zsandár egyenesen felé tartott s megállott előtte, mint a czövek.</p>
					<p>- A király!</p>
					<p>Szirmai merően oda nézett. Szive sebesen vert, kétszer háromszor nehezen
                  lélegzett. Végre is sok függött az első találkozástól. Döntő lehet egész
                  életére.</p>
					<p>Bár lelkében nagy elhatározásokat forgatott, s bár az áhitat bizonyos nemével
                  várta a királyt, csodálatos, mégis apró vonásokat figyelt meg rajta. A járását, a
                  botja kopogását, s a szürke tiroli zeke mélységes zsebét, amelyből irások
                  kandikáltak ki. Levette kalapját s meghajtott fejjel állott az ut közepén. Közel
                  hozzá fapad volt, a király fáradtan leült rá, ahogy odaért, és Szirmait közelebb
                  intette.</p>
					<p>Ferencz középtermetü, nyulánk volt. Arcza sovány, de a szine egészséges. Szeme
                  fürkészve, alulról fölfelé nézte azt, akivel dolga volt. Fürkészve, sőt
                  bizalmatlanul.</p>
					<p>Szirmai szép, nyilt szeme oly néma hódolattal viszonozta az uralkodó pillantását,
                  hogy Ferencz elmosolyodott. Ez a mosoly azonban csak átvillant arczán, azután ujra
                  zárkozott, gyanakodó, komoly lett.</p>
					<p>- Maga még fiatal, s már is tanácsos. Szép előmenetel... Tud-e róla valaki, hogy
                  hivattam?</p>
					<p>- Senkisem tud, felség.</p>
					<p>- Nem is szabad tudni. Még Metternichnek sem. Ismeri Metternichet?</p>
					<p>Ez a kérdés váratlan és gyors volt, mint a a vivótőr szurása.</p>
					<p>- Ki ne ismerné őt, felség?</p>
					<p>Ferencz gyanakodva nézett rá. Ez a kitérés az egyenes felelet elől nem tetszett
                  neki.</p>
					<p>- Őszintén kell válaszolni minden kérdésemre, fiatal ember. Minden gondolatát el
                  kell mondani. Tisztán akarok látni s a legkeserübb igazságot is jobban szeretem
                  az udvarias semmitmondásnál.</p>
					<p>Szeme találkozott a Szirmai becsületes, nyilt kék szemével. Bágyadt mosolylyal
                  tette hozzá:</p>
					<p>- Szóval, nem azért hivattam, hogy diplomatizáljon... Utálom a diplomatákat.
                  Véleménynyel nem birnak, s hallgatnak a korszak kérdéseiről: ez az ő bölcseségük.
                  Öltözködnek, kártyáznak, pletykáznak, látogatásokat fogadnak: ez az ő
                  foglalkozásuk. Felidézik a háborut, s ép bőrrel nézik végig pusztitásait: ez az ő
                  hivatásuk... Azt, amit mondtam, különben, nem értettem Metternichre... Maga irta
                  ezt?</p>
					<p>Kivett zsebéből egy két ives jelentést. Szirmai ráismert. Ez volt az az irásbeli
                  előterjesztés, amelyet a kanczellárnak benyujtott, s melyben politikai és érzelmi
                  okokkal bizonyitotta, hogy a fejedelmeket le kell vinni Budára is.</p>
					<p>- Én irtam, felség.</p>
					<p>- Meg is tettük a budai utat. Hanem négy iráshibát találtam mindjárt az első
                  oldalon... Lássa, ki is javitottam.</p>
					<p>Diadalmasan lengette kezében az irást.</p>
					<p>- Sietve irtam, felség.</p>
					<p>- Soha sem szabad sietni, fiatal ember. Sem az irásban, sem a politikában...</p>
					<p>A király hamisitatlan, bécsi dialektussal beszélt, amire büszke volt, s amit az
                  egész főuri világ utánzott az ő kedvéért.</p>
					<p>E jámbor és együgyü tájszólás álarcza alá akárhányszor mély megfigyelést, találó
                  igazságot, sőt politikai bölcseséget rejtett Ferencz. És e beszédmódnak megvolt az
                  a nagy előnye, hogy tévedésbe ejtette és nyiltságra csábitotta az embereket. Lépre
                  mentek, mint a rigók, mielőtt magukat észrevették volna.</p>
					<p>A faggatásnak, kikérdezésnek müvészetében a király sokra vitte. Szirmai észre sem
                  vette, mikor már alaposan kikérdezgette a magyar kanczellária ügyeiről és
                  embereiről.</p>
					<p>A fiatal tanácsos őszinte, egyenes beszéde, józan itélete, bátor szókimondása
                  nagyon megtetszett neki.</p>
					<p>Kegyesen vált el tőle és előre megmondta, hogy magyar ügyekben sokszor fogja
                  meghallgatni...</p>
					<p>Mikor hazafelé ment, ugy érezte magát, mint aki nehéz vasajtónak lakatját nyitotta
                  ki. Amit a vasajtó mögött látott, mindaz örömmel és megelégedéssel töltötte el
                  lelkét.</p>
					<p>Oly uralkodó Ferencz, aki népei sorsát szivén hordja s aki népeivel sokat
                  foglalkozik. Már az a módja, hogy miniszterek és nagyfejü politikusok háta megett
                  jelentéktelen s igy elfogulatlan emberek véleményét hallgatja meg, arra a nemes
                  törekvésre mutat, hogy közel akar férkőzni a nép lelkéhez és legtitkosabb
                  gondolatához. A teljes igazságot akarja megtudni, nem a miniszterek
                  féligazságait.</p>
					<p>Ha ez az uralkodó és a magyar nemzet egymásra ismer: szép, dicső korszaka
                  következik a magyar történelemnek...</p>
					<p>- Nagy ember a király - hajtogatta lelkesen. - A világ reszket Napoleontól, aki
                  Párizsban már mozgósitja légióit, s ő - kedves tiroliai módjára zöldesszürke
                  gyapjuingbe, rövid térdnadrágba, szines harisnyába és széles karimáju kalapba
                  öltözve, - nyugodtan kertészkedik Schönbrunnban, és iráshibákat javitgat... Meg
                  titkos találkozása van Szirmai Ádámmal... Egy kis kanczelláriai tanácsossal...</p>
				</div>
				<div type="chapter">
					<head>
                  XVI. Metternich Kelemen herczeg.
               </head>
					<p>Hazaérve, lakásán találta Elza grófnő meghivóját, teára.</p>
					<p>„Jőjjön el okvetlenül, - igy végződött a rövid levél, - ott lesz Metternich
                  is”...</p>
					<p>Még az örvendetes és lelkes érzések hatása alatt állva, Szirmai elhatározta, hogy
                  a meghivást elfogadja, találkozni akart a herczeggel, aki oly sokat tehetett
                  érdekében.</p>
					<p>Később, mikor már átöltözött, s a tükör előtt állva, felsütött haját rendezgette,
                  eszébe jutott, hogy ő tulajdonképen büntársává szegődik a grófnő kalandjának.
                  Sokkal jobb barátságban áll Niczkyvel, hogysem ezt tehetné.</p>
					<p>Elkedvetlenedett s elkezdett tünődni, öt órakor a herrengassei kis palota
                  kapujánál állott, mégis.</p>
					<p>A lépcsőn Niczkyvel találkozott. A főispán idősebbnek látszott, s még soványabb és
                  a haja veresebb volt, mint egyébkor. Mikor Szirmai azt kérdezte tőle, hogy nem
                  beteg-e, hogy oly bőjti szinben van, a főispán a szemébe nevetett.</p>
					<p>- Mi jut eszedbe? Ezt a bécsi élet teszi. A sok estély, bál, szinház,
                  kártyaasztal... meg a nők... Te, ugy látom, a nagyvárosban is filiszter maradtál:
                  pufók, piros és koránfekvő... A feleségem már vár reád, nem tartóztatlak. Csak azt
                  akarom még mondani hogy Metternichnél ments ki. Nagyon sokra becsülöm a herczeg
                  társaságát, de Brigton ladynek megigértem, hogy együtt ebédelek vele valami
                  külvárosi söntésben, ahol a vendéglőst isteni gorombaságáért „Sauwirth”-nek
                  hivják, s ahová - épen ezen okból, - csakugy tódul az előkelő világ. Csak öt kis
                  asztala van s igy valóságos ostrommal kerithet helyet az ember magának...</p>
					<p>Beült kocsijába s elhajtatott. Szirmai gondolkozva folytatta utját. Néhány
                  pillanat mulva a grófnőnek bejelentették. Elza grófnő két szobán át elébe jött és
                  kezénél fogva vezette be abba a nyolczszegletü, halványsárga szalonba, amely igazi
                  szerelmi fészek volt, ahol csak a legbizalmasabb barátait fogadta. Ugy volt
                  öltözve, mintha estélyre menne. Csak ékszer volt rajta kevesebb, mint egyébkor.
                  Három szál piros szekfü volt a hajában és három szál az övénél. Magasszáru svéd
                  keztyü volt rajta, amely irigyen eltakarta karját.</p>
					<p>- Üljön le. Ide közelebb. Egészen közel. Azt akarom, hogy jóbarátok maradjunk.
                  Maga a leánykoromat juttatja eszembe; az ártatlan érzelmeket, amelyek, mint a
                  hulló virág szirma, nem tesznek kárt senkiben. Se a fában, mert csak a virághullás
                  után képződik a gyümölcs, sem a járókelőben, akire reáesik.</p>
					<p>Álmodozva beszélt s lesütötte szempilláit. Azután hirtelen fölnézett
                  Szirmaira.</p>
					<p>- Nem kaczérkodom önnel, barátom, ne értsen félre. De a férfinek, bármily erős és
                  eszes, szüksége van a nők barátságára. Lássa, Metternich a nőknek köszöni
                  sikereit. Illetőleg nekik köszöni azt, ami nélkül a diplomaták és államférfiak
                  csak a sötétben tapogatódznak: a talajnak teljes ismeretét. A nők barátsága révén
                  sok mindent megtud, sok mindenről értesül, s igy nem egyszer előzi meg az őt
                  fenyegető veszedelmeket. Maga oly egyedül áll, barátom, pedig nemes czéljai
                  vannak. Azt hiszi, megy valamire nélkülünk? A szalonok barátsága nélkül elbukik
                  nagy terveivel együtt.</p>
					<p>Szirmai mélabusan mosolygott.</p>
					<p>- Lehet önzetlen barátság férfi és nő között? S lehet-e, mondja meg őszintén,
                  köztünk?</p>
					<p>- Miért ne? Sőt épen miköztünk lehet. Nem történt köztem és ön között semmi, ami
                  barátságnál egyébre kötelezne... Az ágnak egy kis nyugtalan rezgése, akkor,
                  mikor a madár odatelepszik, s akkor amikor elszáll: ez az egész... Nem lehet
                  veszedelem nélkül élni Metternich társaságában. Az ember kedvet kap a politikára,
                  amelyet a herczeg, Napoleon bukása óta, asszonyok szerelme, fényüzése,
                  változékonysága, szalonja, cselszövénye által folytat... Én is bele akarom ártani
                  magamat az állam ügyeibe. S önt szemeltem ki erre alkalmas médiumnak. Egyszer már
                  be is ártottam...</p>
					<p>- Ön, grófnő? Ön ártotta volna bele magát a politikába?</p>
					<p>- Én. A bajor kérdésben Metternich nem engedett. Igen magas helyről fölkértek,
                  hogy puhitsam meg. Akkor kezdett nekem udvarolni s epedő, lágy hangulatban volt,
                  mint mikor az ember egy szép dal legelső sorait olvassa... Megkinoztam
                  kegyetlenül. Szeszélyes voltam hozzá, elzártam előtte ajtómat, ajándékait
                  visszaküldtem, szerelmes leveleit fölbontatlanul dobtam tüzbe. Sőt kaczérkodni
                  kezdtem a bajor attaséval. Ez több volt mint amit elviselhetett. Megadta magát
                  négy nap alatt. Akkoriban nem engedett volna ki kezei közül harminczhárom
                  Bajorország kedvéért sem.</p>
					<p>- Mindez szép s köszönöm jóindulatát. De én a nők közül senkit s igy önt sem
                  tudnám terhelni politikával.</p>
					<p>Elza grófnő kiterjesztette XIV. Lajos korabeli legyezőjét, amelyre mithologiai
                  jelenetek voltak festve, s a legyező mögül elnézően mosolygott Szirmaira.</p>
					<p>- Mily büszke ön. Senkiben sem bizik, csak a maga erejében. Azt gondolja: Atlasz,
                  aki világokat elbir vállain... Várjon egy kicsit, barátom. A kiábrándulás órája
                  önre nézve is ütni fog... S a tőrbe került oroszlánnak szüksége lesz az én hegyes,
                  apró egérfogaimra. Megigérem, hogy mikor szüksége lesz rám, megmentem...</p>
					<p>Metternich bejelentés nélkül lépett be e pillanatban. Szirmai, ahogy jól megnézte,
                  nem csodálkozott, hogy nőkre oly nagy hatása van.</p>
					<p>Termete, járása, pillantása... vonzó volt nagyon. Homloka magas, orra finom,
                  görögös hajlású, haja gesztenyeszinü, fényes, puha. Szóval, nem mindennapi
                  férfiszépség volt a herczeg, de legérdekesebb a szája volt, amely körül állandóan
                  szellemes, gunyos, de határozottan érzéki mosoly lebegett.</p>
					<p>Kezet csókolt a grófnőnek és Szirmainak, mint a multkori találkozáskor, fehér,
                  puha kezét nyujtá.</p>
					<p>- Mily figyelmes ön, grófnő, hogy összehozott fiatal barátunkkal.</p>
					<p>Kalapját a szék alá tette, ő maga leült, s mint a ki jól érzi magát, hosszu
                  lélekzetet vett.</p>
					<p>A herczeg ügyes társalgó volt. Szellemes beszéde, mint a repülő fecske szárnya, a
                  dolgoknak és embereknek csak a csillogó fölszinét érintette. Valaki az ő
                  társalgását a franczia bölcselők által készitett hires Enciklopediához
                  hasonlitotta. S valóban olyan volt. Mindenről tudott valamit, de semmiről sem
                  mindent. Az alaposságnak, - a mely nála az unalmassággal volt egyértelmü, - még a
                  látszatát is kerülte; de elmés volt és szellemes, mint Diderot és D’Alambert
                  fejtegetései. Friss bécsi pletykákról beszélt, a melyekről egytől-egyig tudomása
                  volt. Majd a grófnőnek a tavaszi divat ujdonságait fejtegette, s apróra megbeszélt
                  vele egy csodaszép eperszin öltözetet. Tanácsot adott neki, milyen csipkét és
                  szalagot vegyen hozzá.</p>
					<p>Az inas ezüst tálczán behozta a teát. A herczeg maga töltött magának. A grófnő
                  puszta kézzel tett hat darab czukrot az amorettes, antik csészébe, a mely
                  porczellánból való volt s oly fehér és áttetsző, mint az Elza grófnő bőre.</p>
					<p>- A herczeg nagyon édesen szeret mindent.</p>
					<p>- A mesterségem hozza magával, grófnő.</p>
					<p>Szirmai ült és figyelt. Ez hát a hires Metternich Kelemen herczeg, Európa első
                  diplomatája? Eszes, csillogó, rendkivüli dolgokat várt tőle; de a herczeg
                  haszontalan, semmitmondó, aprólékos dolgokról csevegett.</p>
					<p>- Ezért hivott ide? gondolta magában és minél közlékenyebb, fecsegőbb lett a
                  herczeg, ő annál zárkózottabb, hallgatagabb lőn. Rossz kedvét alig volt képes
                  titkolni, s csak nehezen tudta magát türtőztetni.</p>
					<p>De azután eszébe jutott, hogy ez a Metternich legeredetibb tulajdonsága. Soha sem
                  vett ő komolyan semmit, legkevésbé az államügyeket. S visszagondolt egy hihetetlen
                  történetre, a mit róla széltében beszéltek. Mikor Napoleon ellen az első európai
                  szövetség, a herczeg lángesze segiségével létrejött, még egy utolsó éjjeli ülést
                  tartottak Karlsbádban. Ott akarták aláirni a katonai egyezséget.</p>
					<p>Mindenki megjött már, csak Metternich késett. Az orosz megbizott rosszat
                  gyanitott. Azt hitte, hogy Ausztria felültette a többi udvart az utolsó
                  pillanatban. Nagy izgalom támadt a diplomaták között.</p>
					<p>Végre utána küldték Genzet. Genz éjjeli tizenegy órakor utnak indult s
                  Metternichhel az Alte Wiesén találkozott. Nagyszélü kalap, vállán átvetett olasz
                  köpenyeg volt rajta. Az utczákon csatangolt, himes szárnyu éjjeli pillangók után.
                  A katonai egyezség aláirása teljesen kiment az eszéből. Szerelmes hangulatban
                  volt, mint a macska...</p>
					<p>Most is divatról, szövetekről, ünnepélyek rendezéséről beszélt. S ugy ült a
                  karosszékben, mint minden született lustálkodó, a ki halálos ellensége a komoly és
                  fárasztó munkának.</p>
					<p>Metternich éles, átható szeme belátott a Szirmai lelkébe. Érezte, hogy a fiatal
                  tanácsos e pillanatban nem valami sokra tartja őt, s hogy elvesziti előtte rögtön
                  hitelét és tekintélyét. Szép, gunyos szája csendesen, halkan mosolygott, mulatott
                  a Szirmai zavarán és keserves csalódásán.</p>
					<p>Egyszer aztán, minden átmenet nélkül az orosz czárra tért át.</p>
					<p>A bécsi élet a fiatal czárt nagyon megváltoztatta. Ez az életerős, daliás orosz,
                  farkas étvágygyal vetette magát az asszonyokra... Egy év alatt megvénült,
                  meghizott, ellustult. Egész nap diványokon és székeken hever. Jól tette Napoleon,
                  hogy üstökös módjára megjelent a láthatáron. Legalább a czár felriad a tétlen,
                  szibarita élet párnájáról.</p>
					<p>A grófnő teát töltött Szirmainak, s kötekedve fordult a herczeghez.</p>
					<p>- Önből a féltékenység beszél. A hóditó Sándor czár, a hol csak teheti, az utjába
                  áll. Vallja meg, herczeg, ez boszantja önt.</p>
					<p>Metternich szeme derülten csillogott. Lassan, kis kortyokban itta teáját.</p>
					<p>- Már az ugy van. Ma is csinos jelenetem volt vele... A lengyel kérdés miatt
                  ugyanis titkos katonai szerződésre léptem Angliával és Francziaországgal, Porosz
                  és Oroszország ellen.</p>
					<p>Szirmai elkiáltotta magát meglepetésében.</p>
					<p>- Francziaországgal, a mely ellen a kongresszust összehivták?</p>
					<p>A herczeg vigyázva letette a csészéjét.</p>
					<p>- Miért ne, ha az orosz-porosz benső viszony miatt máskép nem boldogulhattam?...
                  Csakhogy hiba történt. A franczia király esze nélkül elfutott Versaillesből
                  Napoleon közeledésének hirére. A titkos katonai szerződést, az ügyetlen, az
                  asztalon felejtette. Napoleon abban a hitben, hogy leleplezésével viszályt támaszt
                  köztünk és Oroszország között, megküldte a szerződést Sándor czárnak... A czár ma
                  reggel hivatott. Szeme fénylett, izgatottan járt fel és alá szobájában, mikor
                  hozzá beléptem. Orrom alá tartotta a fatális irást s dörgő hangon kiáltá:
                  „Ismeri-e ezt herczeg? Mennyit fizetett e szerződésért önnek Anglia?” Kitérőleg
                  akartam válaszolni. Udvariasan mosolyogva állottam előtte, s elgondoltam a
                  leleplezés minden végzetes következményét... A czár dühbe jön, Napoleon karjaiba
                  dobja magát, a félrevezetett Poroszország is cserben hagy: ez a helyzet Ausztria
                  végromlása... De szerencsére a czár jobban gyülöli Napoleont, mint az én apró
                  cselszövényeimet. Mit gondol, tanácsos ur, mire határozta magát? Tüzbe dobta a
                  szerződést és kibékülése és bocsánata jeléül mindkét kezét felém nyujtá...
                  Ausztria meg van mentve és Napoleon sorsa meg van pecsételve...</p>
					<p>Mindezt könnyedén, feltünőbb hangsuly nélkül mondta. Mégis Szirmai kiérezte
                  belőle, a hogy egy darab világtörténelem az, a mit hallott.</p>
					<p>- Nagy koczkázattal játszott herczegséged, - mondá, alig palástolva
                  megdöbbenését.</p>
					<p>Metternich szép szeme a grófnőre mosolygott. Néhány szót sugott neki, - bizonyára
                  égő szerelmes szavakat, - mert a fiatal asszony arcza lángba borult tőle. Majd
                  Szirmaira nézett jóságosan, a mester angyali türelmével, a ki valamelyik nehéz
                  felfogásu tanitványát elemi dolgokra oktatja.</p>
					<p>- A politika és az élet koczkázattal jár, fiatal barátom. S ha érdekes bonyodalom,
                  elmés cselszövény, a nyerés ingere és a vesztés félelme nem volna meg a
                  politikában: az ördög foglalkoznék ily unalmas, szürke, lélek nélkül való, ostoba
                  dologgal... Apropos, Szirmai ur, a császár még nem hivatta?</p>
					<p>Szirmai kinos helyzetbe került. Ha nem felel, elárulja magát. Ha az igazat
                  megmondja, megszegi a király tilalmát. S hazudni sohasem kellett eddig az ő
                  közpályáján. És mindehez magán érezte a herczeg átható, éles
                  vércse-tekintetét.</p>
					<p>Elza grófnő mentette ki zavarából.</p>
					<p>- Hogy kérdezhet tőle ilyesmit, herczeg? Jól tudja, hogy a király mindenkinek a
                  lelkére köti, a kivel bizalmasan beszél, hogy az Istenért csak Metternich ne
                  tudjon meg róla semmit.</p>
					<p>A herczeg felállott. Gesztenyeszinü, hullámos haját egy mozdulattal
                  hátrasimitotta, s vidáman tett nehány tánczlépést Elza grófnő felé.</p>
					<p>- A császár titkolja előttem, ha rossz fát tesz a tüzre... Pedig apró titkai nem
                  érdekelnek... Tetszik magának ez a tánczlépés, grófnő? Legujabb, egy olasz
                  tánczmestertől tanultam, nehogy a fiatalság megett nagyon elmaradjak...</p>
					<p>Szirmai sokáig ébren volt. Elütötte a két órát s nem tudott elaludni még sem.
                  Olvasni próbált, de az sem ment.</p>
					<p>A napnak eseményei nem hagyták nyugodni, Ferencznél és Metternichnél időzött
                  minden gondolata. De a hatalmas miniszter alakja olyan volt, mint a fényes köd.
                  Mellette a beteges, sovány arczu, szegletes modoru Ferencz az életet, a valóságot
                  képviselte, a melyre lehet épiteni. A valóságot, a hegyet, völgyet, barázdákat,
                  erdőt, szóval az anyaföldet, a melyet a fénylő köd csak pillanatokra takarhat
                  el.</p>
					<p> Vége az első kötetnek.</p>
				</div>
			</div>
			<div type="group">
				<head>
               MÁSODIK KÖTET.
            </head>
				<div type="chapter">
					<head>
                  XVII. Tavaszi hullámok.
               </head>
					<p>Teltek, multak az évek, Szirmai Ádám nehéz munkában töltötte el.</p>
					<p>Metternich sejtette, de kivüle senki sem, hogy a fiatal tanácsos a császár
                  bizalmasai közül való, a kinek véleménye akárhányszor döntő. A kanczellár maga
                  csak azon csodálkozott, hogy Ferencz egy idő óta a magyar ügyekről oly alaposan
                  van tájékozva.</p>
					<p>Ferencz bizalmatlan természetü volt már trónörökös korában. II-ik József császár
                  mindent elkövetett, hogy e gyanakodó, fanyar zárkózottságról leszoktassa, de ez
                  nem sikerült.</p>
					<p>Senkiben sem bizott tanácsosai közül, Metternichben a legkevésbbé, bár utódjának
                  politikai végrendeletében a szivére kötötte, hogy egyetlen lépést se tegyen
                  Metternich meghallgatása nélkül.</p>
					<p>Ő maga szeretett a maga lábán járni. És semmitől sem irtózott inkább, mint annak a
                  látszatától, hogy tanácsosai vagy rokonai közül valaki befolyásolja.</p>
					<p>Ez a két tulajdonsága vezette arra a gondolatra, hogy általa kiszemelt, kisebb
                  állásu egyénekkel titokban órákig tanácskozzék. Olyanokkal, a kiknek
                  becsületességében és hüségében megbizhatott, s akiknek tanácsát követve,
                  megőrizhette a világ előtt az önállóságnak teljes látszatát.</p>
					<p>Ezek az ismeretlen, felelősség nélkül való, rejtett tanácsadók, a kikkel titokban
                  jött össze, nem egyszer áthuzták becsületes tanácsukkal a vezető államférfiak
                  számitását. Óraszámra beszélgettek vele, mig a nagyurak és állami főméltóságok
                  gyakran órákig ácsorogtak előszobájában, s napokig nem juthattak szine elé.</p>
					<p>Mindazok között, a kikkel Ferencz a schönbrunni melegházakban vagy a királyi
                  palota félreeső szobáiban bizalmasan tanácskozott, Szirmai Ádám emelkedett
                  legmagasabbra becsülésében.</p>
					<p>Már a külseje is megtetszett neki. Szép kék szeme tele volt nyiltsággal és
                  becsületességgel, s férfias hódolata a király személye iránt, a melyben nem volt
                  sem megalázkodás, sem az udvaroncznak sima hizelgése, jó hatással volt Ferencz
                  zárkózott, mogorva természetére.</p>
					<p>Sokszor meggyőződött róla, hogy ez az ember önzetlenül szereti, s hogy mindig a
                  teljes igazságot mondja meg.</p>
					<p>Szirmai sohasem szépitett előtte semmit. A legkeserübb igazságot is megmondta, ha
                  Ferencz császár ugy kivánta. A dolgokat és embereket mindig a maguk természetes
                  világitásában mutatta be, s nem müvészies kiszinezésre, - a valóság feltárására
                  törekedett.</p>
					<p>Mint a nagy reálista iróknak, különös érzéke volt az élet iránt; de csak az élet
                  iránt. Álomképek politikai terveiben sohasem háborgatták. A politikát a rideg
                  számvetés tudományának tartotta, a hol, mint az óramüben, minden keréknek pontosan
                  össze kell vágni, s a hol egy számitási hiba az óra későbbi müködésében
                  megbosszulja magát.</p>
					<p>Hanem hosszu idő kellett hozzá, - két egész esztendő - mig Ferencz bevégezte rajta
                  kisérleteit. Mert a király bizalmasain kisérleteket folytatott, mint a tengeri
                  nyulakon. A bonczoló orvos tudásszomjával vagdalt bennük, hogy apróra megismerje
                  szervezetüket. Kelepczét állitott nekik, ha tehette, tőrbe csalta, s ama belső
                  rugók után kutatott, a melyek cselekvésüket irányitják. Éjjel-nappal szemmel
                  tartotta őket, megfigyeltette életmódjukat, minden lépésüket.</p>
					<p>S ha a tüzpróbát jól kiállották, akkor ajándékozta meg őket bizalmával. De e
                  bizalom csak arra terjedt, hogy hitelt adott szavuknak és megfogadta tanácsukat;
                  ám a maga véleményét még e kiválasztottak előtt sem árulta el soha. Az volt a
                  legfőbb törekvése, hogy senkit se engedjen belátni lelkébe. Inkább együgyünek
                  tetette magát, mintsem hogy elárulta volna gondolatait.</p>
					<p>Olyan emberismerőnek, mint Szirmai, nem volt nehéz kibetűzni azt a szeszélyes,
                  elmosódott irást, a melyet Ferencz király természetének hivtak. Valódi szanszkrit
                  betük, igazi szórejtélyek voltak Ferencz benső tulajdonságai sok ember szemében,
                  de Szirmai előtt nem.</p>
					<p>Eleinte csalódott ő is a király megitélésében. Néha, mint a rossz vizsla, hamis
                  nyomon járt. Egyszer-másszor felült. Megtörtént, hogy nem is mert eljutni a végső
                  következtetésig; hanem ez csak fél esztendeig tartott.</p>
					<p>Félesztendő mulva nyitott könyv volt előtte az uralkodó. S épen azért, mert minden
                  izében megismerte, még kellemetlen tulajdonságai megett is reátalált lényének
                  legjellemzőbb vonására: jószivüségére, a melyet a franczia forradalom és a
                  napoleoni háboruk minden sulyos megpróbáltatása sem tudott megrontani, s a mely
                  politikájának, az atyáskodó abszolutizmus rendszerének egyedüli oka, magyarázata,
                  mentsége, rugója volt.</p>
					<p>A fejedelem bizalmával Szirmai sohasem élt vissza. Sohasem gondolt arra, hogy
                  földi javakat, magas állást, hatalmat és befolyást, hirnevet és dicsőséget
                  szerezzen általa akár magának, akár családjának.</p>
					<p>A zajtalan, csöndes, felelősség nélkül való, de hasznos munkásság évei, egyik a
                  másik után, leperegtek a nélkül, hogy valami nagyobb változást okoztak volna
                  Szirmai életében.</p>
					<p>Anyja még élt és boldog volt, ha egy-egy hosszu levelet kapott a fiától. Niczky, a
                  ki időközben belső titkos tanácsos lett, s a kire Pető azt mondta a
                  megyegyűlésen, hogy olyan, mint a kéményseprő, minél magasabbra mászik, annál
                  jobban bepiszkolja magát a hatalom szolgálatában, - még mindig jó ismeretséget
                  tartott vele. Elza grófné védőszárnyai alá vette a szalonokban, de Szirmai
                  büszkesége föllázadt e szerep ellen, s ritkábban kezdett járni hozzájuk. Hiába
                  magyarázta a grófné, hogy asszonyok barátsága nélkül nem fog boldogulni a
                  politikában, s hiába nevezte őt el gunyosan magányos üstökösnek, a ki társak
                  nélkül akarja megfutni kiszabott pályáját.</p>
					<p>Pontosan osztotta be idejét. Gondja volt rá, hogy társadalmi kötelezettséget
                  lehetőleg keveset vállaljon. A társaságban való élésre s a mi azzal együtt jár, az
                  árral való uszásra nem ért volna rá. És soha még embert nem bámult jobban
                  Metternichnél, a ki Európa politikájának élén állott, s a ki mindenütt ott volt, a
                  hol szórakozni, mulatni, csillogni, az időt agyonütni kellett. Hogy a kanczellár
                  mindenre ráért, még arra is, hogy leánya tánczóráin megjelenjék, Szirmai ezt
                  csodálta benne legjobban.</p>
					<p>Volt különben Szirmai ez életmódjában számitás is. Közte és Ferencz között ezekben
                  az években szövődtek a bizalmas viszony szálai. S ő tudta, hogy Ferencz semmit sem
                  utál jobban, mint Metternich életmódját.</p>
					<p>Bár a tekintély elvét képviselte, eltürte, hogy Metternich oly szini előadásokon,
                  a melyekben ő is ott volt, a szomszéd páholyban szeretőivel jelenjék meg. Szemet
                  hunyt a herczeg tékozló, ledér, könnyelmű életmódja előtt, mert szüksége volt
                  fényes tehetségére. Sőt hallgatag megállapodás volt köztük abban a tekintetben,
                  hogy bizonyos dolgokat a császár nem feszeget. Csakhogy ez a megállapodás nehezére
                  esett a szigoru, erkölcsös Ferencznek és Szirmai jól látta, hogy olykor valóságos
                  kinszenvedés reá nézve.</p>
					<p>A bécsi kongresszus óta a szalonok ugyis rossz hirbe keveredtek. Megszokták a
                  bécsiek ama napok óta, hogy minden szép asszonyban politikai kémet, az állami
                  politika játékszerét lássák.</p>
					<p>Ferencz ugyan nem bánta, hogy az ő nagyszerüen szervezett titkos rendőrsége, az
                  asszonyi nádasok susogásából tudjon meg egyet-mást, a mit tudni kivánt; de
                  bizalmasait féltette, sőt óvta a szalonok büvös hálójától. Mindig attól tartott,
                  hogy a kiben bizik, szerelmes fővel elárulja.</p>
					<p>Szirmai visszavonult életmódja csak növelte iránta Ferencz bizodalmát. Ő maga néha
                  mégis érezte keserves egyedülvalóságát. Voltak napjai, mikor könyve és irása
                  mellől, Faust módjára, az élet örömeire vágyakozott. Mikor szerette volna rábizni
                  magát, - mint valami napsütött hullámra, - a véletlenre, hogy vigye magával,
                  ragadja el messze, messze és dobja ki valahol a szerelem virágos partján...</p>
					<p>Egyik délután (vasárnap volt) unta magát. Fejét nehéznek érezte, nem volt kedve
                  szellemi munkához. Ilyenkor lovagolni szokott, vivni, vagy csónakázni a Dunán.
                  Szóval testileg jól kifárasztotta magát.</p>
					<p>Most azonban nem tudta, hogy mihez fogjon. Ugy hitte, a fejét ki kell
                  szellőztetni. Ki kell nyitni ajtaját, ablakát, hogy átjárja az élet friss
                  levegője, szele, zápora, verőfénye.</p>
					<p>Huszárjának azt mondta, csak öreg este jön haza, s utját a külvárosoknak vette.
                  Átment a Wien folyó hidján. Ebben a pillanatban - még öreg ember korában is
                  tisztán emlékezett rá - senki sem volt a hidon rajta kivül. Csak egy leány,
                  karcsu, szapora járásu, s a hogy hátulról kivehette, szőke haju.</p>
					<p>Előtte ment, árnyéka rávetődött a napsütött hidra. Valami polgárleány lehetett,
                  mert egyszerü, fehér kartonruha volt rajta s könnyü szalmakalap, repkedő
                  szalagokkal.</p>
					<p>Ahogy Szirmai elhaladt mellette, a leány féloldalt reá pillantott. Azután elkapta
                  róla a mosolygó szemét.</p>
					<p>Szirmai megakadt az ártatlan, kiváncsi nézésen, mint ruhája a csipkerózsa ágában.
                  A szó teljes értelmében megakadt. Idő kellett hozzá, mig elszabaditotta magát a
                  leány szemétől.</p>
					<p>Föltette, hogy utána megy. Talán meg is szólitja, ha alkalom nyilik rá. Mindenütt
                  nyomában járt, mint az árnyéka. Azért a leány nem ment se gyorsabban, se
                  lassabban. Tudta, érezte, hogy követi valaki, de ahoz ő ily nagy városban már
                  hozzá volt szokva. Hallotta háta mögött a Szirmai sarkantyujának halk pengését.
                  Még mosolygott is rajta, hamvas fiatal arczán két gödröcske képződött a
                  mosolygástól.</p>
					<p>Aranyos kontya mindenütt előtte ragyogott. S ahogy ruháját fölemelte, Szirmai
                  meglátta karcsu bokáját, ingerlő, hófehér harisnyáját.</p>
					<p>Egyszer nagy, sárgára festett bárka szakitotta el őket egymástól: a bécsi
                  társaskocsi. Vasárnapi kirándulókkal volt tele a kocsi belseje, s a tetejéről, a
                  hová mint a tengeri hajó fedélzetére, kanyargós meredek lépcső vezetett,
                  megelégedett polgárok hitették el magukkal, hogy ők most hamisitatlan alpesi
                  levegőt szivnak.</p>
					<p>Szirmai attól tartott, hogy mire szabad lesz előtte az ut, a leány eltünik, mint
                  az álom, valamelyik mogorva polgárház kapuján, vagy valamelyik
                  utczaszegleten.</p>
					<p>De az megvárta. Meglassitotta lépését, sőt talán meg is állott egy pillanatra,
                  mielőtt befordult volna utczájukba.</p>
					<p>Csöndes, tiszta, szük utcza volt, a hová befordultak. Szirmai sohasem látott még
                  ily kedves kis utczát életében. Csupa apró, egyemeletes polgárház volt benne. Régi
                  kőházak, meredek tetővel, minden ablak tele virággal. Hófehér függönyök voltak az
                  ablakon, a kapuk rézkilincse fénylett, mint az arany. A lépcsők tisztára sikálva s
                  behintve kőporral. Tiszta vizü csatorna folyt a házak előtt, deszkával végig
                  boltozva. Itt-ott fölvették a deszkát s a gyermekek papiros hajókat eregettek
                  rajta. Nyilván azt gondolták, legalább is a csöndes oczeán zajlik előttök, büvös,
                  csodás, távoli szigetekre hajtva nagy fáradsággal készült hadihajóikat...</p>
					<p>A kapuboltozat sötét, hosszu volt mindenütt. Két-háromszáz esztendeje épitették,
                  csakhogy komlóval, vadszőlővel futtatták be az emberek, megenyhitve a falak
                  történelmi mogorvaságát.</p>
					<p>Egyszer csak a leány megállott. Lassan, gondolkodva lépett be a kapun, s féloldalt
                  reá nézett üldözőjére. Mikorra Szirmai odaért, már nem látta a homályos boltozat
                  alatt. Eltünt nyom nélkül. Semmi sem maradt utána. Csak egy vert vasból készült
                  nyolczszegletü lámpát pillantott meg, a mely, mint akármelyik velenczei
                  palotában, vashorgon függött a kapuboltozat közepén. Szirmai várta, hogy a lámpa
                  megvilágosodjék; hogy az eltünt szőke leány kitekintsen reá fényes láng
                  képében.</p>
					<p>Jól megnézte kivülről a házat. A megbarnult falakból barátságos, derült ablakok
                  csillogtak a járókelőkre. Olyan volt igy a ház, mint egy ránczos öreg anyóka arcz,
                  akinek még mindig szép szemei vannak. A kapun felirás hirdette, hogy a ház
                  1602-ben épült, s hogy Hans Füller mézeskalácsosé.</p>
					<p>Alig bandukolt tiz lépésnyire, az első emeleten kinyitottak egy ablakot. Vagy
                  talán a forgó szél csapta ki s azután nyomtalanul elsuhant a meredek háztetőn.</p>
					<p>- Nyitott ablak, kinyilt sziv, - igy vigasztalta magát Szirmai. S csakugyan, szőke
                  leányfej jelent meg a muskátli és a szuró kaktusz között.</p>
					<p>Föl akart köszönni, mikor fekete főkötő bukkant föl az ablakban, s egy éles hang
                  szidta a leányt, mint a bokrot, hogy olyan szelesen nyitott ablakot.</p>
					<p>- Talán valaki után leskelődsz, Katicza? Nagyon illik pedig ezen a szent
                  vasárnapon.</p>
					<p>A fekete főkötő árnyékából két éles vénleány szem fürkészte az utczát és
                  szerencsésen megakadt Szirmain, éppen mikor sóvárogva az ablakra nézett.</p>
					<p>- Ah, egy ur. Finom, előkelő magyar ur. Bizonyosan mágnás. S egészen a kapuig
                  kisért... Majd ad neked apád, Katicza... Összetöri a csontodat... Az én koromban a
                  leányok azt sem tudták, mi fán terem a gavallér... S te még kinyitod neki az
                  ablakodat... Teremtő Isten, mily rossz világ van most...</p>
					<p>Szirmai nem hallott többet, mert az ablakot becsukták. Odább állott, mintha
                  leforrázták volna. El akart menni, de valami érzés marasztotta. Bevonult az utcza
                  másik oldalán egy elhagyott kapu alá, s onnét leste az ablakot. De hiába leste. Az
                  ablak nem nyilott ki, akár hogy szerette volna.</p>
					<p>Föltette, hogy nem tágit. Nem akar a leánynyal többször beszélni, csak egyszer.
                  Bocsánatot kér tőle, hogy bajba hozta. S megmondja neki, hogy olyan aranyos kontya
                  van, mint Elza grófnőnek. Avval a különbséggel, hogy a grófné kontyát sohasem
                  követte nyomon külvárosi utczákon... Vagy ha követte, ma már nem emlékszik rá...
                  Ami egyre megy a dolog lényegére nézve...</p>
					<p>Teljes másfél óráig volt leánylesben. A ház előtt is elment nehányszor, fel is
                  nézett merően az ablakra. De csak az öreg néni fekete főkötőjét látta, ahogy
                  őrhelyén gunyasztott éberen és fáradhatatlanul.</p>
					<p>Végre elunta a mulatságot. Meg azután meggondolta, hogy a leány helyzetét
                  sulyosbbitja makacsságával. Miért tegye ki az apja haragjának? A nénje ugyis azzal
                  fenyegette meg, hogy Hans Füller összetöri a csontját. A miből kitetszik, hogy a
                  mézeskalácsos, mesterségével ellentétben, - mérges, indulatos ember.</p>
					<p>Elszontyolodott s megindult hazafelé. Csakhogy nem jutott tovább az
                  utczaszögletnél. Az utczaszögleten vendéglőbe botlott. Kis, háromszobás spelunka
                  volt, tisztán tartva, mint a pohár. A ház előtt is voltak asztalok, kádakban
                  zöldelő leanderek között.</p>
					<p>Szirmai szomjuságot érzett. Leült az egyik asztalhoz és bort rendelt. Mázos
                  kőkorsóban tették eléje az italt, s mert a legdrágább borból rendelt, maga a
                  vendéglős hozta és le is ült mellé mindjárt egy kis barátságos beszélgetésre.</p>
					<p>Bent a szobák tele voltak vendéggel. Sört ittak, erősen pipáztak és
                  politizáltak.</p>
					<p>Kint, a szomszéd asztalnál három mesterember idogált. Leritt a megelégedett
                  pirospozsgás képükről, hogy jól megy dolguk. Mégis panaszkodtak. Sokalták az adót,
                  szidták a kommunitást, tiszteletlenül beszéltek Metternichről. Csak a császárról
                  szóltak szeretettel. Ugy, a hogy gondos, jó atyáról szokás, a kinek elnézik
                  sokféle rigolyáit.</p>
					<p>A három közül az egyik, - a többiek Hansnak szólitották, - nagyon szabadszáju
                  volt. Azt az időt emlegette, mikor franczia csapatok lepték el Bécset. Dicsérte
                  Károly főherczeget, az osztrák hadsereg egyetlen hadvezérét, akivel hálátlanul
                  bánt Ausztria, s a ki egyik félreeső kastélyába vonulva, örökre lemondott róla,
                  hogy részt vegyen a birodalom ügyeinek vezetésében. Élve eltemette magát, s
                  valóban nem szép „Franzl”-tól, hogy nem siet kiengesztelni. Különben ő, - Hans
                  Füller - biztosan tudja, egy udvari ember mondta neki, hogy a császár mindig görbe
                  szemmel nézte a Károly főherczeg katonai dicsőségét. Irigykedett rá.</p>
					<p>A többiek mindent aláirtak, amit mondott, csak Ferenczet nem hagyták. Annál inkább
                  panaszkodtak azonban a nehéz időkre. Pénz nincs, az állam hitele olyan, mint a
                  kiapadt tó: csak néhány meggazdagodott börziáner érzi jól magát benne. A kormány
                  pazarló. Tele marokkal szórja a pénzt minden ostobaságra. S mig a nép szegény,
                  Metternichnek minden börzemüveletből roppant összegek jutnak... A szeretők és
                  kegyenczek divata járja, mint Francziaországban XV-ik Lajos idejében. De XV-ik
                  Lajos után XVI-ik Lajos következett. A Dubarryk után a nyaktiló...</p>
					<p>Észrevették a figyelő Szirmait, csöndesebben beszélgettek, ugy, hogy csak egyes
                  töredezett szavakat hallott azontul beszédükből.</p>
					<p>Már fizetni készült, mikor Katicza belépett. Nagykendő volt rajta, könnyü, török
                  selyemkendő, bizonyára még a nagyanyjától maradt rá.</p>
					<p>Nem látta Szirmait, ura apját kereste. A hogy észrevette, letelepedett melléjük az
                  asztalhoz s szives jóestét kivánt.</p>
					<p>- A néni küldött. Azt üzeni, ne igyék sokat apuska. Szigoruan rám parancsolt, ne
                  menjek el innét, mig haza nem jön velem.</p>
					<p>A többiek nevettek, de a mézeskalácsos öklével az asztalra ütött.</p>
					<p>- Nagyon rámkapott az a boszorkány. Mióta szegény feleségem meghalt, ugyancsak
                  ránczbaszedne bennünket az „öreg skatulya”... Még megiszunk, galambom, egy-egy
                  meszely bort. Ülj le addig, s légy öreg apádhoz türelemmel.</p>
					<p>Sötétedett. A fogadós gyertyákat gyujtott, s minden asztalra oda tett egyet.
                  Odabent énekeltek s megszólalt a kétes hangu sipláda. A leanderekre, hogy
                  világosabb legyen, szines papirlámpásokat akasztottak.</p>
					<p>Katicza, szőke fejét kezére támasztva, az énekre figyelt. Kalap nem volt rajta, s
                  igy a gyertya ráeső fényében oly tisztán és élesen meglátszott kedves, fiatal
                  arczának minden vonala, mint a császárnők képe a római arany pénzeken.</p>
					<p>Szirmai nézte, s elnézte volna, ki tudja meddig, ha egyszer csak a leány felé nem
                  fordul. Nagy zavarba jött, ahogy megismerte. Kezének hirtelen mozdulatával
                  feldöntötte az apja poharát.</p>
					<p>- Jaj, de szeles vagy, Katicza. Mi lelt?</p>
					<p>Mi lelte! Féloldalt ült, hogy Szirmai jól láthassa. Ugy tett, mintha a
                  beszélgetésre ügyelne, pedig ragyogó szeme lopva az ismeretlen ifjura szállt, aki
                  délután hazáig követte.</p>
					<p>Mit akarhat tőle? Hogy talált ide, a félreeső spelunkába? S hogy tudta meg,
                  micsoda égi jelből, hogy ő még ma az apjáért ide jön? S hogy épen a nagynénje
                  küldi ide a veszedelem torkába, aki azt szeretné, hogy üveg-harang alatt őrizze
                  meg a legyektől és darazsaktól, mintha sütemény és nem szerelemre alkotott, fiatal
                  leány volna?...</p>
					<p>A darázs bizony körülötte dongott. Talán hozzá is ütődött Katiczához, s még sem ő
                  maga, hanem a leány kábult el tőle.</p>
					<p>Nagykendője lecsuszott válláról. Szőke hajának bágyadt fénye volt a fogyatékos
                  estéli világitásban. Az a szine volt, ami a mezőn az érett kalásznak, holdvilágos
                  éjszakán...</p>
					<p>A leanderek levele csendesen mozgott az esteli szélben. A gyertya és a szines
                  lámpások nyugtalanul égtek. Nyugtalanul, mint a Katicza szive... Tekintete mind
                  bátrabban szállott át a Szirmai asztalához...</p>
					<p>- - - Harmadnap Szirmai a királynál járt. A várpalotában fogadta,
                  dolgozószobájában. Ferencznek jó kedve volt. Nem rég jött meg a reggeli miséről,
                  s már átolvasta a titkos rendőrség különféle jelentését.</p>
					<p>Mikor dolgát elvégezte, a császár nem bocsátotta el, mint ahogy máskor szokta,
                  barátságos kézmozdulattal. A rendőrség jelentései között keresgélt, azután sovány
                  ujjaival kihalászott közülök egyet, s hosszura hagyott körmével aláhuzott benne
                  néhány sort.</p>
					<p>- Ugy-e, Szirmai, ön nem házas?</p>
					<p>- Legényember vagyok, felség.</p>
					<p>- Házasodjék meg.</p>
					<p>Szirmai megütődve nézett rá. A király elnevette magát s kezét bizalmas
                  tanácsosának a vállára tette.</p>
					<p>- Nekem csak erényes emberek szolgálhatnak, - na természetesen, Metternich
                  kivételével. - Maga is kezd, hogy is mondjam csak? elromlani... Hol volt
                  tegnap?... Ugy-e szoknya után szaladt? Azután a „zöld koszoru”-ban nyugodtan
                  végighallgatta, hogy szidják nyugtalan vérü polgárok az állam rendjét... Igaz,
                  csak Metternichet gyalázták, engem nem... De a forradalomról is beszélgettek, és
                  családi dolgaimba ütötték bele az orrukat... Lecsukatom a három bugrist egy-egy
                  hétre, hadd elmélkedjenek, a világ állapotáról... Mindez azonban mellékes és nem
                  vonatkozik önre. Ami önre vonatkozik, az a Hans Füller leánya... Tetszik, ugy-e?
                  Muló szerelmi kalandra alkalmas volna?... Csakhogy, gondolja meg, hova vezet ez?
                  Maga is bele kerül az asszonyok hálójába. Ledér lesz maga is, hitvány, szoknyahős,
                  mint... mint mások... Félember lesz önből is, pedig nekem egész emberre van
                  szükségem. S a félembernek félbizalom jár, pedig én egész bizalmamat helyezem
                  önbe. Házasodjék csak meg, édes Szirmai... Mert: periculum in mora.</p>
					<p>Kegyesen nyujtotta kezét, ami Ferencznél nagy kitüntetés számba ment. Szirmai
                  mélyen meghajolt, de nem csókolta meg a király ujjait, mint ahogy Metternich
                  szokta.</p>
					<p>Mikor lement a lépcsőn, s valami hátulsó ajtón szerencsésen kivezették,
                  elgondolkozott azon, amit Ferencz neki mondott.</p>
					<p>- Nehéz szolgálni az államot, - sóhajtá fél tréfásan, fél busongással. - Még
                  Katiczáról is lemondjak a „legfelsőbb szolgálat” érdekében? Ez egy kicsit mégis
                  sok a jóból... No de se baj. Több is veszett Mohácsnál, ahogy oda haza
                  mondják...</p>
					<p>Ebben a pillanatban erős, égető honvágyat érzett. A szép magyar földet látta
                  képzeletében...</p>
				</div>
				<div type="chapter">
					<head>
                  XVIII. Anya és fiu.
               </head>
					<p>A nagyasszony szokása szerint, korán fölkelt. Alig volt öt óra, mikor botjára
                  támaszkodva, végigkopogott az udvaron.</p>
					<p>A fiáról álmodott. Gyakran esett ez meg vele; ami nem is csoda, mikor éjjel-nappal
                  róla gondolkozott.</p>
					<p>Azt álmodta: Ádám öt éves. Kék szemü, szőke haju, piros képü fiucska, eleven, mint
                  a halcsik. Szakasztott olyannak látta álmában, aminő a valóságban volt öt éves
                  korában.</p>
					<p>Előtte való nap Niczkyné járt nála. Még mindig szép asszony, sőt talán most a
                  legszebb. Megvan benne az érett szőlőnek minden édessége és illatos volta, s
                  minden duzzadtsága. Ugyancsak őrizni kell ebben a veszedelmes korban az asszonyt a
                  seregélyektől! Niczky, - a nagyasszony ugy látta, - nem nagyon őrzi. Még csak egy
                  sovány, vörös angol guvernántot sem tüz ki szőlőérés idején a földjére -
                  madárijesztőnek.</p>
					<p>Niczkyné szabad, mint a madár. Az ura nem ügyel rája. Elhanyagolja, csupa
                  udvariasságból. Minek lábatlankodnék körülötte, hogy azokat riassza el, akikkel a
                  grófnő szivesen érintkezik?</p>
					<p>Niczkyné sokat beszélt a fiáról, a fia bécsi életéről. Nem ugy beszélt róla mint
                  azelőtt, nem gyulladt ki az arcza s a szeme nem ragyogott oly veszedelmesen.
                  Nyugodtan, minden zavar nélkül emlegette, hüvös szeretettel.</p>
					<p>- Nem történt köztük semmi, épen semmi, - biztatta magát a nagyasszony. Nem az én
                  fiam a seregély, amely kikezdi a más szőlőjét. Másokkal pedig nekem semmi dolgom.
                  Vagy pedig már tul estek rajta...</p>
					<p>Mikor delet harangoztak, az ebédlőben egymagára teritettek a nagyasszonynak. Mint
                  a leesett hó, olyan fehér volt az abrosz. Tányér, az ezüst evőeszköz, a friss
                  vizzel megtöltött kristály-palaczk már mind ott illogott-villogott az asztalon. S
                  a nagyasszony kedves szalvétatartója, boldogult urának figyelmes ajándéka.</p>
					<p>A nagy ebédlőben csend volt. Csak a lábas óra ingája járt fel és alá csodálatos
                  egykedvüséggel. S a lebocsátott zöld zsalugáter körül legyek döngicséltek. Ugy
                  sem döngenek soká, a porczellán tányérra kitett légy-papiros néhány percz mulva
                  halálra mérgezi őket.</p>
					<p>Odakint meleg volt. Sehol semmi szél. A juliusi forróság vakitón tüzött le
                  Baranyavárra. Még a fák árnyéka sem igen nyujtott menedéket.</p>
					<p>Szirmainé asztalhoz akart ülni, mikor berontott az ispánné.</p>
					<p>- Jézus-Mária, az urfi.</p>
					<p>- Mi van a fiammal?</p>
					<p>- Most ugrott le a parasztkocsiról a kapu előtt.</p>
					<p>Szirmainé csöndesen rázta a fejét.</p>
					<p>- Káprázott a szemed, leányom. Se nem irta, se nem üzente, hogy megjön.</p>
					<p>De azért ablakhoz lépett s a zsalugáter rései között kikukucskált. Majd elfulladt
                  a váratlan örömtől: csakugyan a fia érkezett meg.</p>
					<p>- Hamar, leányom, még egy teritéket. Azután szaladj a konyhába. Nézz utána, hogy
                  hirtelen még süssenek-főzzenek valamit... Csakugyan megjött a drága fiam, nem
                  hiába álmodtam róla...</p>
					<p>Ahogy fájós lábától telt, kiment a tornáczra. Akkor már sietett fel a lépcsőn
                  Ádám. Az udvar valamennyi kutyája hozzádörgölődzött, reá ugrott az utjába állott,
                  vinnyogott és nyafogott örömében.</p>
					<p>- Csiba te, - hajtotta el a nagyasszony a komondorokat. Ő maga egy darabig nem
                  tudott szólni, csak ölelte, csókolta, könyeivel áztatta.</p>
					<p>Ádám bágyadtnak látszott. A nagyasszony azzal vigasztalta magát, hogy a hosszu ut
                  fárasztotta ki.</p>
					<p>Hiába tartóztatták, kisietett a konyhába, s a kocsist leküldte a pinczébe, hogy
                  hozzon fel bort a javából.</p>
					<p>Ebéd alatt száz kérdést intézett hozzá: a fia nem győzött felelni. Csak egyet nem
                  kérdezett tőle: hogy miért jött haza ily váratlanul? Majd megmondja, ha
                  megmondhatja, gondolá. S ha nem mondhatja meg, ha valami státus-titok, miért
                  faggatnám szegényt?</p>
					<p>Mindegyik cseléd szerette volna látni a fiatal urat. A szakácsné ugy segitett
                  rajta, hogy minden tál ételt más-más cseléddel küldött be. Más vitte be a bort, a
                  savanyuvizet, a hámozott kovászos uborkát, a vékony szeletekre vágott nyári
                  retket.</p>
					<p>Ádámnak mindegyikhez volt nyájas szava. Mint egy-egy szem cseresznyét, evés közben
                  elejtett egy-egy jó szót. Azok kaptak utána, lehajoltak érte. Azután ragyogó
                  arczczal, megelégedetten mentek dolgukra.</p>
					<p>Odakint azután összedugták a fejüket s az „ifju ur” szinét birálgatták.</p>
					<p>Ugy találták, hogy megnyult az arcza, hogy a szine nem olyan szép piros, mint
                  azelőtt, s hogy erőltetve, nem a szivéből nevet.</p>
					<p>- Nincs annak semmi baja, - fakad ki az ispánné. - Csak városi szine van a
                  lelkemnek. Mit akarnak? Nagy ur ám Bécsben őkigyelme. Sok a gondja.</p>
					<p>A kocsis, aki egy pókhálós palaczkkal vesződött, (sárga tokaji aszu volt benne)
                  mérgesen mondá:</p>
					<p>- Elég nagy ur a nagyságos urfi itthon is. Hogy nagy ur legyen, nem kell neki
                  azért Bécsbe fáradni...</p>
					<p>Szirmainé ezalatt fáradhatatlan volt a kérdezgetésben. Főleg a császár érdekelte.
                  („Király az anyám, nem császár.”)</p>
					<p>Megöregedett-e? A szép fiatal királyné hogy érzi magát - tisztelettel legyen
                  mondva, - az öreg fa árnyékában? Mi a mulatsága? Csakugyan oly mesésen szépek-e az
                  öltözékei? S nem szóbeszéd-e, hogy maga Ferencz a fukarságig egyszerüen él,
                  pecsétes, viseltes kabátokban járva, mint Nagy Frigyes? S a mi fő, jó szivvel
                  viseltetik-e hozzá ő felsége?</p>
					<p>Szirmai mind e kérdésre sietett válaszolni. Szeretettel és csodálattal szólott a
                  magyarok királyáról. De bevallotta, hogy a szép Mária Ludovikát alig ismeri.</p>
					<p>Szirmainé a fejét csóválta. Nem találta ezt a dolgot rendénvalónak. S mikor erre
                  Ádám megmagyarázta, hogy ő Ferenczczel csak szerelmesek módjára titokban
                  találkozik, hogy a király bizalmát rejtegetni kell a világ előtt, a nagyasszony
                  összeránczolta nemes, ezüstös homlokát.</p>
					<p>- Egy magyar nemessel máskép bánhatna ő felsége.</p>
					<p>Szirmai elpirult.</p>
					<p>- Már ezen nem segithetünk anyuskám. A felség szereti a titkolódzást. Bizalmatlan
                  nagyon, s nem lehet csodálni. Sok megpróbáltatáson ment keresztül. Átélte a
                  franczia forradalom borzalmait, s Napoleon szélvész módjára rázta meg ősei
                  trónját... De azért ne értsd félre sem őt, sem engem. Nem vagyok kémje, se
                  besugója...</p>
					<p>A nagyasszony megrémült. Csöndesitette fiát, kedveskedő szavakkal szólt hozzá,
                  mint kis gyermek korában.</p>
					<p>- Drága, egyetlen fiam, csak nem értesz félre? Az életemet adnám érted, nemhogy
                  megsértenélek. Hanem, végre is, magyar asszony vagyok. Oly országban élek, a hol
                  nyilt ajtók mellett, a nyilvánosság napfényében történik minden. Nálunk nem
                  titkolódzik senki. S államtitok az, a melyről a verebek is csiripelnek... A
                  politika magas régióiba, hol te meg ő felsége terveket szőttök, az én szemem nem
                  lát. S végre is a királyok is emberek, nekik is lehetnek rossz szokásaik...</p>
					<p>Szeme tele volt gyöngéd rábeszéléssel, a hogy a fiát nézte, de a hangjában még
                  valami lappangó hidegség érzett. Valami észrevétlen, finom léghuzam, a melytől a
                  fia szive egy pillanatra megborzongott.</p>
					<p>- Ime, - gondolá - mily idegen világrész ez a Magyarország. Mintha tengerek
                  választanák el Bécstől, mintha más naprendszerbe tartoznék, egymás szokását és
                  politikai erkölcseit annyira nem ismerik. A min a nagyasszony egyszerü magyar
                  szive megütközik, azt ő már nem érzi. Hogy a királylyal való viszonyában van
                  valami szokatlan, ha nem is lealázó, azt most olvasta le először anyja
                  összeránczolt, szigoru homlokáról...</p>
					<p>Akármily világfi volt is, elkedvetlenedését nem tudta elrejteni. Csakhogy a
                  nagyasszony anyai szive kicsordult a tuláradó szeretettől, s jóvá tette, a mit fia
                  ellen akaratlanul vétett.</p>
					<p>Ebéd végén már szent volt köztük a béke.</p>
					<p>Szirmai, azon ürügy alatt, hogy a hosszu ut kifárasztotta, lepihent. A maga
                  szobájában feküdt le, alacsony, széles diványra, a mely felett fegyverek függtek,
                  s a hol oly sok szép és magasztos tervet szőtt fiatalabb korában. Beteltek-e az
                  álmok? Bizony még nem teltek be. Az ő vetései csak most zsendülnek a hires
                  császárváros politikai köreiben, s lesz-e belőlük érett kalász: azt csak az Isten
                  tudja.</p>
					<p>Nyitott szemmel feküdt igy az elsötétitett, hüvös szobában. Lassanként megszokta
                  szeme a félhomályt, s egyenként vette észre a régi, kedves, egyszerü butorokat. Az
                  iróasztal még a nagyapjáé volt. Sokféle furfangos fiók és titkos rejtek volt
                  benne. Azokban tartotta első verseit, meg egy tizennégyéves polgárleánynak hozzá
                  intézett szerelmes levelét. A levelek most is megvoltak valahol. Piros szalaggal
                  kötözte össze, s jól megöntözte őket patchulival, hogy penészszagot ne kapjanak
                  titokteljes sirboltjukban...</p>
					<p>A könyvszekrény is régi helyén volt. Zöld vászon függöny mögött sorakoztak atyja
                  könyvei. A Corpus Juris s a diéták végzései, a latin és görög klasszikusok. Meg a
                  Páriz-Pápai nagy szótára. Ezekből telt ki atyjának összes tudománya, pedig nagy
                  tudós hirében állott ő kigyelme a maga idejében.</p>
					<p>Az üvegszekrény is szemébe ötlött. Ezüst gyertyatartók, aranyozott kelyhek,
                  smaragddal kirakott karpereczek, karcsu velenczei poharak és finom, festett
                  fayence csészék világitottak reá - ragyogó leányszemek módjára - a félhomályban.
                  Hányszor világitottak igy reá máskor is, mintha le akarnák olvasni homlokáról, nem
                  egy vidám, nem egy szomoru gondolatát...</p>
					<p>Minden ugy van itt, a hogy elhagyta. Még a hegymászó botja is ott van, a hová
                  legutoljára letette. Görbe kertészkése ott piheni ki fáradalmait, s mélységes
                  unalmában ott rozsdásodott meg, a hol a kezéből kihullott.</p>
					<p>Csak ő változott meg. Egyedül az ő szivében, az ő agyában hagytak hátra nyomot az
                  emberek és az idő. Olyan volt, mint a kiszáradt folyamágy. Csak a lerakodott
                  homokrétegek árulják el, mily sokszor végigrohantak benne az életnek üde,
                  napfényes hullámai...</p>
					<p>Sokáig gondolkozott, mig végre elnyomta a buzgóság. Jó másfél órát alhatott igy,
                  szokása szerint oly csöndben pihegve, mintha halott volna, mikor két szemnek
                  delejes sugara fölébresztette. E büvös szemsugár áthatott a kemény homlokcsonton,
                  befuródott agyvelejébe és öntudatra ébresztette. Az anyja szeme függött rajta,
                  tele megható, még a köveket is meginditó szeretettel.</p>
					<p>A szoba pedig világos volt. A zsalugátert kitámasztották, s a nyitott ablakon
                  Szirmai a tisztántartott udvarra látott. A jegenyefákra és az elborult égboltra.
                  Mindezt a szitáló nyári eső fátyolán át látta.</p>
					<p>Az anyja szemben ült vele, hófehér főkötőben, kerek pápaszemmel az orrán. Kezében
                  fürgén járt a kötőtű.</p>
					<p>Szirmai kitörülte szeméből az álmot, szétnézett az alacsony zsámoly után, mint
                  azelőtt, mikor bizalmas beszélni valója volt, leült a nagyasszony lábaihoz.</p>
					<p>- Még nem is kérdezte, anyuskám, hogy mennyi időre jöttem?</p>
					<p>- Mennyire? Hát legalább is egy hónapra.</p>
					<p>- Annál is többre. Ugy jöttem haza, hogy el se menjek innen többé.</p>
					<p>Szirmainé kezében megállott a kötőtű.</p>
					<p>- Nem tudom örüljek-e annak, a mit mondasz. Nekem boldogság volna az
                  itthonmaradásod, de neked hivatalod van, előkelő állásod. Ott akarod hagyni?</p>
					<p>Szirmai bánatosan mosolygott.</p>
					<p>- Nem te vetted el a kedvemet, légy nyugodt, anyám. De a kanczellária, tanácsom
                  ellenére hátam megett veszélyes rendeletet adott ki. Ez a rendelet fel fogja
                  gyujtani mind a négy sarkán Magyarországot.</p>
					<p>Szirmainé letette a kötést, ugy nézett ijedten a fiára.</p>
					<p>- Micsoda rendeletről beszélsz?</p>
					<p>- Az udvari kanczellária minden megyéhez azt a rendeletet küldte, hogy állitsa ki
                  az ujjonczot, s az önkényesen felemelt adót hajtsa be. Ez a rendelet, ha a
                  vármegyékhez lejön, pedig lejön, nagy viharokat támaszt. Az országgyülés nincs
                  összehíva, s igy nem szavazott meg se adót, se ujjonczot. Mikor a kanczellária a
                  meg nem szavazott adók behajtását és meg nem szavazott ujjonczok előállitását
                  rendeli el, alkotmánylevelünket szakitja szét és forradalomnak egyengeti az
                  utját.</p>
					<p>A nagyasszony, kezét a fia fejére tette.</p>
					<p>- Te ellenezted?</p>
					<p>- A végsőkig, de mi vagyok én? Felelősségnélkül való tanácsadó. A mérleg egyik
                  csészéjébe beletettem az én apró befolyásomat, a másikba beletette Metternich
                  Kelemen herczeg a magáét: s te még csodálkozol, hogy ő győzött? A mellett a király
                  fél minden alkotmánytól. Spanyolfalnak nézi, a mely mögött guilottinet és
                  forradalmakat szimatol... Pedig oly szép álmokat szőttem. Mint kincsét a fösvény,
                  garasonként gyüjtöttem ő felsége hozzám való bizalmának apró ezüst pénzeit.
                  Egyszerre akartam kiadni, egy nagy czélra, nemzetem érdekében... Ha azt mondanám,
                  anyám, hogy szivesen maradok itthon, hogy boldog leszek, ha kis birtokunkat
                  müvelhetem, s hogy nem okoz fájdalmat eltemetni ama reményeket, a melyeket a
                  királyhoz való személyes viszonyunkhoz füztem: akkor magamat ámitanám és téged
                  akarnálak megcsalni... Ám végre is mit tehettem volna mást? Hallgatag bünrészese
                  legyek én is a Metternich szerencsétlen politikájának, a mely ebben a sokat
                  szenvedett hazában fölkelti sirjából Rákóczy szellemét?</p>
					<p>- S mit mond elhatározásodhoz a felség? Oly könnyü szivvel meg tudott válni
                  tőled?</p>
					<p>- Irásban adtam be a kanczelláriának lemondásomat, egészségi okokra hivatkoztam.
                  Meg se vártam a döntést, legott utra keltem. Mikorra a felség lemondásomat
                  megtudta, - ha ugyan megtudta, - akkor már Pozsonyban jártam... Köd előttem, köd
                  mögöttem...</p>
					<p>A nagyasszony sóhajtott.</p>
					<p>- Ugy cselekedtél fiam, a hogy magyar nemeshez illik, a ki hü jobbágya a
                  fejedelemnek, de tiszteli az alkotmányt. Nem kárhoztatlak érte, bár belátom, hogy
                  eleresztetted (pedig már erősen fogtad) a szerencse aranyos üstökét... Megélünk mi
                  itthon a magunk emberségéből... Ez a tenyérnyi birtok eltart bennünket... Sőt
                  eltart ráadásul egy szép fiatal asszonyt is, s egy fészekalja porontyot... Valami
                  jó gazda nem vagy, de miért ne válhatnék belőled? Sok nemes, jó tulajdonság
                  kiolvad az emberből a megpróbáltatásnak s a szenvedésnek lobogó tüzében... Isten
                  hozott, édes fiam. Akár mennyire óhajtottalak is magas állásokban, s bármiként
                  munkálnám földi szerencsédet, Isten hozott... Aztán ki tudja, szüksége lehet még
                  rád a császárnak, akarom mondani, a magyar királynak...</p>
					<p>Szirmai arczát az anyja kezére hajtotta, azután fölnézett rá. Szeméből
                  határozottság és önbizalom sugárzott. Pillanatnyi busongásának és
                  elérzékenyülésének nyoma veszett. Mintha abból, hogy az anyja megértette őt, uj
                  erőt meritene.</p>
					<p>- A mit mondtam, az kettőnk titka, anyám. Nem szeretném, hogy hazajövetelemnek
                  igazi oka kiszivárogjon. Nagy hazafit csinálnának belőlem menten, ikertestvére
                  volnék Petőnek a népszerüségben. Pedig nem volna egy nyugodt perczem, ha nevemet
                  - párolt vaddisznófő módjára - meg találná koszoruzni polgártársaim kegyelete...
                  Brr, fázom, ha tettem következményeire gondolok...</p>
					<p>Nyugodt nézésü szemében sziporkázott a guny. A jó és nemes emberek öngunyolása és
                  emberszerető humora.</p>
					<p>- Ugy bizony, anyuskám... Szántunk, vetünk, szüretelünk, turjuk az édes
                  anyaföldet. S ha néha elfog a nagyravágyás, a dicsvágy ördöge száll belém, veszem
                  a puskámat és fekete varjakra fogok lövöldözni. Mert a varju a legtörekvőbb
                  madár... Repülésben nem tud versenyezni a sassal, de ülni mindig a legmagasabb
                  helyre ül fel: a templomtorony keresztjére...</p>
					<p>Fölállott s az ablakhoz lépett. Kint még esett az eső; de a Niczky-kastély felől
                  szivárvány látszott.</p>
					<p>Szirmai fölvidulva nézte. Kinyujtott kezével a szivárványra mutatott, a melynek
                  ragyogó küllője az égbolt felét átfogta, a mely szakadó esőben is szép napokat
                  igért, - s a nélkül, hogy tudta volna miért, remény költözött szivébe.</p>
				</div>
				<div type="chapter">
					<head>
                  XIX. A vármegyék megmozdulnak.
               </head>
					<p>Ne bántsa senki a vármegyét. A vármegye nélkül beolvasztott tartomány volnánk,
                  mint Ausztria országai; nyelvünk, kulturánk, államunk, szabadságunk oda veszett
                  volna...</p>
					<p>Bécsben is tisztában voltak a megyék nemzetfentartó hivatásával, azért határozta
                  el Metternich, hogy örök időre megtöri hatalmukat.</p>
					<p>Nem kerülték hát, keresték az összeütközést a Magyarország elnémetesitésére és
                  beolvasztására igyekvő politikusok. Az a rendelet, a melyért Szirmai hátat
                  forditott Bécsnek, arra volt szánva, hogy kipróbálja a megyék ellenállási
                  képességét. Ha türik és végrehajtják: akkor jöhet bátran az alkotmány elkobzása.
                  Nem akad senki, a ki a hatalommal szembeszálljon.</p>
					<p>Ha meg nem türik el, ha a rendeletet „tisztelettel félreteszik”, ha végrehajtását
                  megtagadják, sőt nyiltan ellenállnak: no akkor annál jobb. Legalább itt lesz a
                  kedvező alkalom vaskézzel lökni félre a rozzant megyei közigazgatást a Metternich
                  európai terveinek utjából.</p>
					<p>A vármegye szálka volt mindig a bécsi politika szemében. Hogy leszámoljanak vele,
                  arra az időt nagyon jól választották meg.</p>
					<p>Napoleon hatalma megtört. A szabadság és az emberi jogok szélvészei elültek.
                  Francziaországot, a forradalmi tanok fészkét, mint a ragályos beteget elzárták,
                  az „egészséges” Európától. A szent szövetségbe összeállott császárok minden
                  szabadabb mozgást elfojtottak. Mocczanni sem mertek a népek, mert nagy állandó
                  hadseregek, szemfüles rendőrség, atyáskodó kormány tartották lefogva
                  kezüket-lábukat.</p>
					<p>Meg azután ki is volt merülve Európa. A napoleoni háboruk mély sebeket ütöttek az
                  országokon, azokat gyógyitgatták. Vagyonok és existencziák vesztek el a hosszu
                  hadviselés tüzes örvényében. Sok vért vesztett mindenki, pihenésre, nyugalomra,
                  erőgyüjtésre vágytak a népek. A rabság nyugalmat és békét jelentett, a szabadság
                  ujabb küzdelmeket. Nem csoda, ha a rabságot választották.</p>
					<p>Külső háboruk veszedelme sehol se fenyegetett. A fejedelmek megegyeztek egymás
                  között. Szövetkeztek a nemzetközi béke fentartására, csakhogy otthon, népeik
                  között rendet csináljanak.</p>
					<p>Az elernyedésnek, az általános politikai csüggedésnek, a vérvesztett népek el
                  tunya heverésének napjaiban, ugy gondolták, elérkezett az ideje, megjuhászitani
                  és engedelmességre szoktatni Magyarországot.</p>
					<p>A rendeletek kibocsájtása tehát nem pillanatnyi politikai ügyetlenség vagy
                  kormányzati baklövés volt, hanem kiszámitott első lépés, egyik lánczszeme az
                  ország szabadsága ellen intézett általános támadásnak.</p>
					<p>Szirmai tudta, látta ezt. Azért állott félre. Nem akart bünrészese lenni a
                  Metternich terveinek, a mely hosszu időre megzavarja ismét a viszonyt király és
                  nemzet között. E tervek ellen nyiltan kiállani nem akart. Megteszik azt a megyék
                  és a rendek nála nélkül is. Tartogatta erejét arra az időre, ha innen is, tul is
                  érezni fogják szükséges voltát a megegyezésnek és kibékülésnek. Addig ő rá görbe
                  szemmel fog nézni mind a két tábor. Egyik se sorolja őt hivei közé. Ellenségének
                  tartja mind a kettő.</p>
					<p>Az ország megrohanása mintha sikerült volna. Nem egy vármegye tért ki a harcz
                  elől, más megyék elcsüggedtek, ismét mások tiltakoztak, de az alkotmánysértő
                  rendeleteket végrehajtották. Voltak azután olyanok, amelyeket megpuhitott a
                  királyi biztos, a felülről jövő szelid nyomás, a nyakukra küldött katonaság. Ezek
                  - igy szólt a hivatalos műkifejezés - „engedtek az erőszaknak.”</p>
					<p>Az „erőszak” mindezzel nem törődött. A tiltakozásokat eleresztette a füle mellett,
                  a jegyzőkönyvek jogfentartó mondatait semmibe se vette. Amig az ellenállás és az
                  engedetlenség papiroson maradt csak és az elméletek körében mozgott, ügyet sem
                  vetett rá. Az a fődolog, hogy ugy dőljön az országgyülés által meg nem szavazott
                  adó, mint az eső; s hogy ugy menjen a katonaszedés, mint a karikacsapás. Bolondság
                  a többi. Sovány vigasztalása azoknak, a kik a nagy játszmát elvesztették.</p>
					<p>Csakhogy nem minden megye volt ilyen. Tizenkilenczben az adószedést és
                  katonaállitást kereken megtagadták. Hiába fenyegetőztek a kiküldött királyi
                  biztosok. Hiába jöttek vissza erős katonakisérettel. Hiába fogták el és zártak be
                  az engedelmességet megtagadó tisztviselőket. Hiába vették körül fegyveres erővel
                  a gyüléstermeket, fenyegették meg a szónokokat, foglalták le a megye pecsétjét,
                  tépték ki erőszakkal a tiltakozó jegyzőkönyvnek lapjait, - a törvénytelen
                  rendeletet a megyék nem foganatositották. Ellenben az országban nagy lett az
                  izgatottság és az elkeseredés, s az elégületlenség nőttön nőtt.</p>
					<p>Maga a nádor, - a kit Metternich környezetében „Rákóczynak” gunyoltak, s akit
                  fölkértek, hogy a törvénytelen rendeletek visszavonása czéljából az uralkodónál
                  közbenjárjon, - hasztalan tette meg előterjesztését. Szava elhangzott a
                  pusztában. Fent azt tartották róla, hogy nincs elég bátorsága a dinasztikus
                  érdekek megvédéséhez, viszont Magyarországon azzal vádolták, hogy összejátszik a
                  bécsi politikusokkal.</p>
					<p>Mikor azonban megtudták, hogy személyesen járt fent Bécsben s hogy a Burgban süket
                  fülekre talált, ez az ő füstbe ment küldetése lángralobbantotta a szenvedélyeket,
                  s a megyéket még erősebb ellenállásra sarkalta. A küzdelem már nem az állami rend
                  hivei és annak ellenségei között folyt, s nem a kormányzati tekintély kérdése volt
                  többé, hanem jogosult és szent harcz a megtámadott magyar alkotmányért.</p>
					<p>Baranyamegye állásfoglalására mind a két tábor kiváncsi volt. Hová szegődik? Az
                  ellenállásnak melyik módját és mértékét választja? Csak addig a határig megy-e
                  el, a hol beéri jegyzőkönyvi tiltakozással? Vagy pedig a tényleges ellenállástól
                  sem riad vissza a nemzeti alkotmány védelmében?</p>
					<p>Niczky gróf aulikus volt világéletében, de magyar ur. Ő nem vállalkozott arra a
                  szerepre, hogy a megyéjét törvénytelen rendeletek végrehajtására kényszeritse. A
                  hatalomnak hű támasza volt mindig, de kopója és vérebe nem akart lenni. Ő nem
                  vállalkozhatik - mint mondá - az üldözött vad lefülelésére.</p>
					<p>Igy hát Baranyamegyébe is királyi biztost vártak. S mikor hire futott, hogy
                  Szirmai Bécsből hirtelen megérkezett, szentül meg voltak győződve, hogy ő benne
                  lappang a királyi biztos. Szemmel is tartották a nagyasszony házát, lesve, várva,
                  mikor bujik ki az egyszerü látogató szürke gubájából a csillogó, hatalmaskodó,
                  katonaság felett rendelkező, semmi erőszaktól vissza nem riadó nagy ur.</p>
					<p>Pető rajta volt, hogy ez a hit az emberekben mély gyökeret verjen. Különben is
                  elérkezettnek látta az időt, hogy hiressé tegye nevét, emlékezetessé tetteit,
                  magát pedig a nemességnek, az országnak népszerü hősévé, bálványává.</p>
					<p>Szirmai hallott valamit félfüllel a szállongó hirről, de szokása szerint nem
                  törődött az emberek pletykájával. A gazdasággal foglalkozott, hosszu sétákat tett
                  a szőlőhegyek között, s este franczia regényt vagy ujságot olvasott az
                  anyjának.</p>
					<p>A nagyasszony élvezte a fia jelenlétét.</p>
					<p>Ő is hallott valamit harangozni a fia királyi biztosságáról. Szemrehányást tett
                  neki, hogy előtte eltitkolta. Végre is nagy ur a királyi biztos s nincs rajta mit
                  szégyenleni. Bezzeg ha Pető azzá lehetne, ugy kényeskednék vele az egész városban,
                  mint tollával a páva...</p>
					<p>Nemsokára keservesen kellett meggyőződni a nagyasszonynak, hogy akármilyen nagy
                  urnak tartja is a királyi biztost, veszedelmes dolog annak hirébe keveredni.</p>
					<p>Házát egy idő óta sok kisebb-nagyobb kellemetlenség érte. Egyik reggel
                  bepiszkolták a fehérre meszelt háza elejét. Másnap döglött macskákat dobáltak
                  virágos kertjébe. A macskák kravátlijára ez volt irva nyájas üzenetképen: „Isten
                  hozta a királyi biztost.” Harmadnap reggel megetette valaki a pávás galambjait,
                  egyik a másik után fordult fel a háztetőn, vagy a galambduczban. Negyedik nap
                  hajnalban felgyujtották a szérüskertben három kazal szénáját. Odaégett annak az
                  esztendőnek a szénatermése. Amellett a láng csaknem belekapott a gazdasági
                  épületekbe. Ötödnap, éjféltájban, csunya macskazenét csaptak az ablaka alatt.
                  Szirmai ki akart lőni, ugy fogták le mind a két kezét. Hatodik nap reggel semmi se
                  történt. Szirmainé föllélegzett. Azt hitte, elült már a Pető haragja, - mert
                  mindezen csinyek értelmi szerzőjének Szirmai őt tartotta, - mikor déltájban a
                  nagyasszony névtelen levelet kapott. Ebben a levélben arra figyelmeztette
                  valamelyik ismeretlen jóakarója, hogy mihelyt besötétedik, illanjon el a fia a
                  kerteken, szőlőkön keresztül, különben holnap házára tör a felbőszült bocskoros
                  nemesség, s vérét veszi, gulyáshust aprit belőle.</p>
					<p>Mikor a nagyasszony ezt a levelet fiának megmutatta, Szirmaiból kitört a nehezen
                  eldugaszolt harag. Vérbeborult szemmel a kardját kereste, hogy azon melegében
                  kérdőre vonja Petőt.</p>
					<p>- Ez már alávalóság - kiabálta reszketve a méregtől. - Kikutatom a levél iróját,
                  ha maga Belzebub volna is. Tüvé teszem érte a várost, kardommal nyitok kaput a
                  beste lelkének...</p>
					<p>A nagyasszony alig tudta lecsillapitani.</p>
					<p>De bizony másnap a bocskoros nemesség dühe irányt változtatott. Mindenfelé
                  megtudták, hogy Baranyavármegyébe Iványit küldték le királyi biztosnak, s hogy
                  három nap mulva itt lesz négy század dragonyossal, kipróbálhatják rajta a hires
                  vitézségüket.</p>
					<p>Pető is abban hagyta az apró ungorkodást. Érezte, hogy ilyen hitvány pókhálók
                  szövése nem illik most az ő nagy képességeihez. A pókhálót leseprik, előbb-utóbb
                  az a sorsa. S az apró tőröket és hurkokat, a melyekkel csak verebeket lehet fogni,
                  még sem hagyhatja az utókorra, mint nagy eszének egyedüli alkotását.</p>
					<p>A cselvetésre, az ellenfele megbosszantására és felingerlésére való hajlam,
                  természetének legrutabb és legértéktelenebb tulajdonságaiból fakadt. De vannak
                  nagy tulajdonságai is. Sohasem lesz kedvezőbb alkalma a mostaninál, hogy ami benne
                  nemes, értékes és maradandó, napfényre hozza és tettekre, nagy elhatározásokra
                  váltsa fel.</p>
					<p>Nagyravágyó lelkét az elhatározó pillanat lehellete érintette. A dicsőség
                  istenasszonya elment mellette, s bűvös szoknyája hozzá ért... Ha most nem fordul
                  utána, s nem fogja meg a kezét, - eszének, akaratának, nagyratörő lelkének minden
                  kincsével ott fog heverni a névtelenség porában, nem lesz, a ki felhozza onnan
                  többé...</p>
					<p>Boglyas fekete fejét a kezére támasztva, órákig elgondolkozott és álmodozott. A
                  megye mozgalmának vezetését kezébe akarta ragadni. Azt szerette volna, hogy
                  országszerte hiresek legyenek a baranyamegyei határozatok, hogy irányt és lökést
                  adjanak a további eseményeknek.</p>
					<p>- Be akarok nyulni - magyarázgatta nejének, - az ország sorsának kerekébe.
                  Meglássa, szivem, hogy most az egyszer sikerülni fog...</p>
					<p>Ahogy a királyi biztos kinevezésének hire ment, Pető, a vármegye egyik követe és
                  alispánja, gyülésre hivta össze a nemességet.</p>
					<p>Össze is gyültek mindenfelől. De a legnagyobb feltünést Szirmai megjelenése
                  keltette. Sötét, lilaszin magyar ruha volt rajta. Összefont karokkal, gondolatokba
                  merülve állott a terem egyik sarkában, arcza halvány volt, a szemét félig
                  lehunyta, nehogy idő előtt elárulja gondolatait.</p>
					<p>Az ismerősök zavarban voltak, mit csináljanak vele? Üdvözöljék-e, megrázzák-e
                  magyaros szivességgel a kezét vagy várják, mig lehull róla a lepel, a mig
                  megtudják, miért jött haza és mit rejteget a Mária-Terézia korabeli, lilaselyem
                  dolmány alatt?</p>
					<p>Az urak kisebb csoportokban izgatottan beszélték meg a nap eseményét. Mindenik
                  tudott valamit, a mi haragjukat lángra lobbantotta.</p>
					<p>A megyék egymásközt váltott levelezéseit elfogták és fölbontották. A tisztviselők
                  házához katonákat szállásoltak. Nyitrán az alispánt és főszolgabirót lánczra
                  verték. A megye pecsétje sehol sem volt biztonságban. A jegyzőkönyvre adott
                  tiltakozásokat kitépték. A tanácstermek ajtóit elzárták, s a bejáratokat megrakták
                  katonasággal.</p>
					<p>Némelyik vármegye beadta a derekát, meghajolt az erőszaknak. Békésben Wenkheim
                  megvette a megye vagyontalan rendeit, s e megvásárolt lelkek „megnyugvással”
                  vették tudomásul a törvénytipró királyi rendeleteket...</p>
					<p>Mint az erdő, ugy zugott a tömeg. S mint az erdőben, nagy különbség van fa és fa
                  között, oly elütő természetü emberek szorongtak itt egymás mellett.</p>
					<p>Egyik-másik szilárd és nyugodt volt, mint a tölgy. Mások haragos zöldek és
                  szurósak, mint a tűlevelü fenyőfa. Rezgő nyárfa módjára szepegett és remegett
                  bizony az urak közül egyik-másik, a kinek a szive nincs a helyén. Az a kövér, jól
                  táplált táblabiró, a ki tubákszin mentében az ablakmélyedésbe huzódik, valami öreg
                  cserfához hasonlit. Fészket vertek ágain a kételynek, balsejtelemnek fekete
                  madarai...</p>
					<p>Szirmai, a ki a megyegyülést erdőhöz hasonlitotta, most a karzatra nézett. Szép,
                  fiatal asszonyok és leányok tekintettek onnan le. Virágba borult almafák, egyenes,
                  sudár jegenyék, kedves, gömbölyü kis kökénybokrok, s a közepén egy fehérruhás
                  karcsu, gyöngéd alak, olyan, mintha fehérkérgü ezüst nyárfa volna... A Bécsből
                  kicseppent nagyság, maga sem tudta miért, a szemét sokáig rajta felejtette...</p>
					<p>Az érdeklődés a megye első alispánjára fordult. Pető felállott, hogy elmondja
                  beszédét. Élesen metszett, olajbarna arcza, villogó szeme, hatalmas válla
                  uralkodtak a tömegen. Erős, izmos kezével a kardja markolatját szorongatta. Oly
                  mozdulat, a mely felforralta az emberek vérét, még mielőtt a száját szóra nyitotta
                  volna.</p>
					<p>Csakhogy mérsékelte magát. Meglátszott rajta, hogy erőszakkal fékezi indulatát.
                  Halkan, szárazon kezdte, mintha óvatosan, lábujjhegyen járna a teremben, nehogy
                  fölkeltse az emberek lelkében a pusztitó szenvedélyeket.</p>
					<p>A hogy igy magamagát legyőzve, szónoki erejét lánczraverve, indulat nélkül,
                  nyugodtan és okosan beszélt, nagy hatást tett mindenkire. Még Szirmaira is, a ki
                  csak nézte, nézte, a vetélytársa mire képes.</p>
					<p>Pető a franczia háborukon kezdte. Idézte a fejedelemnek kiáltványát, a melyben
                  fegyverbe szólitják népeiket - a zsarnok ellen. Igen a zsarnok ellen. Akkor
                  szabadságért rajongtak Európa fejedelmei, mert egy erősebb akarat szolgákká tette
                  őket.</p>
					<p>A népek föltámadtak. Megmentették az ingadozó trónusokat. S a fejedelmek pénzt
                  verettek a fölszabadulás emlékére. „Pro libertate” ez volt a pénzekre irva...</p>
					<p>S most mivel hálálják meg az értük kiontott vért? Mi a jutalma a népek hüségének?
                  Hogy tartják be esküjöket Európa királyai?...</p>
					<p>Mint mikor hangfogót tesz a müvész hegedüjére, s halk muzsikával ejti rabul a
                  sziveket: Pető Pál oly mérsékelten szólott a törvényellenes királyi
                  rendeletekről.</p>
					<p>Nem okolta a fejedelmet. Végre is nem a hatalom kötelessége, hogy oltalmazza a
                  népek szabadságát. De hol voltak tanácsosai? Mit tettek Bécsben a befolyásos
                  állásokban élő magyarok, hogy nemzetük fejéről az alkotmány veszedelmét
                  elháritsák?...</p>
					<p>Mikor Pető ezt mondta, az élő világért sem tekintett volna Szirmaira. Pedig őt
                  akarta sujtani, az egész vármegye előtt.</p>
					<p>Sokan fürkészték e pillanatban Szirmai arczát. De egy izma sem rándult meg. Mintha
                  kőből volna, oly nyugodtan állott szemközt gyermekkori ellenségével.</p>
					<p>Pető beszédében különben ez volt az egyetlen mérges fullánk. Azontul magasra
                  emelkedett szónoklata. A nők sirtak, a férfiak föllelkesedtek, mikor a magyar
                  alkotmányt emlegette. Olyan az, mint az erényes asszony, mentül kevesebbet kell
                  róla beszélni. De most kell. Mentől többet kell. Ha nem használ a szép szó,
                  karddal is kell.</p>
					<p>A nemesség riadó tetszéssel jutalmazta az első alispán minden mondatát. Mint a
                  hogy lövésnél előbb fényes láng lobban föl, s a dörgés csak azután támad utána:
                  ugy lobbantak ki Pető eszének szikrái; s ugy zuhogott utána a tetszés, az éljenzés
                  és taps.</p>
					<p>Szirmait mindez nem érdekelte. Egyszerüen fizikai gyönyörüséget érzett, mint
                  valami szép hangu orgona hallatára. Őt a tények érdekelték. Arra volt kiváncsi,
                  bizik-e Pető a nemzeti ügy sikerében? Vannak-e tervei a győzelem kivivására? S
                  mily tervei vannak? Tanujelét adja-e e termekben államférfiui hivatásának?</p>
					<p>Pető a megyére váró nehéz feladatokat mesteri világossággal rajzolta meg.</p>
					<p>A királyi biztos néhány nap mulva megérkezik.</p>
					<p>(Megöljük, rivalgott a bocskoros nemesség. Leütjük, mint a kutyát, ha beteszi ide
                  a lábát.)</p>
					<p>Pető gunyosan mosolygott.</p>
					<p>- Nem ölik bizony, atyámfiai. Miért rothadnának a tömlöczben érte? Ha megjelenik a
                  megye határán, nem fog kapni előfogatot, mert nem lesz tisztviselő, a ki azt
                  megrendelje...</p>
					<p>A rendek arcza földerült. Nagyon szerették, hogy mindjárt a megye határán lesz
                  módjukban borsot törni a király küldöttjének orra alá.</p>
					<p>Pető folytatta:</p>
					<p>- Nem kerülte el figyelmüket bizonyára, hogy a testvér vármegyék egyike-másika a
                  védekezésre nem a helyes utat választotta. Ha nincs levegő, hogy repüljön a
                  madár? Ha nincs viz, miben nőjjön nagyra a potyka? Ha nincs tisztikar, kire
                  erőszakolja rá a hatalom a maga törvénytelen akaratát?</p>
					<p>Inditványozom a tekintetes vármegyének a következőket, érett megfontolásnak
                  eredményeit:</p>
					<p>A megye tisztikara köszönjön le. Ime én jó példával járok elől. Hivatalomat
                  leteszem a tekintetes vármegye kezébe. Ha a királyi biztos karhatalommal
                  megérkezik, ne találjon senkit, a kinek parancsoljon...</p>
					<p>A hivatalos pecsétet e gyülés végeztével helyezzük el a megye levéltárába. A
                  megyeházat csukjuk be, kulcsait helyezzük el a pécsi káptalannak, a király oltalma
                  alatt álló hiteles helynek a leveles házában.</p>
					<p>A tekintetes táblabirák közül válaszszunk egy bizottságot. Ezt a bizottságot
                  hatalmazza föl a tekintetes közgyülés arra, hogy a belső barátságot tartsa fel a
                  megye területén. A megye területére szállitott katonaság számára, (a mennyire a
                  megye meglevő pénztári készlete megengedi) szerezzen be eleséget és takarmányt. A
                  megyéhez érkező leveleket bontsa fel, ezentul azonban ne terjedjen ki hatalma
                  semmire. Annál kevésbé ujjonczállitásra és adók beszedésére...</p>
					<p>A táblabirókból választott bizottság a királyi biztossal szóba ne álljon, hanem a
                  maga hatóságát szüntesse be azon a napon, a mikor a királyi biztos megérkezik.</p>
					<p>Ha a királyi biztos gyülést hiv össze, arra senki fia ne jelenjék meg. S ha akadna
                  mégis nyúlszivü, a ki azon a törvénytelen gyülésen megjelennék, már most
                  nyilatkoztassa ki a vármegye, hogy azt a gyülést törvénytelennek, végzéseit
                  érvénytelennek, jó eleve semmisnek, meg nem történtnek tekinti. S végül, küldjenek
                  még egyszer feliratot a nádorhoz s ő felségéhez, a ki ha atyai szive sugallatát s
                  nem a német tanácsosainak gonosz tanácsait követné, - egy pillanatra sem haboznék
                  régi fényébe állitani vissza Magyarország ősi alkotmányát...</p>
					<p>Ha pedig a királyi biztos valamelyik erőszakos intézkedése következtében mégis
                  szükségesnek látszanék a megyegyülést összehivni, ne ide hivjuk össze, a hol a
                  fegyveres erő szemmeltarthatja és befolyásolhatja elhatározásunkat, hanem a
                  szomszéd községben, a füzfák alá. Az Isten szabad ege alatt fogunk gyülést
                  tartani, mint a hét vezér Pusztaszeren...</p>
					<p>Mindezen előterjesztéseket a rendek egyhangulag elfogadták. Szirmai fénylő
                  szemekkel hallgatta. Okos, eszélyes, jól átgondolt javaslatok voltak. S az volt a
                  nagy előnyük, hogy a törvényesség talaját nem hagyták el. Támadás, a hatalom
                  ingerlése, lázitás nem volt bennük semmi. Férfias és méltóságos önvédelem volt
                  csupán, alkotmányos érzésü emberekhez méltó.</p>
					<p>Mikor Pető szónoki hévvel, az uralkodóba vetett bizalom meleg kifejezésével
                  végezte szavait, zugó éljenzés támadt. Mindenki hozzásietett, hogy kezet szoritson
                  vele. A karzaton a leányok és asszonyok kendőt lobogtattak. Az ifjuság harmadfü
                  csikó módjára, tombolt a lelkesedéstől.</p>
					<p>Szirmai is előre sietett, hogy hozzáférkőzhessék. Mind a két kezét feléje
                  nyujtotta.</p>
					<p>- Gratulálok Pál. Amiket javasoltál, azokat egytől-egyig aláirom. Leveszem a
                  kalapomat nagy tehetséged előtt. Az a legnagyobb érdemed, hogy le tudtad győzni a
                  szenvedélyes természetedet.</p>
					<p>Pető veritékes homlokát törölgette. Bár hangjával nem élt vissza, ugy látszott,
                  mintha fáradt volna. Székre kellett leülni, mert teste remegett a felindulástól.
                  Érdekes arcza, szeme, mosolya olyan volt, mint a vidék, a melyen zivatar vonult
                  keresztül...</p>
					<p>- Jól esik Szirmai, hogy te is meg vagy velem elégedve. De abban igazad van, hogy
                  emberfeletti dolog volt leküzdeni haragomat és lánczra verni indulataimat...
                  Perzselő lávát szerettem volna ontani; izzó vas módjára szenvedélyes szavakkal
                  szerettem volna megsütni a hatalmasok bőrét; és a saját kezeimmel tudtam volna
                  megfojtani a nyomorultat, a ki hóhérszolgálatra vállalkozott, s királyi
                  megbizatással fog idejönni az alkotmány elkobzására. De forradalomra gyöngék és
                  készületlenek vagyunk, a jogos és törvényes védelem mesgyéjén nem szabad
                  átlépnünk...</p>
					<p>Nehezen lélegzett, melle zihált a megfékezett indulattól.</p>
					<p>Csak egy asszony maradt egykedvü a karzaton. Őt Pető nem ragadta el. Fekete
                  hajával, fekete szemével és fehér arczával mozdulatlanul, hidegen ült a lelkesedő
                  asszonyok és leányok között, ő volt az egyetlen, a ki nem nyult látcsövéhez.</p>
					<p>Később utána nyult ő is. Lassan vette ki bőrtokjából, a szeméhez igazitotta s egy
                  pillanatra, de csak egyetlen pillanatra, Szirmaira nézett.</p>
					<p>Aztán elvette a látcsövet szemétől, s keztyüs kezét a könyöklőn egymásra
                  tette.</p>
					<p>- Ki az a gyönyörü leány? - kérdezte Szirmai Petőtől.</p>
					<p>- Nem leány az, de gyönyörünek gyönyörü teremtés.</p>
					<p>- Nem látszik rajta, hogy asszony.</p>
					<p>- Pedig asszony. Abból meg, hogy ő az egyetlen, a ki beszédem alatt nem esett
                  egyik elragadtatásból a másikba, mint a többi, könyvnélkül is tudhatnád, hogy ő az
                  én feleségem... Sembery Beáta.</p>
				</div>
				<div type="chapter">
					<head>
                  XX. Egy nagy ember pongyolában.
               </head>
					<p>Petőné rosszul élt a férjével. Azért ült oly egykedvüen a megyeház karzatán, mert
                  egy szavát se hitte se a családi életben, se a politikában.</p>
					<p>Másoknak kedves lehetett a nagy hazafi. Minden hegy szép kéknek látszik messziről.
                  De ő közelről látta, szemébe ötlött minden természeti fogyatkozása.</p>
					<p>Leánykorában sem volt szerelmes belé. Inkább csak elkábult tőle, mint mikor
                  napfényes időben a katicza-bogár a garádba ütődik. Elszédül, le is hull talán, még
                  se lesz örökös rabja a keritésnek. Mihelyt a kábultság megszünik, föleszmél és
                  tovább repül...</p>
					<p>Pető Beátát nem szerette. Tetszett neki, hizelgett a mérhetetlen hiuságának, hogy
                  az elszédült, fiatal asszonytól imádathatta magát. Arra sohasem gondolt, hogy a
                  legerősebb és legédesebb szédülés sem tarthat örökké. Csak az igazi szerelemből
                  nincs ébredés, a sziv s az érzékek minden egyéb tévedésének keserves ébredés a
                  vége.</p>
					<p>Ő erre nem gondolt. Mint rendesen, nagy dolgok foglalkoztatták. Nem ért rá
                  elemezni a felesége szivét. Sőt nem is rejtegette előtte kellemetlen
                  tulajdonságait.</p>
					<p>Ezért volt, hogy mig a leányok és asszonyok szép kéknek látták Petőt messziről,
                  Beáta látcső nélkül is tisztában volt a hegyoldal kopárságával, kigyózó
                  ösvényeivel, jellemének tátongó szakadékaival és szivének kőkeménységével. Hogy
                  mindez a láthatárral összeolvad, és kéknek látszik messziről: ez a szemnek
                  csalódása.</p>
					<p>Pető csapodár volt. Alig félesztendős házas korában már is más asszonyok körül
                  legyeskedett. Mintha ki akarná pótolni, a mit nagyravágyó tervezgetések és a
                  dicsőség keresése miatt ezen a téren mulasztott, abban lelte kedvét, hogy minden
                  szemrevaló nőnek udvaroljon.</p>
					<p>Beáta nem volt szenvedélyesen szerelmes az urába, a kivel a kölcsönös káprázat egy
                  óvatlan pillanatban összekötötte a sorsát, a Pető szakadatlan udvarlásai mégis
                  kihozták sodrából.</p>
					<p>Pető maga tréfásan „vénasszonyok nyarának” nevezte el a szivbeli állapotát, s
                  igyekezett menteni és magyarázgatni apró hütlenségeit.</p>
					<p>- Ne vedd rossz néven, galambom. Engemet magamat is meglep viselkedésem. Sohasem
                  voltam igy. Nem is értem volna rá soha, hogy örökké szerelmeskedjem; hogy szivem
                  lángján az éjszaka vagy a nappal bármely órájában meglehessen főzni - egy hig
                  tojást. Hogy most ilyen vagyok, abban van valami megnyugtató s valami aggasztó. A
                  megnyugtató az, hogy a ki, mint én, minden csinos arczu nőhöz udvarias, az nem
                  lesz szerelmes egybe sem. Hogy hű vagyok hozzád, - ebből láthatod. Az aggasztó
                  pedig az, hogy ezek az apró, ártatlan udvarlások a szivbeli öregedésnek
                  kétségtelen jelei. Nagyon szeretnék a kedvedért fiatalnak maradni. Attól tartok,
                  hogy bár férfikorom delén vagyok, napról-napra öregszem. Csoda-e, ha szeretném
                  eltitkolni előtted? Csoda-e, ha leplezgetem, ahogy tudom? S mivel leplezhetném
                  tovább ezt a hóesés gyanánt rám nehezedő öregséget, mint azzal, hogy nők iránt oly
                  érdeklődést fitogtatok, a minővel irántok már régtől fogva nem viseltetem? Ez nem
                  fiatalság többé, csak szinlelése a fiatalságnak. Világbolonditás. Ennek legalább
                  te ne ülj fel, édes...</p>
					<p>Ez a magyarázat és vigasztalás bántotta Beátát. Szónoklási gyakorlatnak tartotta
                  férje beszédét s volt valami rejtett guny abban, mikor ez a fiatal férfi
                  öregségről beszélt.</p>
					<p>Péter-Pál napján sok vendége volt Petőnek. A gazda névnapját minden esztendőben
                  két-három napig tartó vendégséggel ülték meg. A fél vármegye eljött erre a napra.
                  Senki sem maradt volna el a népszerü viczispán uri házától.</p>
					<p>A jól nevelt, szerény, szemérmetes, tartózkodó nemes asszonyok közül ugy kiritt
                  Ormai Piroska, mint a pipacs a gabonatáblából. Rézvörös haja volt, mint Niczkynek:
                  pipacs volt annál inkább.</p>
					<p>Alig egy éve hagyta oda a nevelőintézetet, már is nagy hire volt a férfivilágban.
                  Merész föllépése, tartózkodás nélkül való szókimondása, az önállóság, amelylyel
                  fittyet hányva az emberek itéletének, a maga utján járt, visszatetszést keltett a
                  nénémasszonyok és hugomasszonyok között. Szerencséjére valami sógorság-komaság
                  révén, távoli atyafia volt Petőnek, s mert kaczérságával eddig még nem tett kárt
                  sem másokban, sem magában: nyiltan nem mert föllépni ellene senki.</p>
					<p>Piroska különös kedvvel forgatta el a házas emberek fejét. Az asszonyok gyülölték
                  is, de Petőné mindenütt védte. Azt hajtogatta folyton, hogy a férfias, szilaj,
                  kemény kéreg alatt leányos szemérem és szüzies ártatlanság rejtezik, mint a
                  mandula édes, fehér bele a csontkemény héj alatt...</p>
					<p>Ezen a névnapi estén azonban ő is megsokalta, mily feltünően foglalkozott Piroska
                  az urával.</p>
					<p>De ami asszonyi szivét megremegtette, az Piroska megváltozott magaviselete volt.
                  Némán, elkomolyodva, tekintetét kerülve fogadta a Pető udvarlását. Olyan volt,
                  mint a mező, amelyről a napsütés fénye hirtelen eltünt, amelyre rejtelmes árnyak
                  ereszkednek...</p>
					<p>Petőné a vendégeivel volt elfoglalva. Százféle apró gondja és apró kötelessége
                  volt. Járt-kelt, intézkedett, utána nézett a konyhának, s igy csak vacsora után
                  jutott hozzá, hogy az urát és Piroskát szemmel tartsa. Mig százféle kérdésre és
                  megjegyzésre felelt, félfüllel az ő beszédjüket hallgatta.</p>
					<p>A leány hátradőlt székében s ama szellemes szópárbajok egyikét vivta Petővel,
                  amelynek mindig nagy hallgatósága van, s amely nem volt oly tisztán akadémikus
                  értékü, aminőnek ők feltüntetni szeretnék. Több volt ez két éles elme
                  mérkőzésénél. Beáta megérezte, hogy mindez a fénylő beszéd-hullám egy irányba
                  siet, mint mikor két folyó egyesül... A társaság figyelme - azoké a
                  boldogtalanoké, akik se nem kártyáztak, se nem ittak, - feléjük fordult.</p>
					<p>Az áldozat nagyságáról beszéltek, amit egy férfi nőért hozhat.</p>
					<p>- Ah, áldozatok! Ne beszéljenek önök áldozatról, mert arra csak a nő képes. Mit
                  áldozhatnak föl önök a nőkért? Hirnevüket, társadalmi állásukat vagy becses
                  ártatlanságukat? Néha elvesztik az eszöket, s elpazarolnak egy jókora vagyont
                  valamelyik tánczosnő vagy fölkapott szinésznő kedvéért. De édes Istenem, a pénz
                  elköltése is áldozat?</p>
					<p>Egy dolog bizonyos. Maguk, - s ebben a tekintetben maga sem jobb a Deákné
                  vásznánál, kedves rokon - egyik botrányt és visszaélést a másik után követik el.
                  Egyik asszony után a másikat vezetik orránál fogva, s kalapjuk és keztyüjük
                  módjára változtatják, cserélgetik az... ideáljukat. De azt kérdezem: mi hátrányos
                  következménye lehet mindennek az önök társadalmi állására, népszerüségére,
                  becsületére?</p>
					<p>Nem talpra esnek-e önök minden ujabb botlás után, mint a macska? Elveszti-e maguk
                  közül csak egy is a barátai becsülését azért, mert elcsábitja a legjobb barátja
                  feleségét?</p>
					<p>Melyik kifogástalan gavallér vonakodnék önök közül kezét nyujtani annak, aki
                  hamisan esküdött egy nőnek? Aki, vakmerő utonálló módjára, megrabolja szivét, s ha
                  megunta, odább áll, mint egy gyáva tolvaj?</p>
					<p>Pető gyöngéden, álmodozva mosolygott.</p>
					<p>- Hol tanulta ezt a beszédet? Hisz ez betanult dikczió. S hogy izgat a szegény
                  férfiak ellen! Maga kis forradalmár.</p>
					<p>Piroska a kötekedésre nem válaszolt. Nem jött ki a beszéde sodrából.
                  Folytatta.</p>
					<p>- Kit golyóztak ki maguk közül azért, mert becstelenül viselkedett egy nővel
                  szemben? A maguk becsület-kódexében mért nincs benne, hogy nőnek sem szabad
                  hazudni, nőt sem szabad megcsalni, nő ellen sem szabad hitvány árulást
                  elkövetni?</p>
					<p>Bezzeg, ha közülünk botlik meg valakinek a lába a kisértés ezernyi kövében, a
                  szende megbotránkozásnak mily hangversenye támad! A levegő tele lesz azoknak a
                  férfiaknak siránkozásával, akik szeretnének a szerencsés csábitó helyében lenni.
                  Kereken kimondva: nevetségesnek tartom, ha a férfi áldozatról beszél, holott a
                  teremtés első reggele óta egyetlen szánandó áldozata van a szerelemnek: a
                  nő...</p>
					<p>A régi nemes asszonyok világában kinos feltünést keltett az ilyen beszéd. Bár nem
                  lehet tagadni, hogy a franczia forradalom óta ez a hang sem volt idegen a főuri,
                  főleg a pesti és bécsi szalonokban; de Baranyaváron nem volt helyén. El is
                  párologtak a néném- és hugomasszonyok Ormai Piroska mellől, csak Petőné maradt
                  ott s egy idősbb anyámasszony, aki süket volt, mint a föld.</p>
					<p>A leány észrevette, mily üresség támadt körülötte.</p>
					<p>- Ez magas nekik, - mondá vállat vonva. - Szabad beszédemért maholnap kiátkoznak a
                  társaságukból.</p>
					<p>Pető még mindig mosolygott.</p>
					<p>- Szóval, Piroska, magácska abban a szent meggyőződésben él, hogy a szerelem
                  háborujában a férfi semmit sem koczkáztat és semmitsem veszit; hogy mindig a nő
                  az, aki holtakban, sebesültekben és (hogy katonai képpel éljek), podgyászban
                  óriási veszteséget szenved? Különben nekem megvan a magam véleménye az ön érdekes
                  elméletéről.</p>
					<p>- Kivételesen kiváncsi vagyok rá.</p>
					<p>- A dolog magyarázata egyszerü. Ön még gyermek. Szépségének még nincsenek (vagy
                  legalább azt hiszi, hogy nincsenek) nehéz sebesültjei és halottai. Még nem is
                  tudja talán; szépségében és fiatalságában mily romboló erők rejlenek. Aranyvörös
                  hajával és tejfehér arczával olyan most, mint a hajnali fellegek. Nem is sejti,
                  mily rombolásra képes. Hogy mennyi jégeső, villám, pusztitó fergeteg szunnyadhat
                  önben...</p>
					<p>Piroska megrázta kaczér kis fejét.</p>
					<p>- Csalódik, kedves barátom. Ismerem magamat. Sejtem, hogy elemi erők szunnyadnak
                  bennem. De nem erről van szó.</p>
					<p>- Hát miről?</p>
					<p>- Ön áldozatokat emlitett. Hát micsoda áldozatot hozna értem, ha (csak a
                  vitatkozás okáért teszem föl) belém szeretne?</p>
					<p>- Nem vagyok oly udvariatlan, hogy az én kis hugommal szemben áldozatról tudnék
                  szólani.</p>
					<p>- Igazán nagylelkü. Hanem ez nem felelet. Sőt, kitérés előle. Ujra kérdem, mit
                  tenne értem?</p>
					<p>- Mindent.</p>
					<p>- Minden: az semmi. Határozott, világos feleletet adjon. Megváltoztatná-e értem
                  politikai elveit?</p>
					<p>- A szerelemnek nincs köze a politikához.</p>
					<p>- Elhagyná-e értem a feleségét, aki legjobb barátnőm? Mikor a nevelőintézetet
                  elhagyta (csak két évvel előbb hagyta el mint én), örök hüséget esküdtünk
                  egymásnak.</p>
					<p>- Azt még meggondolnám.</p>
					<p>- Tudna-e lemondani állásáról, s követne-e minden poklokon keresztül?</p>
					<p>- Angyalok nem járhatnak a pokol utjain. S maga - reménylem - angyal.</p>
					<p>- Lenne-e rabszolgám, akarat nélkül való csecsebecsém? Olyan, mint a fali órám,
                  amelyet ujjam hegye bármikor elállithat s bármikor mozgásba hozhat?</p>
					<p>- Ez egy kicsit nehéz volna. Nem mutatom, inkább csinálom az időt. Különben lennék
                  óra is az éjjeli szekrényén.</p>
					<p>Piroska nevetve tette ezeket a kérdéseket, Pető nyugodt kötekedéssel felelt rá.
                  Beáta mégis rosszul érezte magát. A társalgásnak ez a hangja szokatlan dolog volt
                  még akkor Magyarországon. Neki az volt az érzése, hogy az ura s ez a szellemes
                  leány a tüzzel játszik...</p>
					<p>Piroska sejtette, mi megy végbe Petőné szivében. Fölállott és véget vetett a
                  kényes társalgásnak.</p>
					<p>Kezének és szemének egyetlen intésével elbocsátotta Petőt, mintha született
                  királynő volna s vörös haját oly méltósággal viselte, mintha csillogó arany korona
                  volna a fején. Beátához lépett, szorosan mellé ült és gyöngéden megsimogatta
                  arczát.</p>
					<p>- Te gyanutlan, édes, szép asszony. Mivel engeszteljelek ki, hogy az uradnak egy
                  kissé udvaroltam?</p>
					<p>Beáta komoly maradt. Nehezére esett volna hasonló tréfás hangon válaszolni.</p>
					<p>- Nem az uramat féltem, Piroska, egyedül téged. Minek akarsz rosszabbnak látszani,
                  mint aminő vagy? Nem élünk Párizsban, se Bécsben. A mi patriarchális csendes,
                  mozdulatlan hagyományokhoz kötött világunkban, te, egymagad nem csinálhatsz
                  forradalmat. Nem forgathatsz fel régi, megcsontosodott felfogásokat. Aminő
                  leánynak te magadat feltünteted, az a szabadszájú, felvilágosodott, tulművelt
                  leány, homlokegyenest ellenkezik a magyar nő fogalmával. Érdekessé teheted
                  magadat ezen az uton, de tiszteletet nem szerzesz vele... Udvarlód akad igy elég,
                  de egy leánynak az a hivatása, hogy jó férjre tegyen szert.</p>
					<p>- Olyanra, mint te tettél?</p>
					<p>Beáta szeme elborult.</p>
					<p>- Pető nem rossz férj. Nincs más hibája, csak az, hogy „nagy ember”. S minél
                  nagyobb a fa, annál nagyobb az árnyéka... De miket beszéltél te ma össze-vissza,
                  Piroskám? Leány létedre messzire mentél. Ugy a hogy te,elvált asszonyok beszélnek.
                  Olyan asszonyok, akiknek első házassága boldogtalan volt, s akik másodszor is
                  férjhez szeretnének menni.</p>
					<p>Ormai Piroska daczosan nézett a barátnője szemébe.</p>
					<p>- Nem mennék férjhez, az élő világért sem. Nem adom el senkinek a
                  szabadságomat.</p>
					<p>Petőné hangjában, mint valami távoli bús hegedüszó, megzendült életének gondosan
                  rejtegetett szomorusága.</p>
					<p>- A szabadságodat? Hiszen ha azt megmenthetnéd. De miből áll a leányok szabadsága?
                  Azt csak akkor tudjuk meg, amikor már, haj, - örökre elvesztettük...</p>
				</div>
				<div type="chapter">
					<head>
                  XXI. Rejtett fészek.
               </head>
					<p>Petőnek sok dolga volt. Sokat járt a székvárosba, mig Beáta Remetelakon, a
                  nagyapja birtokán töltötte a nyarat.</p>
					<p>A vidék balzsamos levegőjére, napsütésére, nyugalmára és unalmára szüksége
                  volt.</p>
					<p>Csendesen, mélázva, álmodozva töltötte el a hosszu aranyos nyári napokat. Komoly,
                  zárkózott volt a lelki világa, mint a szerzetesé.</p>
					<p>Ezekben a napokban megfeledkezett férje apró hütlenségeiről. A féltékenység
                  hangyacsipése nem gyötörte. Ormai Piroska képe sem jelent meg előtte rozsdaszin
                  felhő alakjában, szelet jósolva és jégveréssel fenyegetve.</p>
					<p>Annyit hallott róla, hogy ő is falun tölti a nyarat, ahol dragonyostisztek
                  fáradoznak abban, hogy szivéről elüzzék az unalom ködét. Egyszer irt is neki
                  Beáta, de nem kapott választ. Jó dolga van, nem ér rá levelet irni, - gondolá.
                  Előszeretettel foglalkozott Beáta avval a gondolattal, hogy a szép kis vörös
                  sátán kezét a nyáron megkéri valaki. Teljes szivéből azt kivánta, hogy a
                  házasságban nagyon boldog legyen. Boldogabb, mint ő.</p>
					<p>Pető minden héten bejött Remetelakra „tisztát” váltani, ahogy tréfásan mondá.</p>
					<p>Szemmelláthatólag megőrölték a megyei és állami ügyek. Olyan volt, mint az érett
                  körte, amelyet a darazsak kikezdtek. Beáta azt hitte, a munka és a gondok
                  darazsai... Pedig egészen másféle darazsak döngték körül érdekes fejét s
                  ostromolták meg.</p>
					<p>A Pető nyári foglalkozásának titka azonban hamar kipattant.</p>
					<p>Egyik délután Beáta a nap heve elől az árnyékos kerti lakásba menekült.
                  Lebocsátott redőnyök mögött ült a homályban. Odakint az elviselhetetlen hőségben s
                  a vakitó nyári napfényben kintrekedt dongók és szunyogok ostromolták az
                  ablaküveget.</p>
					<p>Később szél támadt. Gyönge déli szél, a fák lombjai eltikkadva hajoltak meg
                  mindenütt utjában.</p>
					<p>Beáta elaludt, főfájása, amely egész délelőtt kinozta, megszünt. Férfiak beszéde
                  és hangos nevetése ijesztette fel álmából.</p>
					<p>Az ispánnak vendégei voltak. Kisebb megyei urak. Fiatal, tejfelesképü esküdtek,
                  akik behütött bort ittak az ebédnél. Most pityókosan kint beszélgettek a nyári lak
                  verandáján, nem is sejtve, hogy a bezárt, lefüggönyzött ablakok megett ül és
                  akaratlanul hallja minden legkisebb szavukat az alispán felesége.</p>
					<p>- Ki ismeri közületek Ormai Piroskát?</p>
					<p>- A vöröshajút?</p>
					<p>- A szeplős, fehér bőrüt?</p>
					<p>- Aki versenyt tud inni a dragonyos tisztekkel?</p>
					<p>- S ugy megüli a lovat, mint akármelyikünk?</p>
					<p>Mindnyájan emlékeztek reá.</p>
					<p>- Nos, - folytatta az elbeszélő, lassan, tempósan, mint aki apró kortyokban iszsza
                  a borát, hogy annál tovább élvezhesse, - nos, mit gondoltak, kinek a szeretője ez
                  a szép kisleány, a ki után reménytelenűl futkostak mindnyájan? Ki az a boldog
                  kópé, - kire gyanakodtok, - aki elkaparitotta őt az orrotok elől?</p>
					<p>- Akárki volt, maga a megtestesült ördög, - mondá az egyik, dühös szitkot nyomva
                  el.</p>
					<p>Az elbeszélő itt meghalkitotta hangját, de azért Petőné tisztán meghallotta a
                  végzetes szót.</p>
					<p>- A viczispán urra nem gyanakodtok ugy-e? Hogy gyanakodnátok, mikor szép, fiatal
                  felesége van?</p>
					<p>A hitetlenség, a leplezetlen kétely, a gúnyos megjegyzések egész tömege szállott
                  rá ez elejtett szóra, mint ahogy elejtett fürjre rámennek a legyek és hangyák.</p>
					<p>- Hol jártok ti, hogy ennyire elmaradtatok a világtól? Micsoda esküdtek vagytok
                  ti, hogy nem vagytok tisztában az alispánotok izlésével? - folytatta az előbbi
                  hang. - Olyan ügyefogyottan néztek rám, mintha Hátsó-Indiából jöttetek volna meg,
                  ahová nem jutott el a szépleány elesésének hire, akit mindannyian megpróbáltatok a
                  hálótokba keriteni, és aki legyezőjével mindeniketeknek a körmére koppintott.</p>
					<p>A társaság bámuló, dühös, irigy felkiáltásaitól, epés megjegyzéseitől háborgatva,
                  alig tudta elbeszélni a csinos botrányt, amelyet pedig mohón fogadtak
                  mindnyájan.</p>
					<p>- Pető, Pécshez közel, egy kis erdei kastélyban tölti a mézesheteket. Abban bizva,
                  hogy az előkelő világ kastélyokban és fürdőkben tölti a nyarat, minden tartózkodás
                  nélkül jár-kel a városban vele. De azért óvatos. Minden héten meglátogatja
                  feleségét magányában, s elhiteti vele, hogy szörnyü sok a dolga. Ami - átvitt
                  értelemben - igaz is...</p>
					<p>Hangosan nevettek.</p>
					<p>A fiatal asszony kővéválva hallgatta mindezt. Sirni szeretett volna, hangosan
                  felkiáltani, mint akit hirtelen sziven szurnak. Átkozta a véletlent, amely őt ma a
                  nyárilakba hozta. Mert már késő volt távozni. Fenekéig ki kellett inni a
                  méregpoharat.</p>
					<p>Azok ott kint a Pető szerencséjét tárgyalták.</p>
					<p>- Közel jár a negyvenhez, - kiáltá egyikük - és elforgatja a tizennyolcz éves
                  leányok fejét.</p>
					<p>- Valami boszorkányság van a dologban, - tépelődött a másik. - Nem hiszem, hogy
                  nem varázsitallal itatja meg a kiszemelt áldozatait.</p>
					<p>- Ostobaság, - mondá egy harmadik. - Az esze teszi, nem a varázsital. A menkő nagy
                  esze, meg az ékesszólása. Az olyan aranyszáju szent Jánosok, mint ő, könnyen
                  boldogulnak az asszonyokkal. Meg vagyok győződve, hogy az öreg Demosthenesnek is
                  átkozott szerencséje volt a szép görög leányok körül. Azonkivül Pető viczispán.
                  Vezére egy országos politikai pártnak. A hatalom fája már rávetette árnyékát. S
                  melyik szép nő tudna ellenállani, a lángészszel párosult hatalomnak?... Amelyik
                  asszony háza előtt a Caezár kocsija megáll, az a szép nő el van veszve.</p>
					<p>Az ispán jött, jó homoki bort inni hivta őket.</p>
					<p>- Igyunk annak a csinos „állami ügy”-nek az egészségére, ami a viczispánt a füle
                  hegyétől a köszvényes bokájáig elfoglalja. Magam is szeretnék ilyen fehérbőrü,
                  fiatal, ragyogó vállu megyei előterjesztésnek az előadója lenni...</p>
					<p>Szétmentek. Petőné föltette kalapját. Menekülni akart onnan, ahol a levegő az
                  uráról szóló botrányos szerelmi történet hirével van tele.</p>
					<p>Ez hát a férje nagy elfoglaltságának titka. Nem állami gondok, nem a közjó, nem a
                  megye érdeke vonja el tőle, hogy hetenként csak egyszer jár haza „tisztát venni” -
                  hanem bünös szerelem. Nem a párthiveivel tanácskozik, hanem azt a boldogtalan,
                  fehér bőrü, szenvedélyes rossz leányt zárja a karjaiba.</p>
					<p>És - az esküdtek és patvaristák szerint - szemérmetlenül mutogatják a világnak
                  tiltott szerelmüket. Meghurczolják fényes nappal az utczákon, nem hogy elrejtenék
                  földalatti sötét pinczékben. Tele van botrányokkal Pécs minden nyilvános tere,
                  mint a piacz a rothadt alma szagával...</p>
					<p>Kinyitotta az ajtót és kilépett a fák árnyékába. Lenézett a vidékre, ahol eleven,
                  napsütött volt minden. Könnyü felhők árnyéka feküdt a halmokon; vidoran csillogott
                  a folyó; a város nyakig merült el a friss, világos zöld lombtengerbe; látta a
                  fehér, karcsu kéményeket; most nem jött hivogató füst belőlük.</p>
					<p>A könyek végigperegtek arczán, keservesen sirt. Sokat sirt és bánkódott éjjel
                  is.</p>
					<p>Lassan telt el ez a nehéz éjszaka. Végre pitymallott. Valami tompa, elfojtott
                  boszuvágy arra késztette, hogy utazzék el nyomban és lepje meg őket.</p>
					<p>Néhány órai kocsizás után Pécsen volt. Ott más kocsira ült. Azt mondta a
                  kocsisnak, hajtson az erdei kastélyhoz. Ugy látszik, ismert hely volt, mert a
                  fuvaros azonnal elértette.</p>
					<p>Mikor az erdőhöz ért, a kocsit kifizette és elküldte. Egy helyben állott, mig csak
                  el nem tünt szeme elől. Aztán körülnézett, nem követi-e valaki, és sebesen
                  megindult. Nem sokára az erdei ház kapujánál állott.</p>
					<p>A kapu tárva nyitva volt, nem őrizte senki. Már ez az egyszerü körülmény is
                  kihozta sodrából. Mily arczátlanok, még csak nem is védekeznek meglepetések
                  ellen!</p>
					<p>Az udvaron a lovász két hátas lovat vezetett kantáron. A nemes vérü állatok ki
                  voltak melegedve. Finom, vékony bőrükön - mint rosszul épült ház falán, - kis
                  foltokban át ütött az izzadtság. Az egyik lovon női nyereg volt, - bizonyára most
                  jöttek sétalovaglásukból. S mikor ő szeretett volna lovagolni, Pető, a nagy
                  demokrata, lebeszélte róla. Azt mondta, hogy ez csak a mágnás asszonyok mulatsága.
                  S minek majmolná Beáta a mágnás asszonyokat? (Feltette, ezentul ő is megtanul
                  lovagolni.)</p>
					<p>A lovász, ujjonan fogadott cseléd, nem ismerte meg. Közönyös pillantást vetett rá
                  és tovább vezette a gyönyörü állatokat a kerités keskeny árnyékában.</p>
					<p>A még hátralevő utat gyorsan megtette a fiatal asszony. Elment a pirosra festett
                  galambház előtt. A gondosan elhintett tiszta porondon pávás galambok tipegtek föl
                  és alá méltóságosan. Kettő közülök a galambducz tetején turbékolt, kicsi,
                  rózsaszin csőrüket összeértetve, mintha csókolóznának.</p>
					<p>A feljárat előtt a virágágyak égő, piros verbénával és teljes szegfüvel voltak
                  teleültetve. A terrászon selyemsátor volt japáni legyező módjára kifeszitve.
                  Alatta kis asztal, rajta néhány könyv, egy gyöngyháznyelü kés, s az egyik szék
                  karján, hanyagul oda vetve, illatos, csipkés női kendő.</p>
					<p>Keresztül ment az ebédlőn. Egy sötétzöld női derék a földre volt hajitva, mintha
                  valaki a nagy melegben, sebtiben igyekezett volna szabadulni tőle.</p>
					<p>A lebocsátott redőnyök hüvösséget tartottak és szerelmeskedésre alkalmas, büvös
                  homályba boritották a szobákat. De a szél olykor behatolt a nyilásokon, a külső,
                  szőke világosság keskeny vonalakban tódult be utána.</p>
					<p>Még néhány szoba következett. Valamennyi mesés fényüzéssel volt bebutorozva.
                  Mindenütt meglátszott egy kedves, fiatal, a ház gazdája által kényeztetett
                  asszonynak a jelenléte.</p>
					<p>Végre férje dolgozószobájához ért. Az iróasztalnál egy kis selyem-papucsot
                  pillantott meg. Bizonyára ott felejtették. Az asztalon megkezdett levél. Beáta
                  szeme reátévedt.</p>
					<p>„Édes egyetlen Beátám!</p>
					<p>Meglepetésül nagyszerü fényüzéssel butoroztam be egy erdei lakot, amelyet számodra
                  kéz alatt vettem.</p>
					<p>A komoly munka napjai elmultak. Jőjj mielőbb és vedd át e gonddal, szeretettel
                  készitett puha fészket... Néhány nap óta esős napok járnak. Ugy illenek ezek a
                  szürke, fázós napok a szivem állapotához. Nagyon szomoru vagyok, vágyódom
                  utánad... Elepedek...”</p>
					<p>Itt félbe volt szakitva a hazug, gyalázatos levél. Az itt felejtett női papucs
                  tele torokkal hirdette, mi szakithatta félbe a feleségének irt szerelmes levelet:
                  egy más nő szerelmes csókjai. S mikor Pető azt irta: „vágyódom utánad”, nem
                  távollevő nejére gondolt, hanem a másikra, aki az ölében ült, s csókjaival
                  megakadályozta a férfit abban, hogy a türelmes levélpapirra még több hazugságot
                  irjon.</p>
					<p>Petőné összegyürte a be nem végzett levelet és megvető arczczal dobta a
                  papirkosárba.</p>
					<p>Az utolsó ajtó előtt állott. Bent a férfi szerelmes dalokat énekelt, a nőnek
                  ingerlő, enyelgő kaczagása felelt reá.</p>
					<p>Benyitotta az ajtót. Háttal ültek felé, a férje és Ormai Piroska. Az asztal meg
                  volt rakva minden földi jóval, amit a szemük, szájuk kivánt. Ezüst vállrojtos,
                  selyemharisnyás inas, oldalt állva azon fáradozott, hogy kinyisson egy üveg
                  franczia pezsgőt. A kiugró dugó nagyot szólt, mintha pisztolylyal lőttek
                  volna.</p>
					<p>A leány szétbomlott, vörösszőke hajával betakarta a Pető, oroszlánsörényes, nagy,
                  csontos fejét.</p>
					<p>- A testemmel fedezlek, Pali. Féltékenységből rád lőtt a feleséged.</p>
					<p>Az inas kiöntötte a pezsgőt, koczczintottak.</p>
					<p>- Éljen ez a szerelmi fészek, amelyet egy hét mulva átadunk jogos urnőjének, -
                  mondá a leány nevetve, s fiatal csupasz karjával átfogta a Pető nyakát.</p>
					<p>- Itt vagyok és átveszem, ami az enyém, - hangzott egy komoly szó az ajtóból, s az
                  ijedten fölugrott szeretők között bánatosan, de emberfeletti erővel, elfojtva a
                  szivéből föltörő, kétségbeesett zokogást, ott állott a megcsalt feleség, a
                  kigunyolt hitves.</p>
					<p>Petőné rájuk sem nézett. Engedte, hogy magukhoz térjenek halálos ijedelmükből.</p>
					<p>A leány tért először magához. Nem szólt semmit, de gonosz diadaltól, vakmerő
                  szenvedélytől csillogó szemét nem vette le a Beáta nyugodt, szomoru arczáról.
                  Azután egy leirhatatlan hetyke mozdulattal vállat vont és kifelé indult.</p>
					<p>Petőné végignézett szétbomlott haján, egyik alabástrom fehér lábán, amelyről a
                  papucs lemaradt és fogyatékos, szellős öltözetén.</p>
					<p>- Menjen és hozza rendbe magát. Hátha vendégek jönnek? Mit szólnának, ha ilyen
                  öltözetben látnák, - az uram házában.</p>
					<p>Metsző hidegséggel, megvetést tükröző arczczal mondta ezt, azután leült az
                  asztalhoz és sokáig, nagyon sokáig az ablakra nézett.</p>
					<p>Pető arczáról eltünt az ijesztő halványság. Beszélt valamit. Bocsánatot, feledést,
                  meghalást, és több efélét emlegetett. Beáta nem hallgatott rá, azt sem tudta, mit
                  beszél. Fülében, fejében és szivében oly zugás volt, mintha sebes, ragadó folyó
                  hullámai boritanák el és folynának át rajta.</p>
					<p>Lassan forditotta el tekintetét az ablaktól, s gépiesen nézett körül. Mintha ezer
                  meg ezer égő pont villogna e szobák szenvedélyes, bágyadt, jázminillattól terhes
                  levegőjében, ahol férje egy fiatal leánynyal kötött szerelem első mámoros heteit
                  élte át. Ezer meg ezer izzó pontot látott, mint mikor szent János bogarak
                  fénylenek az égő erdő rejtekeiben...</p>
					<p>Kinos, hosszu, örökkévalóságnak tetsző negyedóra mult el igy. Pető hasztalan
                  kérlelte a feleségét. Pedig alázatos, nagyon is alázatos volt, mint a megvert
                  kutya.</p>
					<p>De jelleme kiszámithatatlan volt és szeszélyes. Egy darabig tűrte a megaláztatást,
                  neje semmibevevését, kérlelte, ahogy csak tőle telt.</p>
					<p>Egyszerre azonban türelmének vékony fonala elszakadt. Homlokát összeránczolta,
                  barna arcza, szeme, szája, mint megannyi vizárok, megtelt a gunynak, a kevély
                  dacznak, szilaj férfiindulatnak hullámaival.</p>
					<p>- Nem hallgat meg? Nos hát jól van. Márton - fordult az inashoz, aki selyem
                  bugyogójában ugy reszketett, mint a nyárfalevél, - hozzon még egy teritéket az
                  alispánné asszonynak.</p>
					<p>Beáta ránézett.</p>
					<p>- Azt akarja, hogy önökkel üljek le egy asztalhoz?</p>
					<p>Pető összefont karral, daczosan állott meg előtte.</p>
					<p>- Miért ne ülne? Most nincs helye családi jeleneteknek. Azt elvégezhetjük otthon
                  is, várjon kérem.</p>
					<p>Kiment s nehány pillanat mulva karonfogva vezette be Ormai Piroskát.</p>
					<p>Piroska simára fésült hajjal, magas, nyakig zárt, világos szinü batiszt ruhában
                  jött be. Lesütött szemmel, szende, komoly arczczal, alázatos magatartással lépdelt
                  a Pető oldalán. Mintha maga volna a szüzi ártatlanság...</p>
					<p>Beáta felszakitotta az ajtót és kimenekült a házból, ahol nemcsak hogy megcsalták,
                  de meg is szégyenitették halálosan...</p>
					<p>... Ez a dolog néhány hónappal előbb történt, Pető azon nagy diadalánál, amely
                  mindenkit elragadott, s amely még Szirmait is kielégitette. Ki csodálná ezek után,
                  hogy a vármegyeház karzatán csak egyetlen asszonyi szivet hagyott hidegen a nagy
                  ember sikere: a feleségét?</p>
				</div>
				<div type="chapter">
					<head>
                  XXII. Gazdátlan levelek.
               </head>
					<p>Szörényi gróf, a Metternich titkára, leveleket olvasgatott. E leveleket, mielőtt
                  kézbesitették volna, bizonyára a „cabinet noir” vette jóindulatu pártfogásába, s
                  tartalmuk alighanem előbb esett a Ferencz császár tudomására, mint sem azt
                  Szörényi kibetüzhette.</p>
					<p>Mint afféle diplomata, aki Európa legnagyobb mesterénél járt politikai iskolába, e
                  levelekben nem látott egyebet könnyü, kellemes olvasmánynál. Mintha Gil Blasnak
                  valamelyik regényét olvasta volna.</p>
					<p>Az igazat megvallva, kicsit naivaknak találta barátja leveleit. Mint magában
                  megjegyzé, a falu kakukfü-illata, a sziv együgyüségének zománcza nagyon is
                  megérzett rajtuk. S volt bennük valami az iskolás fiu félénk szerelmi
                  kisérleteiből.</p>
					<p>Szörényi gróf, mint általában az életet s az emberek dolgait, büszke
                  madártávlatból nézte Szirmai vergődését.</p>
					<p>E madártávlatból, ahonnan hangyazsombéknak látszanak a városok, vörös és fekete
                  hangyáknak, - még pedig nagyon éhes hangyáknak, - az emberek, azt az egyet jól
                  látta, sőt tudta, hogy Szirmai regénye előbb véget ér, mintsem ő maga is sejtené.
                  Mert Metternich utasitást kapott a császártól, hogy Szirmait rendelje be
                  szolgálattételre, s a rendelet már elküldésre készen áll a Szörényi
                  asztalfiókjában.</p>
					<p>Sajnálta barátját. Mindazáltal bizonyos megnyugvást érzett, mint mindenkor, mikor
                  gyermekkorában kiszabaditott egy-egy tőrbeesett legyecskét a pók finom, erős
                  hálójából. A legyecske egyideig még rosszul érzi magát, szárnyát nem birja,
                  repülése meg van bénitva, de azután magához jön, egy kis verőfény lábra állitja s
                  vigan repül tovább, mintha mi sem történt volna. Megfeledkezik a hálóról is, meg a
                  kézről is, amely kiszabaditotta...</p>
					<p>Az öt levél, amelyeket Szörényi vékony szalaggal átkötött, s amelyeknek olvasása
                  aznap délután fölmentette őt attól, hogy Gil Blas valamelyik divatos regényéből
                  néhány oldalt elolvasson, a következő volt.</p>
					<p>
                  Első levél.
               </p>
					<p>Rosszul teszed, barátom, hogy még mindig Bécsben ülsz, a politikai élet nagy
                  szövőszékénél, ügyelve az ezer meg ezer összefutó szálnak mozgására. Látod én
                  „procul negotiis” jól érzem magam. S várom az eseményeket, amelyek Metternich ur
                  politikáját zavarba hozzák... Kinos zavarba, annyit mondhatok. Sajnálom a királyt,
                  akinek mégis vissza kell térni az én politikám elhagyott utjára...</p>
					<p>Különben tegnap szüreteltem. A fél megye várta, hogy meghivást kap erre a
                  szüretre. Hanem én torkig vagyok a zajos mulatsággal, s „népszerüségemet” sem
                  akarom gyarapitani, hát magam szüreteltem. Saját uri kezemmel kopogtattam meg
                  minden hordót, hogy tele szürték-e már? Sugárzó arczczal olvasgattam őket: egy,
                  kettő, három, négy... egész hatvanötig. Hatvanöt hordó Baranyavári asztalibor:
                  nagy vagyon ez. A Horácius bájos lakomáinak serlegeibe elég lesz, mig odakint
                  havazni fog, s a szenteskedő Cloé nyakam köré fonja fehér karját, tölteni fog és
                  koczczintani... De, a halhatatlan istenekre, hol vegyek Cloét, mikor nincs?</p>
					<p>Ezen töprenkedve kinéztem a borházból. A szomszéd hegyen is szüreteltek. A szedők
                  hosszu sora, szines, hajlékony kigyó módjára mozgott a barázdák között.</p>
					<p>A hegytetőn, a lemenő nap fényének és az alkonyi világosságnak teljességében,
                  fiatal asszony állott. Kék kötő volt előtte. Ruhaujját feltürve a völgy egy
                  pontjára nézett, ahol ökörszekerek jöttek felénk.</p>
					<p>Beáta volt, a Pető felesége. Az ura - nagyon jó gazda, én legalább annak tartom, -
                  estére is ott akart maradni a must szürésnél. Beláthatod, hogy nem tehettem
                  egyebet: felajánlottam, hogy haza kisérem.</p>
					<p>Pedig, - elhiheted, - nehezemre esett megválni a hegytől, ahol este a munkások
                  rőzséből nagy tüzeket raknak. Homályba borul ilyenkor a vidék. Mély csend van
                  mindenütt, csak a tűz körül van eleven sürgés-forgás. Olyan a tűz, mint egy nagy
                  barna arczban a szem: középpontja az élet fényének. S ha a lángba uj meg uj
                  rőzseköteget dobnak, amelytől az vidáman fellobog: a szemre gondolok, amelyben
                  hirtelen örömek villannak fel...</p>
					<p>Ez alatt a szurokfenyüket meggyujtották s lovainkat elővezették. Felültünk.</p>
					<p>Két paraszt gyerek világitott előttünk szurokfáklyával. Az ut eleinte oly rossz
                  volt, hogy csak lépést koczoghattunk rajta. Amennyire a bizonytalan, vörös fényben
                  kivehettem, Beáta folyton előre nézett. Hosszu ideig tartott a kölcsönös
                  hallgatás, mert lovunkkal voltunk elfoglalva.</p>
					<p>Az utszéli fák hosszan megnyult árnyékukkal, csodálkozva nézhettek utánunk. A
                  fáklyafény fölzavarta az alvó madarakat, ijedten repkedtek. Idő kellett hozzá, mig
                  a fölvert bokrok megcsendesültek, mint a szivnek, mely ismeretlen, visszás érzések
                  hatása alatt áll...</p>
					<p>Az ut nehezebb részét megtettük. Előttünk sík rétek nyultak el. A vidék aludni
                  látszott.</p>
					<p>Csőszök az utszéli árokban megvonulva őrizték a gondjukra bizott tengeri földet;
                  mélyen aludtak. A tilos luczernatáblában lovak legeltek, sima hátuk ragyogott,
                  ahogy a fáklyafény rájuk esett. A hegyek, amelyek mögül, félórai lovaglás után a
                  holdvilág feljött, oly közel látszottak, mint a boldogság, - mely pedig oly messze
                  van!</p>
					<p>Kiértünk az országutra, Beáta megcsapkodta lovát. Pár száz lépésre a fák közül
                  felénk csillogtak Baranyavár ablakai.</p>
					<p>Ajkamra hideg, közönyös szavak tódultak, bár fel voltam izgatva. Ő is kurtán
                  felelt. Pedig a két fáklyavivő fiu elmaradt tőlünk, s igy bizalmasabban
                  beszélgethettünk volna.</p>
					<p>Elértük házukat. Beáta megállitotta lovát, s mielőtt segithettem volna, leszállott
                  róla. Néma főhajtással fogadta köszönésemet. Egy álmos lovász előbotorkált s
                  átvette tőle lova kantárját.</p>
					<p>Ennyi az egész. Reggel első dolgom volt, mindezt hiven, szépitési és regényes
                  szinezet nélkül megirni neked.</p>
					<p>
                  Második levél.
               </p>
					<p>Tegnap - tikkadt, forró délután, - a hirtelen keletkező zivatar elől bemenekültem
                  a Beáta apjának villájába. Az öreg ur nem volt otthon, csak Beáta.</p>
					<p>Az ablakban állva néztük a vihart. A széltől örökös mozgásban volt minden; a fák
                  ága, a levelek. A rozsdástaréju, szürke jégfelhőkből, a melyek sebesen,
                  összegomolyodva közeledtek, villámok czikáztak. Valahol, messze, már esett. A
                  sárgás vonal eltünt a láthatárról, s a vidékre nagy, általános szürkeség borult.
                  Az első esőcseppek üde suhogása hallatszott, a szél mind erősebben czibálta a
                  fákat, az ágak mindjobban hajladoztak, könnyen hasadó fiatal akáczok derékban
                  törtek ketté. A zápor néha teljesen megállott a nagy szélben, mint akinek akadozik
                  a lélekzete, azután ujult erővel kezdett neki. A széltől vert eső sziporkázva
                  szaladt végig a nyárilak kemény kőkeritésén, mintha széttöredezett üveggyöngy
                  hullna szerte.</p>
					<p>Hatalmasan esett. Az egész völgy tele lett köddel és párával. Halmok,
                  szántóföldek, falvak eltüntek a nedves, szürke fátyol mögött. A levegő lehült.</p>
					<p>Amig kint esett, nagyon kedves volt bent a szobában. A fehér függönyök árnyékában
                  egy egész életet el lehetne tölteni álmodozva... Az esőnek szürke fátyolán át
                  nézve a világot, Beátát sem láttam már tisztán. Alakja, nézése, hangja, mindene
                  egy más nőre emlékeztetett. Olyan nőre, aki sohasem volt a - másé...</p>
					<p>„Nini, a patak megnőtt,” - mondá Beáta, a másik ablakhoz intve, kezének és
                  szemének mozdulatával.</p>
					<p>A hegyi patak, amelynek kiszáradt medre nagyon hasonlit a politikusok kiszáradt
                  szivéhez, most szinültig megtelt vizzel. Köveket, gyökerestől kitépett fákat
                  hozott magával a hegyekből. Nyilsebesen rohant le a hegyoldalon, elszédültem,
                  ahogy sokáig, - talán egy kicsit nagyon sokáig, - néztem bele rohanó
                  hullámaiba.</p>
					<p>Ha egyszer beleszeretnék valakibe, - igy tünődtem, Beáta mellett állva, elnézve
                  bájos alakját, barna kis fejét, kellemes, ritmikus mozdulatait, - úgy járna-e
                  szivem, mint a hegyi patak medre? Hirtelen megtelnék a szerelem hullámaival, s
                  épen oly hirtelen kiapadna másnap?...</p>
					<p>De semmi sem tarthat örökké. Az eső sem. A felhők elvonultak, ujra
                  világosodott.</p>
					<p>A nap kisütött. Bucsut véve Petőnétől megköszöntem a szállást. Vadgesztenyefák
                  alatt mentem hazafelé. A napsugár alig tudott áthatolni a tömött, világoszöld
                  lombokon. Fejem felett megrázta a szél a gallyakat, a levelekről napfényben
                  szikrázó, kövér esőcseppek váltak le. Kabátomra is ráesett nehány csepp, nedves
                  folt támadt utána a világos szöveten. Kicsi, könnyű folt, amely hamar megszárad,
                  mint az asszonyok könye... Mert Beáta szomoru... Azt beszélik, - nem tudom, mi
                  igaz belőle, - a férje megcsalta. De kit nem csalnak meg a nagy szónokok, -
                  magukat sem véve ki?...</p>
					<p>
                  Harmadik levél.
               </p>
					<p>Az őszi szántásokat bevégeztem. A gazdaság körül nincs dolgom. Agarászom hát, ugy
                  ütöm agyon az időt. Én szerencsétlen vadász! Minden pillanatban megállit a
                  haldokló természet szépsége. Ha egy tenyérnyi, naptól beragyogott völgyrészletet
                  látok, egész lelkem az övé. Azt hiszem, szét vagyok osztva a mindenségben, s a
                  legvékonyabb, szélben rezgő ág mozdulása is visszhangzik bennem...</p>
					<p>Szép őszünk van. Melegéről itélve, nyár, mert a nap, - mint a lázas beteg csókja,
                  - csaknem izzó. Óh, ez már nem a vér fiatalsága...</p>
					<p>A házi szárnyasokon és verebeken kivül, a velük házközösségben élő (porban fürdő)
                  paraszt gyerekek is hozzám szoktak már.</p>
					<p>Az utczán először megfutottak tőlem. Azután messziről követtek. Majd, - szájukba
                  dugott ujjal, - szepegő bátorsággal meghuzódtak a kapuban, amelynél elmentem.
                  Később szemecskéjük, (élénk és fekete, mint az érett cseresznye) a keritésünk
                  résein kandikált be hozzám. S most itt zajongnak a nagy platánfa alatt, amelynek
                  kiugró ágára hintát kötöttem föl.</p>
					<p>Ugy-e bolondos egy látvány lehet a te politikus barátod, amint ismeretes jégarcza
                  fölenged, parasztgyerekek játékától?</p>
					<p>Manó vigye a politikát. Én most költeményeket és regényeket olvasok.</p>
					<p>Hanem tegnap a kertbe menekültem olvasmányaimtól. Mily jó volna néha fejünket,
                  mint valami szobát, befüggönyözni, hogy ne találjon oda utat egyetlen fénysugár
                  sem. Jó volna hüvössé tenni forró levegőjét s kiüzni a benne örökösen zümmögő
                  fekete legyeket: a töprenkedést.</p>
					<p>Csakhogy nem megy az. Az olvasott gondolatok ott tánczolnak a verőfényben, ott
                  szitálnak az esőben, ott sikoltoznak a szélben. A lángész roppant zsarnoksága
                  üldöz mindenütt...</p>
					<p>Csak a társaság menthetne meg, s kis pajtásaim épen ma nem jönnek.</p>
					<p>A vénasszonyok nyarától kiszáradt, forró oszáguton sehol egy élő lélek.</p>
					<p>A kapuban Bodri az igazak álmát aluszsza. Fölveszek egy rögöt s felé dobom. Fülét
                  érem, amely megmozdul kissé, mint a ti elegáns hölgyeitek japáni legyezője... A
                  második dobás a fejéről elhajtott két nagy, kékszárnyú dongót. A harmadik... azt a
                  fülhasogató dühös ugatást, amit az álmából fölvert Bodri művelt, leirni nem
                  tudom.</p>
					<p>Hanem czélomat elértem. (Mindenben szentesiti a czél az eszközöket, nemcsak
                  Metternich politikájában.) Csakhamar megtelnek az apró, fonott sövénykapuk
                  barátaimmal, s pár percz mulva ugyancsak leng alattuk a platánfára kötött
                  hinta.</p>
					<p>A fecsegő zaj, az egészséges nevetgélés, a meztelen karok legyőzik Goethét, s
                  Mefistofeles sötét gunyja - ahogy szememmel a hinta mozgását követem, - elszáll,
                  egyenletesen eloszlik a halványkék, napfénytől sugárzó mindenségben...</p>
					<p>Most egy hintó robogott el, a hintóban egy női kalapnak repkedő szalagjai.</p>
					<p>Mintha a szép, fiatal, bánatos arcz egy pillanatra felém fordulna, s mintha két
                  nagy fekete asszonyszem csodálkozva pihenne az élemedő Szirmai-Fauston, aki
                  parasztgyerekeket hintáztat, tehát emberi felfogás szerint, kezdi elvesziteni a
                  józan eszét.</p>
					<p>Beáta volt.</p>
					<p>A mulatságnak azonban kurtán véget vetettem. Valami behajtott a fák közül a
                  fülledt szobába; Goethe újra a nyakamon ült. Ott vergődtem ismét verseinek
                  páratlan zenéjében...</p>
					<p>Az alkonyat aranyos csilláma futkosott végig a szobán. Kint nyárfák susogtak,
                  águkat a szél ablakomhoz verte. Ugy hangzott, mint valami félénk, óvatos
                  kopogtatás.</p>
					<p>Nem... nem eresztelek be! Nem ismerlek, nem is akarlak ismerni! Azok a repkedő
                  kalapszalagok? Az a szomoru madonna arcz? Mi közöm mindehez? S ezek a behizelgő
                  versek. Ütemeikben, - ugy tetszik, - kocsizörgést hallok. Az ő hintója kerekének a
                  zörgését.</p>
					<p>De milyen nevetséges vagyok. Magam is érzem s hangosan nevetek - magamon. Oly
                  hangosan, hogy az anyám madara megáll fürdésében s a szárnya hegyével egy csepp
                  vizet pocsol homlokomra.</p>
					<p>Milyen jól esik ez a kis hideg viz, mindenható Isten!</p>
					<p>
                  Negyedik levél.
               </p>
					<p>Tegnap Petőéknél voltam. Beátával sokat beszéltem, de kevés eredménynyel. Mennyire
                  neki készültem pedig hogy kifürkészem életét. Egy-egy finoman vetett tőr volt
                  minden szavam. Átgondoltam mindent és nagy műgonddal kidolgoztam; de mihelyt
                  szemközt ültem vele, elpárologtak terveim.</p>
					<p>Ebéd után megnéztük Pető méhesét. Itt gondolja ki Danton gyujtó szónoklatait. Itt
                  szokta aludni délutáni álmát, latin és görög klasszikusok társaságában. Szatirikus
                  megjegyzései itt röpködnek, mint „egy-egy lángoló gyilok”...</p>
					<p>Hanem délután czudar idő lett. Két óra hosszáig esett a hideg őszi eső. Kint
                  meglágyultak az utak, sáros lett az udvar, megáztak a szalmakazalok. Az istállók
                  szük ablakán meleg pára tódult ki. Ácsorgó béresek, lélek nélkül való faarczczal;
                  megázott házfedelek, amelyeknek rézcsatornájából dőlt az esőviz; fésületlen
                  fehércselédek, akik kiabálva beszélnek, az ajtót csapkodják, s akiknek nyihogása,
                  - mint a csikó-nyerités, - behallatszik a posztóval bélelt ajtók nyilásain; és
                  szürke, ólomszinü égbolt, amely komor árnyékba borit mindent... Szemben velem a
                  szép asszony, világos ruhában, verőfényes fekete szemmel, aki megszépit mindent,
                  még ezt az esős októberi délutánt is.</p>
					<p>Mit akarok én vele? Ki vagyok én? Szerelmes iskolás fiu, aki szemet vetett a
                  szomszéd eperfájára, vagy érett férfi, aki most duzzog és henyél, s akiről
                  Metternich megfeledkezett, de akire mégis egy ország gondja vár!</p>
					<p>Boszusan és elégedetlenül lovagoltam este hazafelé. Az eső elvonult, a távoli
                  hegyek ormát a lenyugvó nap világitja meg. Vérpiros tányérja hol föllángolt, hol
                  elhalványodott. Végre lebukott.</p>
					<p>Szürke, egykedvü világosság maradt utána. Csak néhány sárga, aranyos folton
                  látszik, hol ment le a nap.</p>
					<p>Sarkantyúmat lovam vékonyába vágtam. Északi szél fujt szemközt velem. A szélről
                  eszembe jutott szivem állapota. Valóban szerelmes volnék? Ki tudja azt megmondani?
                  Lám, a szél, mely szemközt fú, nem egyéb a levegő mozgásánál. Ugyanazon levegő
                  mozgása, amely néhány pillanattal előbb még csöndes és mozdulatlan volt. A szivben
                  is megvan a képesség a szerelemre. A szerelmes ember megváltozott ember, ahogy a
                  szél megváltozott levegő. A szerelem csak változás...</p>
					<p>Az őszi köd mindjobban leszállt a vidékre. Mint mozgó szürke fal szaladt el
                  előlem, négy-öt lépésre, hogy azután összezáródjék mögöttem.</p>
					<p>Annyira elveszitettem önuralmamat, ahogy még soha. Belekiabáltam a ködbe és a
                  fákat megfenyegettem lovagostorommal.</p>
					<p>A szél mind erősebb rohamokban zugott el felettem. A fák ugy siránkoztak a
                  szélben, mintha panaszos emberi és állati hangokat hallanék.</p>
					<p>Kimerülve, átizzadva, jókora főfájással értem haza...</p>
					<p>
                  Ötödik levél.
               </p>
					<p>Leesett az első hó.</p>
					<p>Korán van, oly korán, hogy a hajnali csillag még látszik. Az éjszaka megfagyott, s
                  a vizárok jegén, - mintha hárfának hurját érintené, - halk zengést támasztva
                  szalad végig a szél.</p>
					<p>Vakitó fehérbe öltözött a föld. De nem az a meleg, sugárzó fehérség ez, ami
                  fehérruhás menyasszonyra emlékezteti az embert, hanem hideg, fagyos fehérség,
                  halott leány szemfedőjére emlékeztető.</p>
					<p>Végiglovagolok az álombamerült kisvárosi házak között, s a Beátáék portája felé
                  tartok.</p>
					<p>Mikor az országutra kiérek, feljön a nap. Rózsás fény fut végig a havon, s a
                  befagyott folyó jégtáblái piros tüzben égnek.</p>
					<p>Messziről csengő szánok zaja hallatszik. (Emlékszel még schönbrunni
                  szánkázásunkra, a bécsi kongresszus idején?) Fölemelkedem nyergemben.
                  Körülhordozom szememet e sugárzó, fehér végtelenségen, a királyi napon, amely
                  szinte megfiatalitja a földet és - szivemet.</p>
					<p>Ez az ut volt az, amelyen néhány hete oly levert érzések között lovagoltam a
                  ködben? Ezeket a fákat fenyegettem meg lovagostorommal? Itt kiabáltam rekedten a
                  Beáta nevét?</p>
					<p>Lovam megáll csöndesen a Pető házának vaskapuja előtt. Orrlyuka gőzölög, remegés
                  fut át hosszu, szép nyakán...</p>
					<p>... Én volnék a legszerencsétlenebb flótás, ha Metternich most hirtelen kibékülne
                  velem s ha szolgálattételre berendelne... Vagy most tudnék csak igazán nagy
                  dolgokat véghezvinni, mint azok a kóbor lovagok, akik, hölgyeik szinét viselve,
                  betöltötték a félvilágot dicsőségük hirével?</p>
					<p>Jobbá teszi-e az embert a szerelem vagy rosszabbá? Ez a kérdések kérdése...</p>
				</div>
				<div type="chapter">
					<head>
                  XXIII. Kabinet noir az állam szolgálatában.
               </head>
					<p>A „Himmelforts” utcza szegletén két, köpenyegbe burkolt férfi lépdelt. Kalapjukat
                  mélyen a szemükbe huzták, s nehogy valaki a járókelők közül a hangjukról
                  megismerje, némák voltak, mint a hal.</p>
					<p>Hideg deczemberi éjszaka volt. A kisértetek, zsiványok és szerelmesek órája:
                  éjfél.</p>
					<p>A szük utczában beleütköztek nehány jókedvü diákba. Egy rendőr apró tolvajlámpáját
                  reájuk villantotta. Azután kitért utjokból és ravaszul mosolygott. Ez a mosoly
                  körülbelül azt jelentette, hogy a kalandokra induló nagyurak hiába bujnak el
                  köpenyegükbe az orruk hegyéig s hasztalan titkolóznak. Hiuz szemek kémlelik
                  észrevétlenül minden lépésüket, s reggel a császár jóizüket nevet, mikor a
                  rendőrfőnök jelentéséből megtud mindent. Megtudja apróra és hiven azt is, melyik
                  férjnek raktak szarvakat a homlokára a hosszu téli éjszakán. A száz meg száz
                  Rómeónak és Juliának nincs hova lenni féltett szerelmi titkával. Mintha csak
                  üvegházban történnék mindaz, amit van okuk rejtegetni a világ elől. Szedlniczky, a
                  bécsi rendőrség feje, s az ő jelentéseiből látja a császár a szerelmeskedő
                  világváros minden legkisebb mozdulatát.</p>
					<p>A Neuer Markton az egyik férfi megállott.</p>
					<p>- Nézz körül, Ádám, nem követ-e valaki?</p>
					<p>Szirmai Ádámnak jó szeme volt. Vadászatoknál, éjszakai utazásoknál szeme
                  hozzászokott, hogy sötétben is lásson, mint a macska.</p>
					<p>- A kutnál settenkedik valaki. Meglapult a kőmedenczénél.</p>
					<p>Szörényi gróf halkan nevetett.</p>
					<p>- Olyanok, mint a béka; döglöttnek tetetik magukat; elnyulnak, ha az ember
                  észreveszi őket. Mindjárt megtisztitom a levegőt. Szedlniczkynek nem szabad
                  megtudni, hogy éjjeli vadászatot tartunk az ő vadász kertjében.</p>
					<p>Füttyentett, mint a rigó. A füttyentésre elvált egy árnyék a kut párkányától s
                  Szirmaiékhoz sietett. Szörényi elébe ment, és megállott az utczalámpa gyér
                  világánál. Nem szólt a fogdmegnek semmit, csak szétvetette mellén a köpenyegét. A
                  titkos rendőr alázatosan meghajolt és ugy eltünt, mintha a föld nyelte volna
                  el.</p>
					<p>- A rendőrfőnök nagy ur, de Metternich még nagyobb. Bármily ügyes és szemfüles is
                  ez a lengyel kalandor, s bármily félelmetes hatalom: semmit sem tud meg az
                  embereitől, ha a herczeg akarja... De czélhoz értünk.</p>
					<p>Szörényi megállott egy magas, meredek tetejü, teljesen kihaltnak látszó épület
                  előtt. Botjával háromszor megkopogtatta a nehéz, faragott fából való ajtót, amely
                  nyomban kinyillott.</p>
					<p>Metternich titkára nehány szót sugott a kapusnak, aki engedelmessége jeléül a
                  földig hajolt, azután a tiz fontos vaslakatot ujra reá tette a kapura.</p>
					<p>Még mindig sötét volt. Nemcsak a hosszu kapuboltozat volt elhagyatott, de az udvar
                  és a lépcsőház is. Ahogy azonban az első emeletre fölértek, eleven élet folyt
                  mindenfelé a kivilágitott folyosókon és a kivilágitott szobákban.</p>
					<p>- Itt vagyunk a Szedlniczky mühelyében. Tartsd nyitva a szemedet és füledet. Az
                  atyáskodó abszolutizmus szivkamrájába szépen beláthatsz itt, s tanulhatsz egy kis
                  közigazgatást. A köpenyegünket kint hagyjuk. Meleged lesz ugyis. Izzadni fog az
                  üstököd. Ki fog ütni a veriték a homlokodon és a lelkeden... Bocsáss meg, hogy
                  elől megyek, én itt jobban tudom a járást.</p>
					<p>Mindezt jókedvüen, kedélyesen csicseregte el a Metternich-iskola finom
                  diplomatája, arczán azzal az örökös mosolylyal, amelyet - mint a diófa ereit -
                  legyalulni sem lehetne onnan.</p>
					<p>Benyitottak egy nagy, boltozott terembe. Hosszu asztalok felett füstölgő mécsek
                  égtek, s az asztalokon levelek ezreit bontotta fel és betüzte végig néhány ügyes
                  ember.</p>
					<p>Szörényi, hogy ne értsék, francziául szólott Szirmaihoz.</p>
					<p>- Ime, a mai posta. Nem tünt fel neked soha, hogy a Bécsben feladott levelek
                  félnapi késedelemmel repülnek szét a szélrózsa minden irányában? Most már
                  láthatod: miért. Egy levél se megy ki Bécsből, amit a fekete kabinetban
                  szakavatott kézzel föl ne bontanának. Igy bizd levelekre titkaidat... A nap
                  folyamán feladott leveleket éjszaka ide hozzák, hogy megismerjék tartalmukat...
                  Nincs az az ügyes zsebmetsző, aki finomabban és észrevétlenebbül fosztogassa ki
                  zsebeidet, mint ahogy a kabinet noirban kifosztogatják a polgárok bizalmas
                  titkait. Akire czimezve van, észre sem veszi, hogy előtte elvette már valaki a
                  levelek szüzességét...</p>
					<p>Szirmai ingerülten tovább akart menni, de Szörényi tartóztatta.</p>
					<p>- Mi az? Talán nincs inyedre a magánlevelek felbontása? Micsoda égi ártatlanság! A
                  nép kiskoru, gyámság alatt, apai hatalom alatt áll. Mint gyámnak és apának,
                  nincs-e jogod felbontani kiskoru gyermeked leveleit? Engedheted-e, hogy rózsaszin
                  papiron szerelmet valljanak neki, vagy hogy tapasztalt örömleányok behálózzák?</p>
					<p>- A levéltitok szent, szabad országokban. Nincs köze hozzá senkinek, épen ugy mint
                  ahoz, hogy bensőmben mit gondolok? Felbontanád-e, mint gavallér, mások
                  leveleit?</p>
					<p>- Mint gavallér, nem; mint politikus, igen. A franczia forradalom sohasem tört
                  volna ki és sohasem boritotta volna lángba Európát, ha XVI-ik Lajos miniszterei
                  gondosan ellenőrzik a szanszkülottak levelezéseit.</p>
					<p>- A szanszkülottak nem leveleznek. Nem bizzák gondolataikat, gyülöletüket,
                  vérszomjukat rózsaszin bilet doux-kra... Ők csak rabolnak és gyilkolnak, ha a
                  keserüség kelyhe kicsordul... Szedlniczky nagyon kiváncsi ur...</p>
					<p>Szörényi nevetett, fehér fogsora ragyogott a félhomályban.</p>
					<p>- Ja, neki mindent tudni kell, - ez a kötelessége. Olyan ő, mint az orvos, aki
                  mindig a betegének üterén tartja ujjait. Minden perczben méri, nincs-e láza,
                  rendes-e a szivverése? Neki észre kell venni minden legkisebb változást a
                  pácziense egészségi állapotában. Nem puszta kiváncsiságból, hanem azért, hogy
                  komolyabb bajoknak elejét vegye... Ezt nevezik, édesem, megelőző
                  kormányzásnak...</p>
					<p>Szirmai vállat vont.</p>
					<p>- Azt hiszed, a levelek fölbontása czélhoz vezet? A polgárságnak is van magához
                  való esze. Legfölebb óvatosabb lesz, annyi az egész. Mit sem mondó egyszerü
                  szavakat ir le, a melyeknek rejtett értelme van. Megállapodnak abban, hogy ez a
                  szó ezt meg azt teszi. Vagy titkos irással élnek mint a kabinetek egymás
                  között?</p>
					<p>Szörényi nem szólt semmit, hanem barátját egy másik szobába vezette.</p>
					<p>Olyan volt ez szoba, mint a középkorban az aranycsinálók mühelye. A vastáblák be
                  voltak zárva, a függönyök leeresztve. Különböző lángok felett, rézüstökben forrt a
                  „büvös keverék”. Lombikok, minden szinü üvegek, erős szagu folyadékok és titkos
                  szerek voltak a polczokon. Egész gyógyszertára a méregnek és vegyi elemeknek.</p>
					<p>Két munkás dolgozott itt a Faust mühelyében. Szürke vászon köpenyeg volt rajtuk,
                  mint az operácziót végző orvosokon, szemükön zöld ernyő, hogy jobban lássanak.</p>
					<p>- Nincs az a titkos irás, barátom, amit itt ki ne találnának. A gyanus leveleket
                  odakint lemásolják, itt meg kibetüzik és elkészitik. Ha titkos irás van rajtuk,
                  láthatatlan tintával irt üzenetek, napvilágra hozzák, légy meggyőződve. A vegytan
                  minden uj és szellemes találmányát ismerik és fölhasználják. A kabinet noir lépést
                  tart a tudomány haladásával. Nincs titok e két ügyes ember előtt. A hallgatag
                  levelek, mezitelenre vetkőztetve, elárulják e ficzkóknak legféltettebb titkukat.
                  Meggyónnak mindent. Ha van valami titkolni valójuk, elpirulnak, mint a szép leány
                  arcza, a rendőrség e két vegyészének fürkésző pillantására... S hogy tudnak ez
                  urak hamisitani!</p>
					<p>- Hamisitani?</p>
					<p>- Nos igen. Egyik-másik levél csodálatos változáson megy keresztül. Különösen az
                  idegen hatalmak nagyköveteinek jelentései... Bekerülnek ide, de nem ugy mennek ki
                  innét, mint ahogy bejöttek. Hogy is mondja Göethe? „Bement a leány, de mint leány,
                  többé nem jöve ki.”... Az óvatos diplomaták nem is küldenek fontos ügyekben
                  kormányaiknak irásbeli jelentéseket. Balsejtelem gyötri, hogy az osztrák posta
                  olyan, mint a hütlen szerető: kijátssza őket...</p>
					<p>Szirmai arcza elsötétült.</p>
					<p>- Gyönyörüséges eszközei vannak Metternich politikájának! Még talán a gyóntatószék
                  sincs biztonságban. Az sem őrizheti meg titkait.</p>
					<p>- Már hogyne őrizhetné? Az államot nem minden gyónás érdekli.</p>
					<p>- Ez azt teszi, hogy egyik másik gyónás érdekli mégis! Hogy még a gyóntatószék is
                  szolgálja Szedlniczky ur kiváncsiságát!</p>
					<p>Szörényi leült egy alacsony, sárga faládára. Térdét fölhuzta, s fejét hátravetve,
                  derült, gunyos tekintetét nem vette le barátjáról.</p>
					<p>- Látszik, hogy megyei politikus vagy, mert a kémkedést valami becstelen dolognak
                  tartod. Az állami spionage, az alattvalók életének, minden lépésének
                  szemmeltartása époly jogosult eszköze a politikának, mint a Pető barátod gyönyörü
                  szónoklatai... A kormányok atyai hatalmából folyik, hogy a népre örökösen
                  felügyeljenek. A pásztor őrzi a nyájat, őrizni kell a népet is. Máskülönben
                  eltéved vagy zsákmányul esik a forradalom éhes bestiáinak.</p>
					<p>Szirmai összefont karokkal hallgatta barátja beszédét, mig szeme figyelemmel
                  kisérte a két munkás pepecselését.</p>
					<p>- Föl kell ügyelni a népre, abban igazad van. Nem vonom kétségbe azt sem, hogy a
                  rendőrségnek értesülve kell lenni sok mindenről. De a mit Szedlniczky csinál, az
                  már tulmegy a megengedhetőség határán. Az már megrontja a nép erkölcsét... Hiszen
                  Bécs egész társadalma a kémkedésre van berendezve. Az előkelő dámák öltözőszobája,
                  a kávésok, vendéglősök, boltosok, munkások: mindezek a rendőrségnek állanak
                  szolgálatában. Besugnak mindent, mint Velenczében, mikor a tizek tanácsa kitétette
                  a nyitott száju oroszlánfejet, hogy megkönnyitse a feljelentők dolgát. A mit a
                  szalonokban beszélnek, a mi otthon, családi körben előfordul, a mi szerelmi
                  légyott és galáns ballépés történik: mindezt Szedlniczky másnap tudja. S tőle
                  megtudja a király. Névtelen följelentések ezrei vannak felhalmozva a rendőrségen,
                  még csak el sem égetik. Az aljasság és emberi romlottság e szomoru bizonyitékát
                  megőrzik, - mintha drága históriai ereklyék volnának, az utókor számára... Nincs
                  biztonságban senki, sem a családban, sem a barátja házánál, sem a kedvese karjai
                  között. Szeme és füle van a köveknek is. Az utczák szegletkövei is kihallgatásra
                  járnak Szedlniczky urhoz... S a tiszteletre méltó, százados kémények feljelentő
                  leveleket irogatnak... Egy kicsit mégis sok talán a jóból?</p>
					<p>Szörényi még mindig a sárga ládán ült, s ráadásul a másik térdét is felhuzta. Ugy
                  gunyasztott, mint a halász, aki a folyó partján türelmesen ügyeli, mikor akad meg
                  horgán valami vigyázatlan pisztráng?</p>
					<p>- Hogy a rendőrfőnöknek ugy megnőttek a szárnyai, az a herczegnek sincs inyére.
                  Egyben-másban a tanitvány a mester nyakára nőtt... A polgárságnak ezt az éber
                  szemmeltartását különben nem kell félreérteni és félremagyarázni. Ez csak a nagy
                  szeretet bizonyitéka.</p>
					<p>- Vagy a nagy bizalmatlanságé.</p>
					<p>- Jól van: hát a bizalmatlanságé. De nincs-e okunk bizalmatlanságra? A franczia
                  forradalom nem fertőztette-e meg a nemzetek vérét? Nem fenyegette-e összeomlással
                  a trónokat? Nem tette-e hatalommá, s nem vetette-e felszinre a társadalom iszapját
                  és szennyét: a csőcseléket? Metternich a trónok gondviselése. Amig ő él, nem lesz
                  több forradalom Európában... Különben nem azért hoztalak ide, hogy kétes értékü
                  vitákat folytassunk. Azért hivtalak el, mert meg akartam mutatni neked egy
                  följelentést. Azt hiszem róla, hogy érdekel... Hé!</p>
					<p>A barátságos „hé” az egyik munkásnak szólott. Fölnézett rá óvatos munkájáról.</p>
					<p>- A szolgálattevő rendőrtisztet kéretem.</p>
					<p>A szürke zubbonyos ember levette homlokáról a zöld ernyőt, kezét kötényében
                  megtörölte, s a harmadik szoba ajtajában eltünt.</p>
					<p>Néhány pillanat mulva sietős lépéseket hallott Szirmai. Az ügyeletes rendőrtiszt
                  jött ki, kezében egy csomó levéllel.</p>
					<p>Szörényi kinyujtotta egyik lábát, de a másik térdét még mindig felhuzva
                  tartotta.</p>
					<p>- Ismer engem?</p>
					<p>- Ki ne ismerné méltóságodat?</p>
					<p>- Itt van az irásbeli rendelet. Metternich herczeg nevében felszólitom, adja át a
                  holnapi jelentéseket.</p>
					<p>Kabátja oldalzsebéből összehajtott irást vett ki. A rendőrtiszt átvette,
                  figyelmesen megnézte rajta a pecsétet és az aláirást. Azután, engedelmessége
                  jeléül, meghajtotta magát.</p>
					<p>- Tessék, a jelentések.</p>
					<p>- Ezeket olvassa holnap ő felsége?</p>
					<p>- Mindjárt reggel... A hajnali mise után ez az első dolga...</p>
					<p>Szirmai keményen ránézett a rendőrtisztre. De annak egy vonása sem mozdult meg,
                  hiába kereste szemében és ajka körül az incselkedő guny pajkos koboldját...</p>
					<p>Szörényi felhuzott térddel gunyasztva a faládán, átfutotta a jelentéseket.</p>
					<p>- Ez az, a mit keresek. Olvasd el.</p>
					<p>Szirmai, kezében az irással, közelebb lépett a lámpához.</p>
					<p>Amit olvasott, az följelentés volt. Valaki azzal vádolta Pető Pált,
                  Baranyavármegye követét és első alispánját, hogy olyan köriratot intézett a
                  társvármegyékhez, amelyben felségsértő kitételek foglaltatnak. A följelentéshez
                  csatolta az ismeretlen a körirat szövegét, aláhuzva a felségsértő sorokat.</p>
					<p>Szirmai nézte az irást. Nem ismerte meg, kinek a keze irása.</p>
					<p>Szörényi egykedvüen nézte. Látta, mint változik el a szép, férfias arcz, mint
                  szalad fejébe a vér, hogy sápad el halálosan utána.</p>
					<p>- Magyar kém! Szólj, hisz magyar vagy te is, sok ily följelentés jön
                  Magyarországból?</p>
					<p>Szörényi megértette a fajbüszkeség fellobbanását.</p>
					<p>- Nyugodj meg. Az ilyesmi ritka, mint a fehér holló.</p>
					<p>- Csak megtudnám, ki volt az a nyomorult gazember!... Persze ez irat holnap ő
                  felsége szeme elé kerül?</p>
					<p>Szörényi visszasülyedt gunyos, fagyos egykedvüségébe.</p>
					<p>- Oda.</p>
					<p>- Nem lehet ezen segiteni?</p>
					<p>- Mit gondolsz? Elég, ha előre figyelmeztettelek... Kezedben van sorsa annak az
                  embernek, aki téged legjobban gyülöl. S aki férje annak a nőnek, akibe, szegény
                  barátom, fülig szerelmes vagy. A kezedben van sorsa. Hisz reád a császár nagyon
                  hallgat.</p>
					<p>Szirmai felriadt sötét töprenkedéséből. Arcza lángba borult.</p>
					<p>- Csak nem teszed fel rólam?</p>
					<p>- Mit?</p>
					<p>- Hogy boszut állok rajta?</p>
					<p>Szörényi a kezével tagadólag intett.</p>
					<p>- Oly rossz emberismerő nem vagyok. Azt akartam mondani, de te nem engeded
                  kibeszélni az embert, hogy megmentheted őt. Ez szép is lesz tőled, meg azután
                  bizonyos romantikus fénynyel veszi körül alakodat a szép asszony szemében.</p>
					<p>Szirmai szó nélkül visszaadta az irást, s köpenyegüket magukra öltve, ugy, ahogy
                  jöttek, észrevétlenül elhagyták a fekete kabinet helyiségeit.</p>
					<p>Mikor kiértek az épület másik kapuján, amely egy szük utczára nyillott, egymásután
                  gördültek ki a postakocsik. Vitték az átfürkészett leveleket a postaépületbe, hogy
                  reggel onnét szétküldjék mindenfelé, gyanutlan polgárok ezereinek.</p>
					<p>Szirmai megvárta, mig az utolsó postakocsi lámpája is eltünt szemük elől, s
                  kalapját a szemébe huzva, gondolatokba mélyedve követte társát a sötét, csöndes
                  bécsi utczák tömkelegében.</p>
				</div>
				<div type="chapter">
					<head>
                  XXIV. A Pető Pál szép szeméért.
               </head>
					<p>Szirmai a Pető esetén tünődött. Reggeli két óra volt, mire haza került, le se
                  feküdt többet, fel és alá járt szobájában, nagyon felizgatta a följelentő
                  levél.</p>
					<p>Nem is értette a dolgot. Pető annyi mérséklettel és okossággal intézte
                  Baranyamegye mozgalmát, a mely őt nagyon meglepte. Mi ütött hozzá, hogy egy
                  szenvedélyes hangu körirattal elrontson mindent?</p>
					<p>- Kiszámithatatlan ember, - dünnyögte kedvetlenül. - Szeszélyes, mint egy asszony.
                  Oly érett, férfias volt, amit a multkor tett, s ez a felségsértő körirat oly
                  éretlen és gyermekes. A felség meg fog haragudni. Megijed, hogy e körirat hangja
                  megett a forradalom lappang. Eltelik ujra bizalmatlansággal irántunk. Ugyis oly
                  zárkózott és gyanakodó. Szedlniczky ur is ennek köszönheti minden hatalmát. Ugy
                  hiszi, az épit biztosan, aki a fejedelmek rossz tulajdonságára épit...</p>
					<p>Jól tudta, hogy a Pető-eset nagy hullámokat fog verni. Reggel a király elolvassa a
                  följelentést és a köriratot és haragra lobban. Megrendeli a királyi fiskusnak,
                  hogy a körirat aláirója ellen inditson felségsértési pert. S ez a per, egy „nagy
                  hazafi”-nak ez a „kegyetlen üldözése” lángra lobbantja az elégedetlenséget
                  Magyarországon. Ugyis csak egy szikra kell, hogy a lőporos hordók
                  felrobbanjanak...</p>
					<p>Érezte, hogy a kibékités politikája holt pontra jutott. Át kell e ponton segiteni,
                  különben háromszáz esztendőnek szerencsétlen rendszere ujra kiujul. Magyarország
                  kurucz lesz ismét, Bécs ujra zsarnok.</p>
					<p>Tisztában volt magával, hogy itt csak gyors elhatározás segithet.</p>
					<p>A siker attól függött, hogy kész tervvel járuljon a király elé. Olyannal, amelybe
                  Metternich is belenyugodhat. S amely fátyol gyanánt elfedi az ő igaz szándékát.
                  Nem szabad korán elárulni, hogy a bünösök megmentésére törekszik. Ez a terv
                  hajótörést szenvedne Ferencz szigorán, aki királyi hatalmát Istentől eredettnek
                  tartván, a felségsértést nem hagyja megtorlatlanul.</p>
					<p>Hosszu töprengés és fejtörés után megállapodott a következő eljárásban. Ha a
                  királyi fiskus felségsértés czimén pert kiván inditani, s ha ehez a
                  minisztertanács hozzájárul, ő közvetitő javaslatot tesz Ferencznek. Azt, hogy a
                  per csak az esetben indittassék meg, ha a körirat kinyomatott és
                  szétküldetett.</p>
					<p>Ebben mindenki megnyugodhat. Mert hisz minden megyei köriratot kinyomnak és
                  szétküldenek. Ez se lesz tehát kivétel. A fiskus nem is fogja gyanitani, mi
                  rejlik ez álláspont mögött. Azt legkevésbé, hogy ezzel az egy szál kötéllel
                  kihuzza Petőt abból a mély kutból, amelybe hiuságból és föltünési viszketegből
                  belé esett.</p>
					<p>Mihelyt tervével készen volt, izgatottsága lecsillapodott. Ruhástul végigfeküdt a
                  diványon. Mint otthon, vadászatok idején, mikor a puszta föld volt az ágya s a
                  csillagos égbolt a takarója. Édesdeden aludt, mint a tej.</p>
					<p>Délután Ferencz hivatta. Jókedvüen jött meg a Burgból, a fiskus nem látott át a
                  szitán, csak Metternich mosolygott csendes gunynyal: ő körülbelül sejtette,
                  Szirmai miben sántikál. Csakhogy - gondolta magában, - elkésik jó szándékával.</p>
					<p>Szirmai egyenesen a magyar kanczelláriába ment és négy napi szabadságot kért.
                  Vadászni szeretne menni egyik barátjához. A szoba-levegő árt neki, ugy érzi magát,
                  mintha el volna temetve fiatalon, penészes iratcsomók, és bebalzsamozott állami
                  ügyek dohos sirboltjába.</p>
					<p>Koháry, a kanczellár, joviális öreg ur, még biztatta. Amig szivbajos nem lett,
                  neki is a vadászat, a hajtás öröme, a lesben állás izgalma, az elejtés vérszomja
                  volt legfőbb szenvedélye.</p>
					<p>Hazamenve könnyü utazó ládába bepakolt. Lábzsákot és bundát készittetett ki a
                  legényével s a látszat kedvéért két rendbeli vadászfegyvert.</p>
					<p>Mig legénye kocsiért járt, két ezüst veretü török pisztolyt keresett elő, hogy
                  Szörényinek küldje, baráti figyelméért.</p>
					<p>Ahogy alkonyodott, elhagyta Bécset. A legelső állomáson jelentkezett a
                  postahivatalnál, s váltott lovakon száguldott egész álló éjszaka. Virradatkor
                  elérte a magyar határt. Innen kezdve „gyors paraszttal” utazott tovább.</p>
					<p>Éjszaka, mint a kinek meleg a bundája és jó a lelkiismerete, pompásan aludt. Pedig
                  a delisáncz döczögős uton járt, s kétszer-háromszor majd felfordult.</p>
					<p>Idegen embernek a lelkét is kirázta volna ez az alkalmatosság, de Szirmai
                  megszokta a magyar szekerek rázását, gyermekkora óta.</p>
					<p>Ahogy a határon a gyors paraszt kocsijába beült, elszállott szeméről az álom.
                  Gondolkozott s a vidéket nézte.</p>
					<p>Nagy hó volt mindenütt, a szántóföldek és a szőlők hó alatt feküdtek. A tanyák és
                  falvak körül hósánczokat hányt éjjel a fogvaczogtató éjszaki szél.</p>
					<p>A dunántuli országutak mentén topolyafa volt mindenütt. Azok mutatták az utat,
                  csak nem volt szabad közel hajtani hozzájuk. Mert a hóval megtöltött mély árokban
                  a ló is, a szekér is, meg az utas is elsüpped nyomtalanul.</p>
					<p>A vidéken sürü köd feküdt. A templomok tornya elsuhant mellettük, elmaradtak a
                  hóboritott erdők. A téli napfény még nem világitotta meg a vidék egyhangu, komor
                  szürkeségét. Csak egy lompos farkas ügetett el a közelükben, egyedül, társtalanul,
                  lesütött fővel. Sovány, száraz, sunyi pofáját feléjük sem merte forditani.
                  Valószinüleg nem azért, mintha emberbaráti érzések gyötörnék, inkább azért, mert
                  megijesztette az ostorpattogás, s a lovak csengőjének éles csilingelése.</p>
					<p>Szirmai felállott a szekérben. Szeretett volna rálőni. Az erdészlak ablakai alatt
                  sohasem vonitott volna többé, ha puskáját reá fogja.</p>
					<p>- Hadd fusson - gondolta magában. - Mit vétett nekem szegény? Pető többet vétett,
                  mégis szélnek eresztem...</p>
					<p>Nagynehezen a nap átküzdötte magát a ködön. Utat tört magának a deczemberi reggel
                  nedves, szürke páráján és homályán mint ahogy kiváncsi és szájtátó emberek tömegén
                  utat csinál magának a rózsaszinruhába öltözött, fiatal menyasszony...</p>
					<p>Sopronnál neki hajtott a kocsis egy kotlós tyúknak. (Kotlós tyúknak hivja a nép az
                  utkaparók kavics-halmazait.) A szekér feldőlt, Szirmai kiesett belőle, csakugy
                  nyekkent.</p>
					<p>Ácsnál elvesztették az utat. A kocsis neki hajtott valami befagyott viznek, a jég
                  beszakadt alattuk. Csak az isten csodája mentette meg, hogy oda nem vesztek. Mig a
                  jégben tart, hüvös sirboltban pihentek volna tavaszig. Tavaszkor, mikor a hó
                  elolvad és a jégzajlás megindul, kifogták volna valahol holttestüket. Talán épen a
                  baranyavári füzeseknél az öreg urasszony kertje alatt. Micsoda rettenetes
                  viszontlátás lett volna anya és fiu között.</p>
					<p>De minderre Szirmai nem gondolt. Elmaradt veszély, nem veszély. Sokkal szebb és
                  kedvesebb gondolatai voltak a halálnál. Petőné fordult meg az eszébe s hozzája
                  való tiltott szerelme. De csak ugy, ahogy egy fényes szemü, fehér egérke hirtelen
                  átszalad a szobán. Ideje sem volt rárohanni a morál és a tépelődés éhes
                  macskájának...</p>
					<p>Hanem a szekerüket megrongálta a felfordulás. Nem lehetett benne tovább menni.
                  Nehéz sebesült módjára, aki sok vért vesztett, valahogy elvánszorgott a szomszéd
                  faluig, ott szánkával cserélték fel, s még áldották az istenüket. Mert a nagy
                  havon ugy fog repülni a megvasalt talpu szán, mint a madár.</p>
					<p>A délebédet a szánkán költötték el. Szalámit ettek, meg szalonnát, fenyőfa
                  dobozból friss őszi turót. Mikor jól laktak, Szirmai elővette a vadászcsutoráját,
                  amiben két itcze veres bor kotyogott és jót huzott belőle. Megtörülte a kulacs
                  száját és odanyujtotta a kocsisnak. A kocsis rá köszöntötte és kiitta egy cseppig,
                  ami még benne maradt.</p>
					<p>Este tiz órakor érkeztek Csornára. A barátkolostor már sötét volt. Csak a kápolna
                  góthikus ablakán szürődött át az örökmécs fénye, s az ebédlő ablakai voltak
                  világosak. Bizonyára az apát poharazott ott valami elkésett vendéggel...</p>
					<p>A fogadóban megszálltak. Szirmai nehány harapást evett, azután lefeküdt. Hajnalban
                  ébredt fel, amikor a szán utra készen állott. Négy pihent, friss ló volt elébe
                  fogva.</p>
					<p>A második napon nagy utat tettek meg. Alkonyat tájban a Balatonnál jártak. A
                  Balaton be volt fagyva, de jege még nem volt erős. A szekeres nem mert ráhajtani,
                  bár Szirmai váltig biztatta.</p>
					<p>Piros tüzben ragyogott a mértföldekig terjedő befagyott tó. Azután a nap lebukott.
                  Vele eltünt a szinek élénksége. Szürke, bágyadt, mogorva lett minden. Fakó lett a
                  hóboritott sikság, szinte elsáppadt. Pedig mig fent volt a nap, ragyogó meleg
                  fehérsége volt a hónak, mint a Beáta nyakának...</p>
					<p>Beátára sokat gondolt Szirmai a hosszu utban. Találkozik-e vele? Megtudja-e
                  valaha, mily nagy utat tett meg, hogy az urát megmentse? Mit fog sejteni e nagy
                  szolgálatkészség leple megett? Nem villan-e meg eszében, hogy érte tette, holott a
                  szivnél és barátságnál több része volt elhatározásában a politikának?</p>
					<p>De Beáta asszony. Ha a csillagos eget látja, nem elmélkedik azon, mily titkos,
                  hatalmas világok keringenek ott örök pályájukon. Nem akar behatolni az ismeretlen
                  világok titkaiba. A csillagokban ő csak fénypontokat lát, amelyek aranyszemükkel
                  leméláznak a földre és széppé, poétikussá teszik a nyári éjszakákat. Ugy tartja,
                  hogy ez a csillagok rendeltetése.</p>
					<p>A Szirmai tettében se fogja keresni a politika hatalmas, titkos erőit. Csak egy
                  nemes és érző férfi-sziv fényét, amelyre, mint a csillagra sóhajtva
                  feltekint...</p>
					<p>Éjjel az idő hirtelen megenyhült. A magyarországi tél, szokása szerint, sarkon
                  fordult, s hó helyett esett az ólmos eső. Déli szelek jártak, az égen nagy
                  felhőgomolygás támadt. Mintha tavasz volna, oly nyugtalan és kiszámithatatlan volt
                  az ég s a föld.</p>
					<p>Harmadnap tul kellett adni a szánon, mert Pécs környékén már viz alatt állott az
                  országút. Az uttest alig látszott ki a zavaros, iszapos hóléből.</p>
					<p>Késő este ért Baranyavárra. Egy lélek sem ismerhette meg, ahogy a főispán ajtaja
                  előtt megállott.</p>
					<p>Megzörgette a kilincset. A kutyaugatásra előcsoszogott valaki.</p>
					<p>Kinyitotta a kaput, de csak annyira, hogy a résen kinézhetett. Kezében egy szál
                  faggyugyertya volt; tenyerével védte, nehogy a szélben elaludjon. Puhatalpu
                  szőrcsizma volt rajta s nagyon szellős öltözet. Látszott rajta, hogy az ágyból
                  ugrott ki s első álmából verték fel.</p>
					<p>- Itthon van az urad?</p>
					<p>- Nincs.</p>
					<p>- Hát hol van?</p>
					<p>- Tudja a kő.</p>
					<p>- Ne bolondozzék János. Nem ismer meg?</p>
					<p>A kapus rávilágitott az arczára. Ugy lekapta a süvegét, mintha sohasem lett volna
                  a fején.</p>
					<p>- Jaj nagy jó uram, csókolom a kezét. Tessék beljebb kerülni. A méltóságos ur
                  kiment ötödmagával a vadászkastélyába.</p>
					<p>- Kimegyek nyomban utána.</p>
					<p>- Nem lehet szekérrel. Sötét is van, meg rossz erdei utakon kell járni.</p>
					<p>- Tudja mit? Nyergeltessen fel egy hátas lovat. Addig bemegyek magához, megiszom
                  egy pohár bort.</p>
					<p>- Olyan sietős a dolga, nagy jó uram? Ha valamelyik lovászt kiküldenénk, reggelre
                  megjönne az ur. Addig legalább kialudná magát.</p>
					<p>- Nem lehet, János. Ne rezonirozzon, tegye meg, a mit parancsoltam. A
                  szekeresemnek jó gondját viselje. Nagy utat tettünk, reá fér a jó vacsora meg az
                  alvás.</p>
					<p>Az udvarban mozgás támadt. A kapus fölverte az egyik álmos lovászt. Néhány percz
                  mulva a Stellát kivezették. Szirmai fölült reá s kiügetett a kapun.</p>
					<p>A ló megcsuszott néhányszor a nedves talajon, s mig szeme meg nem szokta a
                  sötétséget, néhány bizonytalan lépést tett. Azután megindult a jól ismert uton, a
                  mely a vadászlakhoz vezet.</p>
					<p>Petőék kertje alatt vitt el a Szirmai utja. Sötét volt az egész ház. Egyetlen
                  ablakában sem látszott gyertyavilág. Még a komondorok is aludtak, nem vakkantotta
                  el magát közülök egy sem. Pedig elég szokatlan volt ebben az időben a
                  lódobogás.</p>
					<p>Szirmai szive, mint reggel a téli idő, megenyhült. Déli szelek olvasztgatták
                  kedélye jegét. Felhők jöttek, felhők mentek a gondolatában. A tavasz
                  nyugtalanságát érezte, ahogy a néma csendes ház előtt ellovagolt...</p>
					<p>Még fent voltak, ittak és kártyáztak a vadászkastélyban, mikor a legénye a grófnak
                  fülébe sugott valamit. Halomban feküdt az asztalon az arany. A bankot éppen ő
                  tartotta.</p>
					<p>- Vesztettem. Vegye át helyemet valamelyitek. Egy perczre ki kell mennem.</p>
					<p>Bár mindenre gondolhatott, csak arra nem, hogy Szirmait ma itt látja, egykedvü
                  arczán nem látszott meglepetés. Vagy ha meg is volt lepve, nem mutatta.</p>
					<p>- Velem kell jönnöd, mondta neki Szirmai, amig kezet fogtak.</p>
					<p>- Most mindjárt?</p>
					<p>- Nincs egy perczünk sem veszteni való.</p>
					<p>Anélkül hogy bármit is kérdezett volna, intett a legényének.</p>
					<p>- Mondd az uraknak, hogy lefeküdtem. Add rám a báránybőrös kabátomat, két lovat
                  nyergeltess meg. S legyen rá gondod, hogy az urak bora el ne fogyjon...</p>
					<p>Már az erdőben lovagoltak, mikor Niczky megszólalt.</p>
					<p>- Most hát beszélj. Nem hallja senki a fákon kivűl. Mi járatban vagy? Miért ez a
                  titokteljes éjjeli ut? Ahelyett, hogy leültél volna kártyázni és inni velünk, mért
                  kell nekünk éjszakának idején egymás mellett lovagolni, ázni, fázni, s
                  egyáltalában, miben lehetek szolgálatodra?</p>
					<p>Szirmai elmondott neki mindent. Niczky figyelmesen hallgatta.</p>
					<p>- Félek, hogy elkéstél. A körirat nyomdában van. Talán szét is küldték.</p>
					<p>Szirmai végigvágta lovát, s ahogy az az ütésre idegesen megugrott, kemény kézzel
                  megfékezte.</p>
					<p>- Akkor nagy baj lesz belőle.</p>
					<p>Niczky szárazan nevetett.</p>
					<p>- Nagy baj! Micsoda nagy baj? Az, hogy Danton urat annak rendje és módja szerint
                  nyakoncsipik? Hát aztán? Nem is értem, miért avatkoztál bele. Sok okod van
                  szeretni és kebleden melengetni Danton urat? Egy csésze levesemet nem hagynám
                  kihülni érte, nemhogy télviz idején lóhalálban iramodjam le Bécsből azért, hogy a
                  becses irháját megmenthessem...</p>
					<p>Szirmai türelmetlenül válaszolt.</p>
					<p>- Mit bánom én Petőt! Hiszen semmit sem tettem érte. Ellenkezőleg, dühös lesz rám,
                  amiért elhesegettem válláról a politikai vértanuságnak pirostollu madarát!... Én
                  az országot sajnálom. Nem szeretném, hogy ujra viszályba keveredjünk a
                  fejedelemmel. Örült a szivem, mikor a megyék az alkotmányért sikra szállottak,
                  férfiasan és okosan. De a Felség személye szent. A napipolitika tajtékja őt el nem
                  érheti. Aki őt támadja, azt támadja meg benne, ami minden országnak legdrágább: a
                  nemzeti szuverenitást.</p>
					<p>Niczky keztyüs kezével megveregette lova nyakát, s nyelvével csettentett, hogy a
                  nemesvérü paripát buzditsa.</p>
					<p>- Tudod, hogy megteszek a kedvedért mindent, azért hát ne tüzeskedjél, édes Ádi...
                  A világ azonban korántsem ideálista. Az emberek rosszak és gyanakvók. Abban, hogy
                  egy jelentéktelen ügyben sebbel-lobbal leutaztál; nyaktörő veszedelemnek tetted
                  ki magadat; holott mindezt egy rendőrbiztos bátran elvégezhette volna: nem
                  országos érdemet fognak keresni, hanem azt, ami a kiváncsi világot mindig érdekli
                  és izgatja - asszonyt.</p>
					<p>- Mit akarsz ezzel mondani?</p>
					<p>- Semmit. A szép Petőné megérdemli, hogy a kedveért szolgálatot tégy az
                  urának...</p>
					<p>- Feri!</p>
					<p>- Nos?</p>
					<p>- Akarsz-e barátom maradni ezentul is, ahogy eddig voltál?</p>
					<p>- Ne érzelegj. Hogyne akarnék!</p>
					<p>- Akkor a Petőné nevét előttem ne ejtsd ki többé.</p>
					<p>Niczky hallgatott. Már közel értek a városhoz, mikor megszólalt.</p>
					<p>- Én sohasem fogtam föl tragikusan, ha másnak a feleségébe beleszerettem. És
                  sohasem furdalt a lelkiismeret, ha megszedtem a más szőlőjét... Te más vagy. Van
                  valami benned, a drámai hős végzetéből. Azok közül az emberek közül való vagy,
                  akik arra igyekeznek, hogy az életüket megnehezitsék. Pedig, hidd el, anélkül is
                  nehéz az élet...</p>
					<p>Beértek a városba. A szél elállott. A felhők szakadatlanul hömpölyögtek észak
                  felé. A holdvilág föltünedezett a tovavonuló felhőkben, mint ahogy fölbukkan az
                  uszó ember feje a hullámok között.</p>
					<p>A két lovas megállott egy kis ház előtt. Szerény, falusi nyomda volt. Fölverték
                  álmából Guttenberg meglepett tanitványát, s keresték a felségsértő köriratot. Már
                  ki volt szedve, s ki volt nyomva. Ha huszonnégy órával elkésnek, Pető irata
                  bekopogtat minden vármegye ajtaján.</p>
					<p>Szirmai tüzet rakatott a nagy fehér bubosban. Mikor lobogva égett a láng,
                  beledobta a körirat kinyomtatott példányait, Niczkynek átadva az eredeti
                  kéziratot. Azután széthányta a betüket és elszélesztette a szedőszekrény
                  fiókjaiban.</p>
					<p>Niczky azalatt a padkán ült és vörös barkóját simogatta, mintha mit sem törődnék
                  avval, ami körülötte történik. Csak mikor az iratok elhamvadtak, akkor adott
                  életjelt magáról.</p>
					<p>A megszeppent nyomdásznak a markába csusztatott öt darab körmöczi aranyat s
                  előkelő dünnyögéssel kérdezte tőle, Szirmaira mutatva:</p>
					<p>- Ki ez az ur? Ismeri-e felebarátom?</p>
					<p>- Már hogyne ismerném Szirmai urat? Az édesapját is jól ismertem. Szakasztott
                  olyan, mint az apja.</p>
					<p>- Ismeri a fészkes fülemülét. Sohasem volt ő Szirmai. Ha valaki előtt kiszalasztja
                  száján ezt a bolondságot, s ha azt meri állitani, hogy Szirmait látta: huszonötöt
                  vágatok a mesterlevelére. Csakhogy a levelet először rátétetem a fundusára...
                  Megértett?</p>
					<p>A nyomdász nem ijedt meg. Bizalmasan hunyorgott a főispánra.</p>
					<p>- Értem, méltóságos uram. Hogyne érteném? Nem láttam én semmit, nem járt nálam
                  senki, még az se igaz, hogy a világon vagyok... Azt se tudom, fiu vagyok-e vagy
                  leány. Nagyon rossz az emlékezőtehetségem. Olyan a fejem, mint a rossz szita, -
                  áthull rajta minden. Nem emlékszem én semmire. Beszélni is elfelejtettem már.
                  Süket-néma vagyok, pedig meg se ütött a szél. De higyje meg, kérem szeretettel,
                  nem az öt aranyáért. A nagyasszony - Szirmai urnak az édesanyja, - sok jót tett
                  velem. Áldja meg az Isten mind a két kezével. Ő érte hallgatok mint a sir!...</p>
				</div>
				<div type="chapter">
					<head>
                  XXV. Históriai álláspontok.
               </head>
					<p>Egy derült, napfényes áprilisi reggel Szirmai a szokottnál korábban ébredt.
                  Egészséges szervezete oly pontos volt, mint az óra. Mindig ugyanazon időben ébredt
                  föl s ugyanazon időben tért nyugovóra. Kereste az okát: miért nyitotta föl a
                  szemét ma korábban egy órával?</p>
					<p>Hamar reájött: Ferencz Schönbrunnba rendelte. Először azóta, hogy a télen Bécsből
                  nyakra-főre elutazva, Petőt kiszabaditotta a hurokból.</p>
					<p>Csöpp izgatottságot sem érzett. Pedig ismerte a királyt. Jól tudta, hogy
                  beavatkozásáért jól megmossa a fejét. De bizalommal nézett a találkozás elé. Egy
                  pillanatig sem törte rajta a fejét, hogy fog védekezni. Mindezt szerencséjére
                  bizta s a pillanat sugallatára.</p>
					<p>Előbb megmosdott jéghideg vizben, s a legénye egy nagy szivacscsal, a hátát
                  megdörzsölte. Piros lett tőle, mint a főtt rák. Azután gyorsan felöltözött.</p>
					<p>Reggelijét, - mely tejből, vajból, mézből és hideg sültből állott - elköltötte.
                  Azután elindult a vivómesterhez. Fölvette a fejkosarat, de plastront nem öltött
                  magára. Selyemingben vivott, hogy a ki nem védett ütések puszta testét érjék.</p>
					<p>Kardvivásban nem mozdult helyéről egy tapodtat sem. Megállott mint a szikla. Csak
                  akkor ment előre óvatosan, ha ellenfele hátrált.</p>
					<p>Jól vivott és kiméletlenül. A vivómester, aki szintén selyemingben volt, nem
                  egyszer kemény ütéseket kapott tőle.</p>
					<p>A vivást s a pisztolylövést nem csak a mozgás és a gyakorlat kedvéért folytatta.
                  El akarta vonni gondolatát a hivatalos ügyektől. Tiszta, kipihent fejjel akart
                  megjelenni hivatalában.</p>
					<p>S valóban, mind a vivás, mind a czéllövés alkalmas volt arra, hogy lekösse
                  figyelmét, éberségét.</p>
					<p>Fél nyolcz elmult, mikor a máriahilfi uton gyalog megindult Schönbrunn felé. Elég
                  ideje volt, ennélfogva lassan ődöngött. Apróra megnézett mindent, főleg a
                  kirakatokat. A járókelők érdekelték. Egy-egy fiatal arcz, hajlékony termet, ringó,
                  ritmikus járás a fejébe ütött. Kék szeme ragyogott az életkedvtől s a vidámságtól.
                  Mindez a sok nő, csak egyre emlékeztette. Beátára gondolt.</p>
					<p>Egy tejes szekér majd legázolt egy öreg urat. Az öreg ur megijedt. Lábai elkezdtek
                  reszketni. Hosszu, kávésszinü kabátjában maga volt a megtestesült rémület. Szirmai
                  megszólitotta:</p>
					<p>- Üljön le, öreg ur, arra a kőpadkára. Nagyobb ijedelem volt az, mikor az első
                  franczia gránátos Bécs földjére tette a lábát.</p>
					<p>Az öreg ur ráhagyta, hogy bizony akkor jobban megijedt. Bezárkózott a házába
                  minden jóravaló polgár. S akinek szép leánya, felesége volt, eldugdosta a
                  francziák szeme elől. Aki bolondul a pinczébe rejtette el, az megjárta szegény. A
                  borát is megitták, a feleségét is elszerették. Egy kár helyett kettő.</p>
					<p>Egy órai gyaloglás után elérte a schönbrunni hid kőoroszlánjait. Átment a hidon és
                  belépett a vert vasból készült kapun. Két, érczből való sas gubbaszkodott a karcsu
                  obeliszkek tetején. Akkor is igy gubbaszkodott, s akkor sem szállott el nehézkes
                  röpüléssel, mikor néhány év előtt belovagolt alatta fehér lovon egy elhizott kis
                  ember, keresztbetett kalappal, szürke köpenyegben, a franczia gárda piroshajtókás
                  kabátjában. A fénytelen érczgombok közül kettő, a mellén nyitva volt...</p>
					<p>A gyönyörü, egyenesre nyirott fasorok már kizöldültek. A hallgatag, zöld fülkékből
                  szobrok kandikáltak elő. A gloriett karcsu, dór oszlopa fehéren ragyogott. A
                  kilátás onnan elragadó. A schönbrunni parknak, - mintha fiatal nő volna, oly
                  fiatal és szép mint Beáta, - egész Bécs hódolattal a lába előtt fekszik.</p>
					<p>Az üveges előcsarnokban gárdisták állottak, s hadsegédek ácsorogtak. Egy öreg,
                  parókás udvari cseléd valakire várakozott.</p>
					<p>Ahogy Szirmait meglátta, lassan levette félrecsapott, bolyhos kalapját, s
                  jóltáplált, piros arcza barátságosan mosolygott rá.</p>
					<p>- Jó reggelt, Herr von Szirmai. A Majestét várja. Ballábbal kelt föl. Tessék
                  vigyázni.</p>
					<p>E baráti figyelmeztetés után, a melytől Szirmainak még csak a szempillája sem
                  rezdült meg, kinyitotta előtte az ajtót, azután a lépcsőn elébe került.</p>
					<p>Kulcsait egy szijon, ide-oda lóbálva, nyugodt, csöndes léptekkel haladt az öreg.
                  Szirmai a járását nézte, a csöndes vizekben evező hajóéhoz hasonló mozgását, s a
                  frakkjának aranyos gombjait. Tizenkét ily apró, aranyos gombot olvasott meg hátul
                  rajta.</p>
					<p>Makacsul vonakodott arra gondolni, hogy mit fog mondani a császárnak, ha szembe
                  kerül vele. Hat, szebbnél-szebb szobán mentek át. Szirmai jól megnézett mindent,
                  mintha e szobákat sohasem látta volna.</p>
					<p>Az első szoba az volt, ahol később a reichstadti herczeg lakott. A második a
                  goblénes terem, avval a hat karosszékkel, a melynek darabja tiz ezer forintba
                  került. A harmadik az ugynevezett „milliós szoba”. Mária Terézia készittette,
                  kerek egy millió forintért a belső berendezését. A falak rózsafából valók, gazdag,
                  vert arany diszitésekkel. A negyedik szoba majolika utánzat fából. A fehér és
                  halványkék szinü falburkolat rászedi az ember szemét és érzékeit, mint a görög
                  festő festett szőlőfürtje, a melyre a madarak rászálltak. Az ötödik szobának -
                  chinai szoba - minden fala bőrrel van bevonva. Finom, müvészi értékü kézifestéssel
                  tele hintve. Ezer meg ezer apró chinai alak nyüzsög rajta. Nappal az emberkék feje
                  krétaszinü, de ha fölgyujtják a velenczei csillárt, a falak megelevenednek, az
                  emberkék arcza rózsaszinüvé válik s majd kicsattan az élettől az esteli
                  világitásban.</p>
					<p>A hatodik szobához értek. Piros aranyhimzésü kabátban, hófehér nadrágban és térden
                  felül érő lakkcsizmában, lószőrforgós ezüstveretü sisakban, sveiczi testőr állott
                  őrt az ajtónál.</p>
					<p>A lakáj ujját a szájára tette. Hátra fordult Szirmaihoz és nesztelen léptekkel
                  eltünt a magas, faragott ajtó nehéz függönyének árnyékában.</p>
					<p>Szirmai az ablakhoz lépett. Látta a parkot, Európa legszebb és legnagyobb parkját,
                  a nyirott, zöld lombfalakat, a roppant virágágyakat, a szökőkutak fénylő
                  vizsugarát. Hallgatag, csöndes ösvényeket látott, ahol holdvilágos estéken
                  egymagában jár-kel a császár. Azután - anélkül, hogy megfordulna, - félszemmel a
                  testőrt ügyelte meg. Olyan volt, mint a szálfa. Alabárdjára támaszkodva, álmodozni
                  látszott. Szirmai a bérczi fenyőre gondolt. Az is őrt áll, mint ez, az is ki van
                  téve a verőfénynek, az enyelgő szelek járásának, s ezen is, azon is fészket raknak
                  a muló szerelemnek madarai...</p>
					<p>Valahol, messze, óraütés hallatszott. Tizenegy óra volt. A meghatározott idő,
                  amelyet a császár pontosan betart. Sehonnan sem késik el, s nem is gyülöl jobban
                  semmit, mintha valaki, a kit magához rendelt, későn érkezik meg.</p>
					<p>- Ő felsége várja, - mondá a lakáj, ebben a pillanatban, fölemelve előtte az ajtó
                  függönyét.</p>
					<p>Szirmai belépett.</p>
					<p>Ferencz iróasztalától kelt föl. Ideges és rosszkedvü volt. Élesen nézett rá belépő
                  tanácsosára.</p>
					<p>- Tudja-e, fiatal ember, hogy maga rossz fát tett a tüzre?</p>
					<p>A „fiatal ember” Ferencz kedves szólása volt, főleg ha mérgelődött. Szirmai nyilt
                  kék szeme kereste és hosszas kisérlet után elfogta a császár tétovázó
                  tekintetét.</p>
					<p>- Tudom, felség.</p>
					<p>- Tudja? Hogy merte akkor megtenni?</p>
					<p>- Mint mindig: most is felséged szolgálatában.</p>
					<p>Ferencz összeránczolta homlokát.</p>
					<p>- Az én szolgálatomban? Na persze. Azért mesterkedett a felségsértők
                  megmentésében. Ügyesebben védelmezhetné magát.</p>
					<p>- Nem védelmezem, felség. Eloltottam a szikrát, nehogy nagyobb tüz támadjon
                  belőle. Nem érdem ez, de nem is bün.</p>
					<p>A király közelébb jött Szirmaihoz. Sovány, eres, fehér kezét a vállára tette.</p>
					<p>- Nem helyeselhetem eljárását, Szirmai... Veszedelmes példa, ha egy vármegye
                  büntetlenül sértheti meg az uralkodót. Igy készitik elő a forradalmakat.</p>
					<p>Szirmai, mint aki egy hirtelen fordulatnál kőfalba ütközik, szemközt találta
                  magával Ferencz rögeszméjét. Azt, a melyhez egész életében legszivósabban és
                  legkövetkezetesebben ragaszkodott: az örökös félelmet, a franczia forradalom
                  véres árnyékától.</p>
					<p>- Magyarországon sohasem volt forradalom, felség.</p>
					<p>Ferencz szeme kerekre nyilott csodálkozásában. Arczán két piros folt támadt, a
                  közeledő harag jele.</p>
					<p>- Hát Bocskai, Bethlen? Hát a Rákóczyak?</p>
					<p>- Azok csak fölkelések voltak, felség. A fegyveres ellenállás joga benne volt a
                  magyar törvénykönyvben. Nem csoda, ha megszokta a nemzet, s ha nehezen szokott
                  le róla. De magyar forradalom sohasem volt, mert e fölkelések egyikének éle sem
                  irányult az uralkodóház ellen... Az alkotmányért, máskor a protestáns hitért
                  nemzeti fölkelések támadtak. Csakhogy Bocskai visszautasitotta a koronát, mikor
                  vele megkinálták. Bethlen Gábor győzelmes hadjáratok után, szövetségül igyekezett
                  megnyerni Bécset. S Rákóczynak se jutott eszébe föltenni fejére Szent István
                  koronáját. A magyarnál nincs királypártibb nép Európában. Mária Terézia a magyarok
                  hűségére épitette föl trónja biztonságát. S felséged dicső uralkodása alatt
                  történt, hogy Napoleon pozsonyi sziréndala a magyaroknál siket fülekre talált.</p>
					<p>Ferencz tekintete megenyhült. Ajka megrándult, a mi mosolyhoz hasonlitott.</p>
					<p>- Ebben igaza van. A nép jó; de a nép mindenütt jó. Francziaországban is az volt.
                  Én bizom népeim hűségében. Ám az izgatókkal elbánok. Amig én élek, nem engedem,
                  hogy mint a falubeli kutakat, a nép gondolkozását forradalmi eszmékkel
                  megmérgezzék... Egész életemben a forradalmak és azoknak vészes következményei
                  ellen harczoltam. Pedig megalkudhattam volna vele, hisz Napoleon, a ki élén
                  állott a forradalomnak, a vőm volt... Hát azt hiszi, hogy amivel nem alkudtam meg,
                  amikor lábát győzelmesen egész Európa nyakára tette: a forradalom lelkével most
                  békülök meg, mikor az én eszméim szerint kormányozzák egész Európát?</p>
					<p>Föl s alá járt a szobában. Szokatlan hévvel beszélt; olyannal, amilyenre őt
                  Szirmai képesnek nem tartotta. Azután megállott oldalt tőle és keményen
                  rászólt.</p>
					<p>- Hallgat, ugy-e? Nehéz is volna erre felelni.</p>
					<p>Szirmai tiszteletteljesen hajolt meg. Azután nyilt, kék szemével Ferenczre
                  nézett.</p>
					<p>- Az én czélom is az, ami felségedé. Szeretném, hogy háromszáz esztendő
                  félreértésének nehéz számadása, a korona és a nemzet között, örökre lezáródjék.
                  Felségednek nincs hivebb alattvalója nálam, de nemzetemnek sincs odaadóbb
                  szolgája. Nem tagadom, van valami forrongás és nyugtalanság Magyarországon.</p>
					<p>- Csakhogy beösmeri. De mondja meg: miért?</p>
					<p>- Miért felség? Azért, mert felséged miniszterei nem mindig jól hajtják végre
                  felséged atyai szándékát. Napoleon ellen - tehát a zsarnok és elnyomó ellen -
                  mikor felséged fegyverbe szólitotta népeit, szabadságot igért nekik. Felséged ez
                  igéretét apránként visszaszedték tanácsosai. S ma már az alkotmányt magát eszi
                  meg a rozsda, hiszen régóta nem hivnak össze országgyülést.</p>
					<p>A király gyanakodva mérte végig Szirmait. Bal szeme pillája idegesen
                  megrándult.</p>
					<p>- A világ ma csöndes, de belül, a föld kérge alatt, titkos erők forronganak.
                  Izgatott időkben nem szeretem a konventeket. Minden nemzetgyülés a forradalom
                  eszméit terjeszti. Előbb a Mirabeauk jönnek, s a Girondisták. Gyönyörüen
                  beszélnek. Azután Marat és Robespier következik. Ők már nem sokat törődnek az
                  ékesszólással, helyettük a nyaktiló szónokol...</p>
					<p>Leült egy székre, alakja szinte összeesett, ahogy elmélyedt szörnyü emlékeiben.
                  Mária-Antoinette árnya elvonult szeme előtt e pillanatban.</p>
					<p>Szirmai tisztelte e szent fájdalmat.</p>
					<p>Hallgatott. Oly nyomasztó csend volt, hogy odakint a sveiczi testőr halk lépését
                  meg lehetett hallani.</p>
					<p>A király fehér, fáradt kezét végigvonta homlokán. Azután Szirmaira nézett.</p>
					<p>- Hagyjuk ezt. Azért hivattam, hogy mondja el nézetét, mi módon csendesithetem le
                  Magyarországot?</p>
					<p>Megkinálta székkel, de Szirmai megköszönte, s nem fogadta el. Állva maradt.</p>
					<p>- Magyarországnak alkotmánya van, felség, több száz éves alkotmánya, azt tehát
                  föltétlenül tiszteletben kell tartani. Mikor felséged tanácsosai századok óta ez
                  alkotmány megdöntésén mesterkednek, akkor felséged legfőbb politikai elvével
                  jönnek ellentétbe: forradalmi térre lépnek. Mert a meglévőt, a fennálló rendet, a
                  törvényeket akarják megdönteni... És ez forradalom felülről. A magyar alkotmány
                  históriai, mint maga a királyság. Nem meggyöngitése és korlátozása, hanem
                  kiegészitése és ereje annak. Ebben az alkotmányban semmi sincs, a mi a dinasztikus
                  érzésnek ellensége volt. Sőt - mert ez ősi alkotmány záróköve a koronás magyar
                  király - a királyi jogoknak is bőséges forrása és szilárd foglalata. Magyarország
                  nyugtalan, mert törvény ellenére akarnak adót kivetni és katonát szedni. De minek
                  ez, mikor ez az országgyülés joga, és mikor alkotmánya birtokában még sohasem
                  tagadta meg a nemzet sem az adót, sem a véradót?</p>
					<p>- Mi tehát az ön nézete?</p>
					<p>- Össze kell hivni az országgyülést.</p>
					<p>- Ki áll jót érte, hogy az országgyülés tárgyalásai nem fognak elfajulni, s hogy
                  három napos hideglelés módjára a tisztelt rendeket nem rázza-e ki a forradalmi
                  láz?</p>
					<p>Szirmai arcza kigyulladt.</p>
					<p>- A fejemmel állok jót érte.</p>
					<p>Ferencz elgondolkozott, de sovány, hosszukás arcza nem derült fel, sőt mindjobban
                  elsötétedett.</p>
					<p>- Kormányrendeletet kellene visszavonni. Tudja-e, mi ez? Nagy dolog. A kormányzati
                  tekintély sirját ásnám meg vele.</p>
					<p>- Legnagyobb tekintély, felség, a törvény. Törvény parancsolja az országgyülés
                  összehivását. A törvény nagyobb ur minden rendeletnél. A nagyobb ur előtt
                  meghajolni nem megalázkodás.</p>
					<p>A király felállott. Az ablakhoz ment, ahonnét valamikor Napoleon a schönbrunni
                  parkot nézte. Szirmai csak most vette észre, hogy a király abba a szobába tétette
                  be iróasztalát, a hol Napoleon Bécs elfoglalása után lakott.</p>
					<p>Minden ugy maradt, ahogy akkor volt. A roccoco-stilü spanyolfal mögött, amelyre
                  mosolygó virágfüzérek és röpkedő amorettek voltak festve, még ott volt az ágy,
                  amelyben feküdt. Kövér, kurta lábát lefekvéskor az ágy szélén lelógatva, bizonyára
                  diadalmas, büszke gondolatokba merült. A schönbrunni park fái félénken, szinte
                  alázatosan suttogtak a világos, széles ablakok alatt. S Napoleon kevély örömmel
                  gondolt rá, hogy rövid három év alatt másodszor ült be a Habsburgok örökébe...</p>
					<p>S hová lett a győzhetetlen kis ember? Hatalma, trónja, hadi dicsősége hová
                  lett?</p>
					<p>Ám a Habsburgok visszajöttek. S az a törődött, beteges, zárkozott ember, aki ide,
                  a Napoleon ágya elé hozatta be iróasztalát, méltó képviselője a hatalmas,
                  históriai családnak, amely mélyen eresztette be gyökerét a népek öntudatába s
                  amely mindig be fog folyni a világ sorsának intézésébe...</p>
					<p>Szirmai fejében, mig a király az ablakban állva tépelődött, eddig sohasem érzett
                  világossággal gyuladt ki az a gondolat, hogy a magyar nemzet sorsát össze kell
                  kötni jóban-rosszban e hatalmas család sorsával, s hogy vállvetve kell leküzdeniök
                  a nagy világtörténeti válságokat... Vállvetve, mindig egymás mellett és sohasem
                  egymás ellen...</p>
					<p>Végre Ferencz visszafordult.</p>
					<p>- Tegyük föl, hogy összehivjuk az országgyülést. Mi lesz azután? Mit vár ön e
                  lépéstől?</p>
					<p>- Minden jót, felség. A nyugtalanság megszünését, a szükséges adók és ujonczok
                  megszavazását, a trón iránt való szeretet és hüség megerősödését, s áldásos
                  reformokat.</p>
					<p>A király kinosan fölszisszent, mint a beteg a mütő orvos kése alatt.</p>
					<p>- Reformokat? No lássa. Ez az, amitől félek. Minden reform forradalomban végződik.
                  Desinit in piscem mulier formosa...</p>
					<p>- Nem, felség. A reform fölöslegessé teszi a forradalmakat. Különben is okos,
                  óvatos és mérsékelt reformokat gondolok. Olyanokat, amelyek a magyar nemzetet
                  kivezetik az ázsiai elmaradottság állapotából. Ha Magyarország vagyonos, müvelt és
                  erős lesz, annak felséged örülhet a legjobban, mert a nagyhatalmi állást és a
                  dinasztia érdekeit egy ilyen ország jobban szolgálhatja...</p>
					<p>Ferencz fejével bólintott és szeme jóindulattól fénylett.</p>
					<p>- Mindez szép. Hanem, mielőtt jobbra vagy balra döntenék, alszom rá egyet. Ez az
                  én kipróbált elvem...</p>
					<p>Két ujja hegyét, legmagasabb kegyelme jeléül odatartotta Szirmainak, s azután
                  visszament iróasztalához.</p>
					<p>A kihallgatásnak vége volt. Szirmai mélyen meghajolt, s mindig háttal az ajtónak
                  kifelé indult. Már közel volt az ajtóhoz, mikor Ferencz visszaszólitotta.</p>
					<p>- Régóta szemmel tartom önt, kedves Szirmai. (Most már nem mondta neki, hogy
                  „fiatal ember”.) Ne csodálkozzék, ha egy szép napon nagy felelősséggel járó állást
                  bizok önre. Elégszer adott nekem felelősség nélkül való tanácsokat. Hadd érezze
                  egyszer, hogy más az: felelősség nélkül, merész, igen merész tanácsokkal állani
                  elő; s más az: e merész tanácsokért viselni minden felelősséget...</p>
					<p>Kint tavasz volt. A zöld falak fülkéiből fehér szobrok ragyogtak elő. A glóriett
                  dór ivei alatt selyemruhás udvarhölgyek sétálgattak. A gárdisták aranyos, piros
                  kabátja ugy viritott a kastély előtt, mint pipacsok a buzaföldön. A szökőkutak
                  vize, ötletes elmék játékához hasonlóan, magasra szökelt a napsugaras, tavaszi
                  levegőben.</p>
					<p>De Szirmai sötét és gondolkozó volt. Jókedve, gondtalan vidámsága eltünt. Hosszu
                  léptekkel közeledett fel az a nehéz óra, amikor neki nemcsak a maga, de a mások
                  tanácsaiért is viselnie kellett a felelősség sulyát. Amikor megszünik a király
                  „tárcza nélkül való”, felelőtlen s igy boldog tanácsosa lenni.</p>
					<p>A kapunál az őr tisztelgett.</p>
					<p>- Hát már ez is tudja?</p>
					<p>Pedig dehogy tudta. Nem tudott az semmit. Csak az arczáról látta, hogy gondba van
                  merülve. Ergo: valami nagy urnak kell lenni.</p>
					<p>S valóban, néhány nap mulva Szirmai nagy ur lett, a magyar kanczellária
                  alkanczellára.</p>
				</div>
				<div type="chapter">
					<head>
                  XXVI. Az 1825-iki országgyülés.
               </head>
					<p>Az országgyülést összehivták. Ez a váratlan esemény nagy örömet és lelkesedést
                  keltett Magyarországon. Az alkotmány feje felől elvonultak a fenyegető felhők. Az
                  ég kitisztult.</p>
					<p>Annál váratlanabb volt az udvar ez elhatározása, mert az európai helyzet nem
                  kedvezett a szabadság és alkotmányosság ügyének.</p>
					<p>A spanyol forradalom üszkét eltaposták. A déli német államok szabadsági mozgalmait
                  lenyügözték, Lombardiában és Velenczében elevenen befalazták a népakaratot.
                  Oroszország és Németország vaskézzel tartották fönt a rendet otthon és a
                  szent-szövetség kész volt Európa három legnagyobb katonai államának hadierejét
                  mozgósitani minden pillanatban a rendszer védelmére s a népek elnyomására.</p>
					<p>Metternich rendszere, hatalmának, fényének delelőjén állott. Ily körülmények
                  között még a hevesebb vérü hazafiak is belátták, hogy az udvart nem külső kényszer
                  birta rá az alkotmány elismerésére, hanem Ferencz lelkére jótékony befolyások
                  érvényesültek.</p>
					<p>Suttogni kezdték, hogy Metternich ellene volt az országgyülés egybehivásának. Azt
                  tehát nélküle, sőt ellenére hivták össze. Mig ő, éjjeli lidércz módjára, egész
                  Európára ránehezedett, s a nemzetek lélekzetét elszoritotta, addig Magyarországon
                  az ősi alkotmányt kieresztették börtönéből.</p>
					<p>Szidták is Metternichet, mint a bokrot. Gunyverseket terjesztettek róla, s nagyban
                  készültek, hogy az országgyülésen kiporolják ő exczellencziájának herczegi
                  köpenyegét.</p>
					<p>Szerencsére Szirmai résen volt. Ő jobban tudta hevesvérü honfitársainál, hogy
                  aranyhidat kell épiteni a futó ellenségnek, s hogy Metternichet nem jó ingerelni.
                  Inkább arra kell törekedni, hogy belényugodjék a változhatatlanba, s hogy
                  neheztelés, sértett hiuság, bosszuvágy ne maradjon szivében.</p>
					<p>Szirmai bizalmas leveleket irt barátainak, sőt személyesen is lennjárt Pozsonyban
                  az országgyülés megnyitása előtt. E titkos megbeszélések folytán Niczky azt
                  javasolta, hogy Metternichet, amiért Magyarország iránt annyi rokonszenvvel
                  viseltetik, válaszszák meg diszfőrendnek. Legyen ülése és szavazata a
                  főrendiházban. Ez a szokatlan kitüntetés jól fog esni a birodalmi kanczellárnak,
                  de jól fog esni a királynak is. Mert végre is, az oroszlánt nem jó ingerelni.</p>
					<p>Általában Szirmai szerencsés kézzel szőtte király és nemzet között a bizalomnak és
                  szeretetnek szálait.</p>
					<p>Az ő tanácsára elhatározta a király, hogy fiatal nejét, Karolina Augusztát,
                  megkoronáztatja. Mint illatos koszoruk között a koporsó, ugy eltünnek az
                  elnyomatás éveinek sérelmei és szenvedései, a királyné megkoronázásának fénye,
                  közjogi jelentősége ragyogó pompája alatt.</p>
					<p>Az országgyülést, - szeptember 15-én - maga Ferencz nyitotta meg. A trónbeszédet
                  állva, föltett kalpaggal mondta el. Szeme szórakozottan révedezett a karok és
                  rendek arczán, nemzeti fényüzésén, daliás pompáján.</p>
					<p>Hangját alig hallották, oly erőtlen volt. De a trónbeszéd egyik végső mondata
                  lángra lobbantotta a nemzeti lelkesedést s visszhangzott tőle az egész
                  ország.</p>
					<p>Ez a mondat az ország alkotmányára vonatkozott, amelyet ő Felsége „bölcs törvények
                  által mindinkább és mindinkább körül bástyázva” akar átszármaztatni utódaira.</p>
					<p>E szó leirhatatlan lelkesedést támasztott, mert eltalálta és megelőzte a karok és
                  rendek legtitkosabb, legbensőbb gondolatát.</p>
					<p>Az alkotmány ellen intézett nyilt és alattomos támadások megszünvén, az
                  országgyülés tagjai elejét akarták venni minden későbbi támadásnak. Azzal az
                  eltökélt szándékkal jöttek össze, hogy a magyar alkotmányt erős biztositékokkal
                  sánczolják körül, hogy megnehezitik, sőt lehetetlenné teszik az alkotmány
                  erődeinek nemcsak bevételét, de ravasz megkerülését is.</p>
					<p>Ez a czél lebegvén szemeik előtt, nagy volt örömük és meglepetésük, mikor az
                  alkotmány „körülbástyázását” maga a korona kötötte szivükre, csodálatos ösztönnel
                  találva el legbensőbb gondolatukat.</p>
					<p>Ferencz aggodalma eloszlott, látva a rendek lelkesedését. Érezte, hogy a magyarok
                  lelke hárfa, amelynek hurján egy kis jóakarattal és müvészi érzékkel gyönyörü
                  dalokat lehet játszani.</p>
					<p>Bizalmasai előtt nem titkolta megelégedését. Metternichnek kegyesen bólintott
                  fejével. A főherczeg nádorral kezet szoritott. De ragyogó kiséretében hiába
                  kereste azt, akitől a jó tanács eredt, hiába kereste Szirmait.</p>
					<p>Szirmai a megyékben utazott. Nem ugyan álruhában, de teljesen ismeretlenül. Meg
                  akart ismerkedni a megyék állapotával. Szinről-szinre akart látni mindent.
                  Fényképfölvételeket vett emberekről és viszonyokról, hogy lássa, mire van a
                  nemzetnek legégetőbb szüksége.</p>
					<p>Ez utjában nem a hatóságok szemüvegén nézte a népnek baját, hanem ujját a sebekbe
                  mélyeszté.</p>
					<p>Faluról-falura járva, mindenütt ugyanazon bajokat találta. A nép szegény, a nemzet
                  milliói nem maguknak élnek, nem önczélu lények, a legnagyobb, országos terheket
                  mégis ők viselik. Tudatlanság, elmaradottság, bizalmatlanság, sötétség mindenütt.
                  Az osztályuralom és osztályállam százféle nyomora!</p>
					<p>A bécsi kormányok örökös támadása az alkotmány ellen megtermette átkos gyümölcsét.
                  A nemzeti tevékenység arra az egyetlen feladatra pontositotta össze minden erejét,
                  hogy az alkotmány ellen intézett támadásokat visszaverje. S igy minden más
                  parlagon hevert. Se vagyonosodásra, se müvelődésre, se a nép terheinek
                  enyhitésére, se belső reformokra nem volt ideje és kedve a nemzetnek. Ha ugyan
                  nemzetnek lehet nevezni azt a néhány százezer embert, - a nemességet, - amely a
                  kötelességek és terhek átháritásában mindig nagylelkübb volt, mint a hatalomnak és
                  a jogoknak megosztásában.</p>
					<p>Mig Szirmai a megyéket járta, addig az országgyülésen az történt, ami fiatal
                  házasoknál a mézeshetek után: a kormány és a rendek összeperlekedtek.</p>
					<p>A rendek megnyitották a sérelmek és panaszok zsilipjét. Feliratukban elősorolták,
                  mily támadásokat intézett a kormány az ősi alkotmány ellen. Követelték a királyi
                  biztosok eltávolitását, s mindazoknak elejtését, akik a kényuralomnak kész
                  eszközei voltak.</p>
					<p>A királyi leirat hangja rideg és kimért volt. Nem tartotta szerencsésnek a
                  beheggedt sebek felszakgatását, s pártját fogta azoknak, akik az uralkodó
                  parancsát hajtották végre. Hü szolgáit a korona senki kedvéért el nem ejti.</p>
					<p>Ez a királyi válasz lehütötte a rendek lelkesedését. Ferencz hajthatatlan, atyai
                  abszolutizmusa érzett ki belőle, s a Metternich rendszerének sorvasztó szele. Ha
                  az alkotmány megtámadását javasló gonosz tanácsosokat az uralkodó „hü szolgáknak”
                  minősiti, akkor hol marad az elégtétel, a visszarettentő példa, a multakkal való
                  szakitásnak őszinte szándéka?</p>
					<p>Pető Pál s a hozzá hasonló politikusok, akik nem tudtak, de nem is akartak
                  kievezni a hagyományos sérelmi politika vizeiből, jól kizsákmányolták a rendek
                  lehangoltságát. Izgató beszédekkel növelték az elkeseredést, és néhány nap alatt
                  sikerült a tanácskozások nyugodt, előzékeny hangjába belecsöppenteni epéjüket és
                  gyülöletüket.</p>
					<p>Azon a ponton állott a dolog, hogy a szép remények között megnyillott országgyülés
                  eredmény nélkül oszlik szét.</p>
					<p>Szirmai a felső megyékben járt, mikor a történteket hirül vette. Sietve utazott
                  Bécsbe. S mert akkor már a főherczeg nádor is ily értelmű előterjesztéseket tett a
                  királynak, sikerült rábirni Ferenczet, - ámbár bizalmatlan és haragos volt, s
                  Szirmait tette felelőssé mindenért, - hogy második leiratában nyugtassa meg az
                  ország rendeit.</p>
					<p>E leiratban, - amelyet Szirmai fogalmazott, - elismeri a király, hogy az
                  adókivetés és az ujjonczszedés joga egyedül az országgyülést illeti meg; igéri,
                  hogy a királyi helytartótanácsot törvényes hatóságában fenntartja, hogy a megyék
                  egymásközötti levelezésének szabadságát, uj törvénynyel kivánja biztositani. S
                  kijelenti ünnepélyesen, hogy el van tökélve megorvosolni minden sérelmet, amit a
                  rendek feliratukban elébe terjesztenek...</p>
					<p>Ez a szerencsés leirat végleg megpecsételte a korona és a nemzet között
                  helyreállott békét. A bizalom és a szeretet mézeshetei ujból előlről
                  kezdődtek.</p>
					<p>Szirmai hiába vonult félre szerényen, a rendek, az országgyülés összehivását, s az
                  udvar okos engedékenységét az ő érdeméül tudták be. Niczky gróf hangosan hirdette
                  ebbeli meggyőződését mindenfelé, s a szép Elza grófnő fünek-fának elmondta, mily
                  nagy befolyása van Szirmainak a magyar ügyek intézésére. Oly hatalom ő, akivel
                  Metternich is kénytelen megalkudni.</p>
					<p>Ezek a finom udvari pletykák eljutottak a vármegyékbe is s a nemesség széles
                  rétegeiben elterjedtek és hitelre találtak. Szirmai nevét szárnyára vette a hir, s
                  a népszerüség, - amelynek lenge szoknyácskája után sohasem szaladgált, - utólérte
                  és fehér karjával forrón átölelte.</p>
					<p>Csak egy ember volt, akit az események e fordulata boldogtalanná tett: Pető. Pedig
                  az ő hire is emelkedett. Izgató beszédei hiressé tették nevét, s furfangos eszét
                  bámulták mindenfelé. Nem lett volna oka rá, hogy a zöld szemü szörnyeteg, a
                  politikai féltékenység hatalmába keritse nagyravágyó szivét. S hogy lelánczolt
                  Prometheusz módjára, az irigység keselyüi kikezdjék máját.</p>
					<p>Elza grófnő éles szemét nem kerülte el Pető Pál kinja. Jót mulatott rajta, s arról
                  gondolkozott, hogy ez országszerte terjedő Szirmai-kultuszt mi módon juttassa
                  kitörésre otthon Baranyamegyében? Csak kedvező alkalomra várt, hogy (mint
                  Niczkynek diadalmasan mondá) borsot törjön - de erős borsot - a baranyavári Danton
                  orra alá.</p>
					<p>Az alkalom nem sokáig késett. Az öreg nagyasszony, Szirmai édesanyja,
                  megbetegedett. A fia meglátogatta. Elza grófnő fölbiztatta a férjét, hogy
                  Szirmait, aki az országgyülés összehivása óta először tette be lábát a
                  szülőföldjére, nagy ünnepséggel fogadják.</p>
					<p>A főispán kezébe vette a dolgot, s nemcsak a maga vármegyéjét lármázta tele, de
                  összeharangozta a szomszéd vármegyéket is.</p>
					<p>Szirmait ennélfogva utjában egyik meglepetés a másik után érte. Nagy ünnepséggel
                  és nagy szeretettel fogadták mindenfelé. S ami nagyon föltünt - s amit bécsi
                  ellenségei nem is késtek ellene kihasználni - csaknem királyi pompával.</p>
					<p>De Baranyamegye határán volt legmelegebb a fogadtatás. A határfaluban, a
                  főjegyzővel élén, több mint ezer lovas várta. Niczky beültette a négyes fogatába,
                  s megindult a menet, hatalmas porfelleget támasztva. A porfelhőből is kiragyogott
                  a sok selyem, bársony, antik ékszer, lovak csótárja, s a görbe magyar kard.</p>
					<p>Pető Pál nem térhetett ki; mint a megye első alispánjának, az üdvözlő beszédet
                  neki kellett elmondani.</p>
					<p>Érezte, hogy száz éles szem ügyeli. Elza grófnő csipkés napernyője alól, gunyos
                  tekintetek nyilát lövöldözte felé. Niczky sima, borotvált arczáról, - mint a
                  házereszről tavaszkor a jégcsapok, - befagyott gunymosolyok válnak le... S a
                  felesége, ez a csöndes, hallgatag, némán szenvedő asszony, mintha minden
                  mozdulatával azt mondaná: szégyelje magát, uram. Senkinek, még fejedelemnek sem
                  szabad ily tartózkodás nélkül elárulni kegyetlen önzését és halálos gyülöletét. A
                  társadalom minden törvénye tiltja ezt. Ha Ön meg meri tenni, hogy ily nyiltan
                  fitogtassa barátságtalan érzését, akkor akár meztelenül járhat a legnépesebb
                  utczákon...</p>
					<p>Mindezen tekinteteknek engedve, Pető nem utasitotta el a megye kivánságát.
                  Baranyavár kapujánál ő állotta el a Szirmai utját, s bár a szokottnál fakóbb
                  arczczal, az alkanczellárt szives szavakkal, ékes beszéddel üdvözölte. Minden
                  érdemet neki tulajdonitott, hogy Metternich szivében fölébreszsze a hatalmi
                  féltékenység ősi ösztönét. Keze reszketett kardja jaspis-markolatán. S kemény
                  szive vonaglott, mint a gyik, amelyre a fübenvigyázatlanul rátaposnak...</p>
					<p>De hazaérve nem tudott uralkodni magán. Letépte magáról dolmányát, kardját a
                  földhöz vágta, ékszereit elszórta, azután öklével beütötte dolgozószobája ablakát,
                  hogy friss levegő tóduljon be rajta, nehogy dühében megfulladjon.</p>
					<p>Beáta rányitotta az ajtót. Megállott a küszöbön és hidegen végignézte a dühöngő
                  embert.</p>
					<p>- Mit csinál? Ne legyen gyermek...</p>
					<p>A harag lobbot vetett Pető Pál szivében. Szeme szikrázott, megfogta a fiatal
                  bánatos asszony csuklóját és szilaj erővel megszoritotta.</p>
					<p>- Gyönyörködni akarsz kinomban te is? Na hát gyönyörködjetek... Nincs mit
                  restelnem, hogy mindenütt utamban áll az a ficzkó... Utamba áll ott is, ahol
                  minden jog csak engem illet: a te szivedben és gondolataidban... Te törékeny
                  asszony! Ugy sietnél felé, mint ahogy lesietnek a völgybe a patakok! Bezzeg te
                  megvetéssel néztél le reám erényed fagyasztó magaslatáról, mikor apró
                  hütlenségeken rajta értél. Pedig bünös vagy te is. Vétkeztél gondolatban!... Csak
                  azért nem lettél az övé, mert ugy neveltek, mert ez vagy az a tekintet visszatart.
                  De ha az akarat s a kivánság bünszámba megy: akkor nincs mit egymásnak a szemére
                  vetnünk, te fehér arczu Magdolna!</p>
					<p>Beáta kirántotta kezét a vad ember szoritásából. E vakmerő támadásra
                  visszatántorodott. Azután előre jött, két lépéssel átlépte a férje küszöbét s az
                  ajtót betette maga után.</p>
					<p>- Maga gyáva! Igenis gyáva, mert megszoritotta a kezemet s mert megsértett... Hogy
                  mi az én gondolatom, ahoz magának semmi köze. Hogy van-e valami vágyam, valami
                  álmom, az örökre az én belső titkom marad. A külső világban tartozom önnek
                  egygyel-mással, s ott maga az erősebb. De lelki világomhoz ön nem férkőzhetik. Ott
                  korlátlanul szabad vagyok. Ott, mint a selyembogár, begubózhatom lelkemet senkitől
                  sem ismert gondolatok fénylő szálaival... Eszerint ön féltékeny? Nem kérdezem,
                  hogy van e joga rá, mert hiszen a felesége, az áldozata vagyok, s még nem váltunk
                  el... De ha tudni akarja, őszintén megmondom önnek: sajnálom, hogy Szirmaival
                  későn találkoztam. Már az az egy körülmény, hogy ön gyülöli: elég nekem arra, hogy
                  tiszteljem s becsüljem... Mert az ön gyülöletét csak a jó és az erényes emberek
                  érdemlik ki...</p>
					<p>Pető komoran hallgatta felesége beszédét. Guny, harag, féltékenység, boszuvágy és
                  gyülölet váltakozva villant át arczán. Minél tovább szólt Beáta, szenvedélye minél
                  jobban elragadta, ő annál inkább leküzdötte fölindulását. Mikor szavait bevégezte,
                  Pető akkor már nyugodt volt, de egész alakja remegett, mint a nemes vérü paripa,
                  amelyet sebes futásában egyetlen, erőszakos rántással megállitanak.</p>
					<p>- Tehát beismeri?</p>
					<p>- Nem ismerek be semmit.</p>
					<p>- Azt mondta, lelki világában ön szabad, mint a madár. S hogy én oda nem
                  férkőzhetem.</p>
					<p>- Mi különös van ebben?</p>
					<p>- Nincs benne semmi különös. Hanem lássa: az, aki felé önt, virgoncz kis patakot,
                  a nehézkedésnek s az esésnek ellenállhatatlan természeti törvényei vonzzák, - a
                  maga hőse husból és vérből való, halandó ember.</p>
					<p>Beáta szeme elsötétült.</p>
					<p>- Ölje meg. Ha ugyan hagyja magát...</p>
					<p>Pető kaczagott.</p>
					<p>- Ölje meg, vagy - ugy-e, az is megeshetik, - ő öljön meg engem. Nem. Ő élni fog.
                  S élni fog ön is, kedvesem. De egymáséi nem lesznek soha. Egymás után epedve,
                  egymás után sovárogva hadd járjanak egymás mellett, mindig egymás mellett a földi
                  utakon... Egy szalmaszálat fektetek keresztül az ön hálószobája küszöbén. S azt a
                  szalmaszálat egyiküknek sem lesz bátorsága sem fölemelni, sem átlépni soha... Ám a
                  puszta életén kivül a lelki szeretőjének nem kimélem semmijét. Ha eddig volt okom,
                  ezentul száz okom lesz gyülölni. Csakhogy óvatosabb leszek. Nem adok alkalmat sem
                  önnek, sem másnak, hogy fölzavart tengerszem módjára hánykolódjam s háborogjak az
                  önök mulattatására... Hideg leszek, számitó, óvatos és kifürkészhetetlen. Végtére,
                  a boszunak vannak finomabb formái is. Ugy nézzen rám, hogy sima leszek ezentul,
                  mint a legyalult asztal... Családiasan mindjárt meg is ebédelhetnek rajtam...</p>
					<p>Beáta egykedvüen hallgatta az urát. Tiszta, ártatlan tekintetével ránézett, azután
                  könnyedén vállatvonva, kérdezte tőle:</p>
					<p>- Bevégezte?</p>
					<p>- Be.</p>
					<p>- Vallja be őszintén, hogy ez a beszéd szónoki gyakorlat volt, s hogy ezt elmondja
                  legközelebb... a pozsonyi diétán... Szirmai rávette Ő Felségét, hogy hivja össze
                  az országgyülést, s igy a beszélés müvészetének kisebb-nagyobb szélmalmai,
                  mozgásba jöhetnek ujra... Mozogjon hát, uram, bátran tovább, felhasználva a
                  kedvező irányu szeleket... Máskülönben jóéjszakát.</p>
					<p>Otthagyta Petőt magában, sóbálványnyá válva.</p>
					<p>- Mivé lesznek a félénk vadgalambok, - tépelődött magában, - ha megszédülnek az
                  erdő illatától s a tavasz verőfényétől... Ah, ez is megszédült... Jó, hogy
                  idejekorán észrevettem...</p>
				</div>
				<div type="chapter">
					<head>
                  XXVII. Idill Mehádián.
               </head>
					<p>Szirmai szakgatást érzett a jobb karjában és a vállában. Orvosa azt mondta, baja
                  hülésből ered. Megfázott, mikor Pető megmentése végett tél derekán utazott le
                  Bécsből Baranyavárra.</p>
					<p>Ferencz, akinek jó szive volt, s aki kegyelt embereinek még az egészségi
                  állapotára is vigyázott, sürgette, hogy menjen le néhány hétre Mehádiába.
                  Gyönyörü szeptember van ugyis.</p>
					<p>Az alkanczellár hát utra kelt. Külön postakocsin utazott, a titkárával és két
                  inasával. Utközben a legelső fogadókban lakott, a legdrágább table d’hote-t ette,
                  busás borravalót osztogatott mindenfelé, az anyjának vett két rőf velenczei
                  aranylánczot, s a két heti ut Mehádiáig mégis alig került száz aranyába. Olcsó
                  világ volt még akkor.</p>
					<p>Utközben megállott egy-egy napra. Nem pihenés okából, hanem azért, hogy a helyi
                  viszonyokat tanulmányozza. Ismerni akarta az ország minden vidékét, személyes
                  tapasztalatokat gyüjtött mindenfelé.</p>
					<p>Végre beértek a Cserna folyó rengetegei közé. Alig akadtak egy-egy községre és jól
                  mivelt szántóföldre. A törökök kiéltek, letaroltak, kiirtottak itt mindent.
                  Nemzedékekre elpusztitották ezt a szép országrészt.</p>
					<p>Maga Mehádia is nyomoruságos fészek volt abban az időben. Sok volt a fürdővendég,
                  kevés a lakás. Némelyek czigányok módjára, szellős sátrak alatt táboroztak. S még
                  szerencséseknek érezték magukat, hogy nem kellett szabad ég alatt lakni, mint a
                  beduin pusztákon.</p>
					<p>A meleg fürdői azonban hiresek voltak, legfőkép a Francisci forrás. Kénes vize sok
                  nehéz nyavalyából kigyógyitotta a siralomvölgyének lakóit.</p>
					<p>A hires mehádiai meleg forrásokat a huszas évek orvosai derüre-borura alkalmazták.
                  Minden baj ellen rendelték. Ha valakinek a szeme fájt, vagy ha háromnapos
                  hideglelése volt, ha köszvény kinozta, vagy ha golyót kapott a halandó
                  porhüvelyébe: mindezért Mehádiába kellett menni. Voltak, akik soványitó kurának
                  használták. A soványak, akikbe csak hálni járt a lélek, s akiknek csontja zörgött,
                  azt remélték, hogy meghiznak tőle.</p>
					<p>Inni a vizet akkor még nem itták. A magyar ember, ha már inni kellett, inkább bort
                  ivott.</p>
					<p>A fürdő maga, - abban az olcsó világban, - méregdrága volt. S pénzéért a vendégnek
                  se kényelemben, se megfelelő lakásban, se tisztaságban és türhető konyhában nem
                  volt része. A legtöbb szobába becsurgott az eső, a falakon zöld penészvirágok
                  nyiladoztak, s a szennyes, szük vaczkokon a vendéget megette a bolha. Vagy ha nem
                  ette meg, legalább ébren tartotta. Egész éjjeleken nem tudtak aludni tőle.</p>
					<p>A fürdői élet maga unalmas volt. Postát hetenként egyszer kaptak. A
                  napieseményekről aligha voltak jobban tájékozva, mint a hátsóindiai angol
                  helyőrségeken.</p>
					<p>Mehádia szük völgyben feküdt, s igy rengeteg sok por volt ott és türhetetlen
                  hőség. A gyönyörü tölgyfaerdők hüvössége, árnyéka, frissesége, csöndje, költészete
                  csábitotta ugyan a harmincz fokos hőségben megpörkölt vendégeket, de ezekben az
                  erdőkben több zsivány rejtőzködött, mint énekes madár. Ami nagyon elvette az
                  emberek kedvét attól, hogy az erdőben sétáljanak.</p>
					<p>A közeli falvak népe elözönlötte reggelenként a fürdőt. A tüszős oláh parasztok
                  oda czipelték minden elhanyagolt sebüket, ragadós kiütésüket.</p>
					<p>Orvos nem volt, s igy mindenki annyiszor fürdött, ahányszor jól esett. A paraszt
                  nép öt fürdőt is vett naponként. Sokan nyakig benne ültek egész nap a vizben, s
                  ugy elgyengültek, hogy ájultan estek össze, s félholtan huzták ki őket belőle.
                  Három nap alatt elvégezték a harmincz fürdőt, amit otthon az orvosuk reájuk
                  szabott, vagy az ismerősük rájuk disputált.</p>
					<p>Traján császár már ismerte e helyet, s használták az előkelő rómaiak. Csakhogy
                  akkor bizonyára paloták, nyárilakok, szép utczák állottak itt. Márvány vályu
                  hozta le a hegyekről a forrásvizet, s az erdőkben több vad volt, mint zsivány.</p>
					<p>Szirmai türhető lakást kapott. Az alkanczellárnak és kiséretének, Bécsből jött
                  rendeletre, a katonai kincstár nagy kőházában tartottak fenn néhány világos,
                  száraz szobát.</p>
					<p>Az első nap eltelt valahogy. Ebéd után Szirmai titkárával sétálni indult. A Cserna
                  patak mentében jártak fel és alá. A vizben csak ugy hemzsegett a hal és a rák, a
                  csalitok felett fehér sólymok keringtek. Szirmainak gróf Torgau jutott eszébe, s
                  az a boldog fiatalkor, mikor a szász gróffal sasokra lesett.</p>
					<p>Ez az ifjuságára való emlékezés jókedvre hangolta. A titkárnak anyjáról beszélt,
                  aki most büszke és boldog, s aki a kis ősi házban most is reá gondol...</p>
					<p>De kedve hamar elszállt. A folyó partján nyakig a földbe ásott parasztra akadtak.
                  Csak a feje volt ki a földből. Nehezen lélekzett az istenadta, arczán szederjes
                  foltok támadtak.</p>
					<p>Eleinte büntényre vagy hatósági önkényre gondolt. Azt hitte, a paraszt boszu
                  áldozata. De mikor ki akarták szabaditani sulyos helyzetéből (az ásó még ott
                  hevert, amivel elföldelték) előjött valahonnan a felesége és a legény fia, s nagy
                  óbégatások között felvilágositották a „mariászát”, hogy a gazdájukat skorpió
                  csipte meg, annak egyetlen jó orvossága van: nyakig be kell ásni a megmart embert,
                  hogy a hideg, nedves föld kiszivja a veszett mérgét.</p>
					<p>- Hogy el vagyunk maradva titkár ur, - sóhajtá Szirmai elgondolkozva. - Halálra
                  hütheti magát a szerencsétlen. A kisebb bajért megkoczkáztatják a sokkal nagyobb
                  bajt. S ezt nevezik gyógyitásnak...</p>
					<p>A Cserna folyását követve, az erdőhöz értek. Az erdő szélén egy csapat
                  határőrezredbeli katona állott. Ahogy Szirmai bement az erdőbe, a katonaság
                  hozzászegődött kiséretül.</p>
					<p>- Mit akarnak ezek a jó emberek?</p>
					<p>- Rossz hirü erdők ezek, méltóságos uram. Sok bennük a zsivány.</p>
					<p>- Annál jobb. Reménylem, nem fél tőlük titkár ur?</p>
					<p>A titkár nevetett, fehér, egészséges foga csakugy ragyogott a jóizü
                  nevetéstől.</p>
					<p>- Nekem nincs okom félni. Értem nem kár. De méltóságod élete drága. Szedlniczky
                  keze messzire elér. Itt is őrzi méltóságodat. Ugy hallottam, Ő felsége személyesen
                  felelőssé tette.</p>
					<p>Szirmai összeránczolta homlokát.</p>
					<p>- Csak nem képzelik, hogy én katonai fedezet alatt sétálgatok? Magyarország
                  alkanczellárja, - Magyarország földjén! Rendelje vissza a derék cserepárokat és
                  adja oda ezt az aranyat az őrmesternek. Igyanak meg néhány pohár bort az aggódó
                  Szedlniczky egészségére.</p>
					<p>Mig a titkára a reábizottakat elvégezte, Szirmai beljebb hatolt az erdőben. Jó
                  negyed óráig ment igy, mikor napsütött tisztáson fiatal nőt látott.</p>
					<p>Fiatal nő lehetett, mert lenge, fehér mouselin ruhába volt öltözve, s mert
                  ruganyos, friss volt a járása. Kezében könyvet tartott. Ugy elmerült az
                  olvasásban, hogy a férfi közellétét észre sem vette.</p>
					<p>A hogy előre ment, a fény és az árnyék váltakozva esett karcsu alakjára. Kalap nem
                  volt a fején, fekete kontya egyetlen arany nyillal volt átszurva.</p>
					<p>Szirmai megállott. Ugy gondolta, hogy lépése, az ág zörrenése a magányos nőt
                  megijesztheti, ha az erdőnek, - mint a kikapós asszonynak, - csakugyan oly rossz
                  hire van. Halkan, lábujjhegyen másik ösvényre tért. De a fekete konty, a kedves,
                  fiatal asszonyfej, nagyon érdekelte.</p>
					<p>- Kihez hasonlit vajjon? Fehér-e az arcza, mint a Beátáé?</p>
					<p>Olyan helyre ért, ahol százados vörös fenyük illata érzett. Egy mókus, jöttére
                  megriadva, a földről felszökött a fenyőfa törzsére és kétségbeesetten
                  nekiiramodott a széditő magasságnak. Bozontos farkával a fatörzsét csapkodta, s
                  mindig a fa azon oldalán menekült feljebb és feljebb, ahol Szirmai nem
                  láthatta.</p>
					<p>- Bizonyosan megijedt volna ő is, a másik kis mókus... Lenge ruháját felfogva
                  bemenekült volna az erdő sürüjébe. Utonállónak nézett volna, mint ez a kis vörös
                  mókus vadásznak... Pedig fegyvertelenül járok, kelek. Nincs szivemben szerelmi
                  vágy, s nincs a vállamon puska. Nem akarok vadászni... semmiképen...</p>
					<p>Mikor haza felé ment, egy szép kis emeletes házon akadt meg a szeme, a fala fehér
                  volt, a teteje piros, ablakai fénylettek. Az eresze be volt futtatva
                  vadszőlővel.</p>
					<p>Nem tudta miért, ugy gondolta, hogy a nő, akit az előbb látott, e házban lakik.
                  Hol is lakhatnék máshol, a nedves, piszkos mehádiai bérházakban?</p>
					<p>Annál nagyobb volt a meglepetése, mikor titkára még az nap este megtudta az
                  ismeretlen nevét. Beáta volt.</p>
					<p>A tavaszkor baleset érte. Megcsuszott a márványlépcsőn és megütötte a
                  térdecskéjét. Ezért kellett Mehádiába jönni három hétre. A térdén egy kis daganat
                  támadt, meg volt támadva a csonthártyája.</p>
					<p>Szirmai sietett hozzá.</p>
					<p>- Maga járt az erdőben tegnap?</p>
					<p>- Én.</p>
					<p>- Fehér ruha volt rajta?</p>
					<p>- Ilyen helyen mindig fehérben járok. Pedig, ugy-e, már nem illik hozzám?</p>
					<p>- Látja, nem ismertem meg. Igaz, hogy csak a fekete kontyocskáját láttam. Arany
                  nyillal volt átszurva. Na de ilyent! Semmi sem sugta meg a maga közellétét. Hogy
                  lehet az, hogy nem éreztem meg?</p>
					<p>Beáta elpirult.</p>
					<p>- Nem vagyok én se szél, se eső, hogy megérezzen.</p>
					<p>Szirmai nevetett.</p>
					<p>- A köszvényemre czéloz? Azt hiszi, hogy én már nem vagyok fogékony, csak a
                  szélre? Magában van itt?</p>
					<p>Beáta föltartotta a rózsás növendék-ujját.</p>
					<p>- Magam vagyok itt, mint az ujjam... De ha az uram megtudja, hogy maga itt van,
                  rögtön eljön utánam.</p>
					<p>Szirmai megütődve nézett rá. Tréfál-e vagy komolyan beszél? De Beáta arcza komoly
                  volt. Ez a vallomás, ugy látszik, kicsuszott a száján. A legügyesebb és
                  legtartózkodóbb asszonynyal is megesik néha.</p>
					<p>Petőné is észrevette, hogy végzetes vallomást tett akarata ellenére. Visszatérni
                  erről az utról már nem lehetett, mert Szirmai nem engedte.</p>
					<p>- Az én tisztelt barátom tehát féltékeny? S miért fél épen tőlem?</p>
					<p>Beáta vállat vont. Enyelgő, tréfás hanggal szerette volna elütni a dolgot,
                  csakhogy ez már nem ment.</p>
					<p>- Nem tudom, Szirmai, hiszen maga a tanum, hogy nem adtam okot rá. Magához is
                  olyan voltam, mint máshoz... Ugy-e nem kaczérkodtam magával? Kitüntettem-e,
                  mondja?... De beszéljünk okosabb dologról. Maga tegnap érkezett, nekem meg csak öt
                  napom van hátra... Öt nap sok is, kevés is. Arra elég, hogy kibeszélgessük
                  magunkat; hogy elmondjak magának sok mindent, ami a szivemet nyomja. Ám arra
                  kevés, hogy maga nekem udvaroljon. Annál inkább, mert hiszen az udvarlást még - el
                  sem kezdte.</p>
					<p>Szirmai elkomolyodott. Keze idegesen rándult meg.</p>
					<p>- Ne tréfáljon ezekkel a dolgokkal, Beáta. Egy férfi szive, az olyan férfi szive,
                  mint én vagyok, aki sohasem szerettem senkit, nagyon komoly dolog...</p>
					<p>Beáta elsápadt.</p>
					<p>- Nem értett meg, barátom... Pedig oly egyszerü, oly érthető, oly mindenki által
                  megfejthető a magamforma asszony... Pető - azt mondják, - nagy ész, még sem tudott
                  soha megérteni... Esze, szenvedélye, akarata meg tudna mozgatni egy világot; de
                  arra képtelen, hogy megértse: egy szál mezei virág kinyilásának vagy hervadásának
                  mik a törvényei? Vannak emberek - az uram ilyen, - akik gondját tudják viselni
                  negyvenezer hold földnek, de egy cserép viola elpusztul a kezük alatt... Ha tudni
                  akarja: az én sorom is ez... Mit mondjak még többet?...</p>
					<p>Szirmai elérzékenyült. Megfogta az asszony kezét, az engedte.</p>
					<p>- Ne haragudjék rám, hogy kicsikartam magától ezt a nyilatkozatot. De nekem tudnom
                  kellett.</p>
					<p>- Most már tudja, hogy nem vagyok boldog asszony, - nos, mi haszna van belőle?
                  Hisz maga nem iró, aki alakokat és regénytárgyat keres... Micsoda hasznát veszi
                  hát a vallomásomnak?</p>
					<p>Szirmai még mindig a kezét fogta. Férfias, erős, őszinte kézszoritása
                  lecsillapitotta Beátát, s hangja a szerelmes asszonynak a szivéig hatott.</p>
					<p>- Nincs belőle hasznom. Valamint abból sincs, ha felhők közül rám villan a
                  napsugár. De örömömre szolgál... Reményt kelt bennem... Az életet és világot azóta
                  szebbnek látom... Egész férfi áll ön előtt, Beáta. Olyan, aki nem él vissza
                  bizalmával, s az ön helyzetét megneheziteni nem kivánja... Nem is mondok ma többet
                  ennél. Ez megrohanása volna a maga szivének... Pedig magának időre van szüksége.
                  Időre, hogy magával és másokkal tisztába jőjjön... Magára hagyom, Beáta... Isten
                  megáldja...</p>
					<p>Elengedte a Petőné kezét, meghajtotta magát és mielőtt a fiatal asszony
                  visszatartóztathatta volna, kiment az ajtón...</p>
					<p>Beáta sóhajtott. Mintha lába gyökeret vert volna, megállott egy helyen. Kiáltani
                  akart utána, de hangja megtagadta a szolgálatot... Csak a könyei omoltak
                  szakadatlanul. Könnyebb lett a szive, hogy jól kisirhatta magát...</p>
					<p>Késő ősz volt. Petőné fölhasználta az utolsó szép napokat, sokat sétálgatott
                  Mehádia környékén. A hervadó vidék, a bágyadt napfény, a fátyolként szétszakadozó
                  őszi köd, a meg-megujuló szelek, vetkeződni készülő tájnak gyöngéd, kéjes
                  didergése s halk borzongása, - mindez nagyon hozzáillett a lelke hangulatához.</p>
					<p>Az elválásnak, a változásnak, az elmulásnak milliónyi részlete folyt le szeme
                  láttára. Előbb megváltozott a fáknak, a hegyeknek, s a levegőnek szine. Mintha
                  sárgaságba esett volna a vidék, a lombokon, a mezőn, a tarlón, a hervadásnak szine
                  látszott, vegyitve égő pirossal. Azzal a lázas piros szinnel, amit beteg emberek
                  arczán látunk.</p>
					<p>A levelek zaj nélkül hullongtak, költözködő madárcsapatok tüntek el a kékesszürke
                  messzeségben. A Cserna vizén nedves párák lebegtek, s a harmatos bozót - szép
                  könyező madonna arcz módjára, - csak délfelé a napsütésben száradt meg.</p>
					<p>Délután három óra volt, s egész nap nem látta Szirmait. Szivét az aggodalom
                  összeszoritotta. Minden kis zörejre ügyelt. A gyötrő bizonytalanságban azt hitte,
                  feje felett megáll az idő, s a perczek, mint a rák, hátrafelé mennek.</p>
					<p>Végre a fürdőhöz vivő uton feltünt a Szirmai titkára. Sebesen, szinte futva jött,
                  mindenfelé kémlelte az erdőt. Ahogy meglátta Petőnét, köszönt és szóba állott
                  vele.</p>
					<p>- A gazdámat keresem.</p>
					<p>Petőné ijedten nézett rá.</p>
					<p>- Szinét se láttam egész nap. Az istenért, csak nincs baja?</p>
					<p>- Délelőtt el volt foglalva. Hivatalos ügyeket intézett. De ebéd után,
                  huszár-karabélylyal kezében - eltünt.</p>
					<p>Petőné megkönnyebbült.</p>
					<p>- Eszerint nem beteg. Mindig elfelejtem, hogy az ilyen nagy urnak temérdek a
                  dolga. A füle se látszik ki belőle. Hanem maga izgatott. Mi van abban
                  nyugtalanitó, hogy fegyverrel ment ki Szirmai? Bizonyára sast akar lőni.</p>
					<p>- Sast, karabélylyal? Azzal, nagyságos asszonyom, csak embert lőnek.</p>
					<p>- Embert? Mit beszél itt össze-vissza.</p>
					<p>- Okom van igy beszélni. Tegnap egy jókedvü kompánia mulatott. Magyar urak voltak,
                  akik négyes fogaton jöttek ki a szomszéd falvakból. Este nagyot vigadtak. Az egyik
                  - egy testőr - pisztolyt rántott s belelőtt a függő lámpába. A hölgyek elájultak,
                  a vendégsereg szétszaladt. Ezt nevezik nálunk fürdői életnek...</p>
					<p>- Nem értem az összefüggést.</p>
					<p>- Mindjárt megérti, ha egy kis türelemmel lesz. Szirmai megszidta őket. A testőr
                  sértve érezte magát és nagy lármát csapott. Ha jól tudom, ki is hivta...</p>
					<p>- Kihivta Szirmait? A karabély tehát...</p>
					<p>- Jobbnak hiányában, párbajpisztoly. Avval fogja lelőni a testőrt.</p>
					<p>- Őlövi le?</p>
					<p>- Mint a verebet... Nem is őt féltem, azt a szerencsétlent. Orvos nincs, elvérzik
                  szegény, mire a fürdőbe beviszik. Csak tudnám, hogy merre mentek. Összeszedtem egy
                  kis puha vásznat, - föláldoztam egy ingemet, - hogy bekötözzem a sebet, amig
                  valahonnan egy feldsert kerithetünk.</p>
					<p>Beáta gyámoltalanul nézett a titkárra.</p>
					<p>- Hátha Szirmait kell bekötözni?</p>
					<p>- Nem azt, kérem. Biztos keze és nyugodt pillantása van. Nagysád fejéről is lelőné
                  az almát. Pedig a világon ez a legdrágább fő az ő szemében.</p>
					<p>Mint aki ostobaságot mondott, a titkár elharapta a szót s elpárolgott. Petőné
                  sóbálványnyá válva nézett utána. Azután végigsimitotta homlokát, mintha rossz
                  álmokat akarna elüzni, s ruháját föl se fogva, a sürübe rohant.</p>
					<p>E pillanatban lövés verte föl az erdő csendjét. Csak egy lövés. Hiába
                  hallgatódzott másik lövés nem esett. A lövés tehát talált. Valaki vérében fekszik,
                  talán már a halállal vivódik. De ki? Melyik a győztes s melyik a véres
                  áldozat?</p>
					<p>Mintha minden ereje elhagyná, nem tudott tovább futni. Az ájulás környékezte.
                  Ebben a végzetes pillanatban ketté nyilt a bozót és Szirmai kilépett. Kezében a
                  karabély még füstölgött.</p>
					<p>- Meglőtte? - kérdezte tőle Beáta szorongó, csöndes hangon.</p>
					<p>Szirmai jókedvüen felelt:</p>
					<p>- Meg.</p>
					<p>- Meg is halt?</p>
					<p>- Hogyne. A titkárom már a tollait tépi.</p>
					<p>- Kinek, a testőrnek?</p>
					<p>- A sasnak. Husz lépésről lőttem le a szikláról. Már három napja lesek rá.</p>
					<p>- Hát a testőrrel mi van?</p>
					<p>- Micsoda testőrrel? Ah, vagy azzal? Képzelje: elillant. A segédeit vártam, de ő
                  valószinüleg megtudta, ki vagyok, s félve a király haragjától, jobbnak látta szép
                  szerével elpárologni. Hogy meg lesz ijedve a jámbor, ha ő fog őrt állani a
                  Burgban, mikor kihallgatásra megyek. Láthatja ebből, hogy a mi dicsőségünk,
                  hirünk, nevünk nem sokat ér. Hogy ismerne bennünket az ország, ha még a testőr sem
                  ismer? Ez olyan, mintha a maga urát, viczispán létére, nem ismerné meg az őrt álló
                  megyei hajdu...</p>
					<p>Beáta a fához támaszkodott. Nem volt jártányi ereje. Csak a szeme élt. Szive,
                  lelke, szüzies szenvedélye, szerelmének édes titka: mindez ott volt a
                  tekintetében.</p>
					<p>- A titkára megijesztett... Alig tudok a lábamon állani. Üljünk le...</p>
					<p>Szirmai egy lapos kőhöz vezette, s leültek egymás mellé. Egyik sem szólt semmit.
                  Ott gubbasztottak a napfényben, amely - a fáknak már nem volt összefüggő árnyéka -
                  mindenfelől behatolt hozzájuk, s a Beáta fekete fején ragyogott.</p>
					<p>Szirmai a huszár-karabélyt eldobta a fübe. Az ügyes és tapintatos titkár elvitte
                  másfelé a sast, nehogy beszélgetésüket zavarja.</p>
					<p>Végre Beáta megszólalt.</p>
					<p>- Holnap utazom. A férjem hazaparancsolt. Annyira neheztel, hogy értem sem jön.
                  Baranyavárig magam teszem meg a hosszu utat.</p>
					<p>- Majd elkisérem én...</p>
					<p>- Menjen. Csak nem akar még jobban hirbe hozni?</p>
					<p>Mélabusan, szerelmesen mosolygott Szirmaira. A férfi még mindig maga elé bámult.
                  Azután fölemelte fejét, s a fiatal asszonynak kezét a két tenyerébe fogta.</p>
					<p>- Holnap utazik, s nem akar velem tisztába jönni?</p>
					<p>- Mily régen tisztába vagyok. Azóta, mióta egyszer a szüretről, - emlékszik? -
                  együtt haza lovagoltunk...</p>
					<p>- Hogy szeretem, avval már talán régóta tisztában van. Nők figyelmét az ilyesmi
                  nem kerüli el. De azt nem tudja, micsoda tervem van magával a jövőre nézve...</p>
					<p>- Mi terve lehetne?... Bár maga tetszett nekem a legelső percztől kezdve, sohasem
                  tudta volna meg, ha az uram szeretne. De megcsal. Tetten értem a szeretőjével...
                  Mindennek vége... Házasságunk már csak formai együttélés. Nem kötelez semmire,
                  csak arra, amivel anélkül is tartoznám magamnak, sőt merem mondani magának is:
                  hogy amig nevét viselem, még a gyanu árnyékát se engedjem férkőzni hitvesi
                  hüségemhez...</p>
					<p>- Amig a nevét viseli! Eldobná-e értem a legnagyobb ellenségem nevét? Lerázná-e
                  lánczait, hogy az enyém lehessen?</p>
					<p>Beáta hallgatott.</p>
					<p>- Nos, miért nem felel? Ha ő magát megcsalta, s ha maga őt nem szereti: miért ne
                  bonthatnák fel házasságukat?</p>
					<p>- Nem, Szirmai, azt nem teszem. Ez egyszerü megoldás volna. Hol maradna a bünhődés
                  s a vezeklés azért, hogy oly meggondolatlanul kötöttem le életemet? Férjhez mentem
                  a legelső férfihez, aki figyelemben részesitett: anélkül, hogy egész életre szóló
                  szerelemmel szerettem volna?... Meg aztán lássa... Maga dicsőséges pálya küszöbén
                  van. Az udvar sohasem felejtené el magának, hogy elvált asszonyt vett el
                  feleségül.</p>
					<p>- Nem ismeri az udvart. Metternichnek sokkal többet néznek elé... Különben is
                  kinek mi köze az én magánéletemhez?... Ha ebbe is volna beleszólásuk: letenném
                  hivatalomat abban a pillanatban...</p>
					<p>Beáta a fejét rázta.</p>
					<p>- Lássa, még csak beszélünk róla s már is mily végzetes gondolata támad... Azt
                  mondja, nem értem tenné, nem egy szegény asszonyért, hanem a - maga
                  boldogságáért... Én pedig azt mondom, hogy a nemzet boldogsága előbbrevaló az
                  egyén boldogságánál... S hogy mi lett volna oly kis népből, mint a mienk, ha nem
                  volnánk készek a hazáért bármily áldozatra?</p>
					<p>- Mit akar tehát? Mit tanácsol, ha szeret?</p>
					<p>- A lemondást. Egyedül a lemondást, barátom. A miért szeretem s amiért szeret:
                  szükséges, hogy erőszakosan vágjuk ketté egymáshoz való viszonyunk összekuszált
                  szálát?... Miért forgassuk fel ezért megszokott életrendünket? Nem elég az, hogy
                  szivem az öné; hogy sokat gondolkozom magáról, hogy egész lelki világom maga körül
                  forog? Hátha sohasem vallottam volna meg, hogy szeretem? Ha örökre titok maradt
                  volna, ami szivemben végbe megy?... Hogy gyönge voltam, s hogy nem tudtam elzárni
                  titkomat: elég ok arra, hogy daczosan kihivjuk végzetünket, s hogy mesterségesen
                  szaporitsuk az ön küldetésének nehézségeit? Hányszor megy el egymás mellett
                  észrevétlenül férfi és nő, akik egymás szivének hurját megremegtetik? Akik
                  egymásnak vannak teremtve, - s azt egyikük nem tudja meg soha... Az élet tele van
                  ily félben maradt vagy nem is sejtett szerelmi boldogsággal... Miért ne legyen a
                  mienk is olyan, avval a különbséggel, hogy mi tisztában vagyunk az egymás
                  érzelmével...</p>
					<p>Szirmai csodálkozva hallgatta e nemes szavakat. Határozott természete,
                  hajthatatlan lelke, amely erélyes tettekre volt teremtve nem fogta föl teljesen, -
                  talán nem is méltányolta eléggé - a Beáta idealizmusát. De szent volt előtte e
                  nőnek tiszta, önzetlen gondolkozása, amelynek megváltoztatását rábizta a jövő
                  eseményeire...</p>
					<p>Addig is, amig a nagy természeti erők, a sziv örök szenvedélye segitségére nem
                  jönne a boldogságáért folytatott küzdelemben, ugy találta illőnek, sőt ugy találta
                  férfiasnak, hogy Beáta akarata előtt zugolódás nélkül meghajoljon.</p>
					<p>- Mim lesz hát maga nekem?</p>
					<p>- Mije leszek? Furcsa kérdés. A bátorsága, hogy pályáján ne lankadjon; az
                  enyhülése, ha kifárad a küzdelemben; a titkos menedéke, ha meghasonlik a világgal
                  és önmagával... Asszony, aki az édesanyja után, legjobban örül minden sikerének, s
                  legjobban bánkódik minden rosszon, ami az életben éri...</p>
					<p>Holdvilágos őszi este volt, mikor hazamentek. A holdvilág fénylő, hullámzó
                  selyemfátyolhoz tette hasonlóvá a Cserna vizét, mig a part hosszában sötét,
                  kifürkészhetetlen, sulyos árnyék nehezedett a folyó szélére.</p>
					<p>A Cserna halk, örökös mozgásban volt. A holdfénytől megvilágitott hullámoknak ez a
                  csodálatos bűvös reszketése átragad a Szirmai szivére is. S nehézzé,
                  elviselhetetlenül nehézzé tette a Beáta lemondási elméletét...</p>
					<p>«Lemondani, lemondani,</p>
					<p> Könnyü azt, haj - kimondani»...</p>
				</div>
				<div type="chapter">
					<head>
                  XXVIII. Non olet.
               </head>
					<p>Beáta elutazása után Szirmai állami ügyeket intézett, amelyek itt sem hagyták
                  nyugton, s Mehádia rejtett völgyzugában is rátaláltak.</p>
					<p>Egyik reggel az udvari futár fontos és riasztó iratot adott át: Metternich
                  levelét. E levélben a herczeg azt irta, nyakrafőre hagyja ott a fürdőt és siessen
                  Bécsbe lóhalálban. Oroszország Konstantinápoly felé akar előnyomulni, habár ez
                  Ausztriára nézve háborunak az oka. Össze kell hivni a magyar országgyülést, hogy
                  százezer katonát ajánljon föl a háboru czéljaira.</p>
					<p>Szirmai a fejét csóválta. Érthetetlen volt előtte a dolog. A szent szövetség
                  hatalmai nagy barátságban éltek Napoleon leveretése óta. Erős érdekek szálai
                  füzték össze őket. A viszony Ausztria és Oroszország között pedig különösen jó és
                  bensőséges.</p>
					<p>Metternich, az Oroszországgal való barátságot, gondos kertész módjára ápolta. Mi
                  történhetett a szinfalak mögött, hogy váratlanul és minden előzmény nélkül, a két
                  szövetséges hatalom farkasszemet néz egymással és fegyveres leszámolásra
                  készül?</p>
					<p>De nem sokáig törte a fejét Szirmai e rejtélyen. Nem volt szokása tünődni oly
                  dolgokon, amiben változtatni nem állott hatalmában. Sietve csomagolt, hogy ebéd
                  után utra keljen.</p>
					<p>Délután azután egy másik futár Metternich ujabb levelét hozta. E levélben a
                  herczeg értesitette Szirmait, hogy a két hatalom keletkező viszályát sikerült
                  szerencsésen elsimitani.</p>
					<p>Mélységes béke: ujra ez a jelszó. Természetes tehát, hogy katonára nincs szükség,
                  s a király ezuttal nem veszi igénybe a magyar nemzet kipróbált áldozatkézségét.
                  Szirmai maradjon tovább is Mehádián. Használja a hires kénforrásokat. Metternich
                  szivéből kivánja, hogy viruló egészségben térjen vissza, de csak - a kura
                  után.</p>
					<p>Szirmai még jobban megcsóválta a fejét. Miért volt a nagy vitéz kardcsörgetés, ha
                  most a béke ezüst fuvoláján Metternich epedő dalt fuj Oroszország ablaka alatt?
                  Itt valami nincs rendén. Hogy mi az a valami, majd megtudja Bécsben nehány hét
                  mulva. Mit törje a fejét rajta most, mikor az esze még mindig azon az édes
                  asszonyon jár, aki elment, de aki után - mint zsebkendőjének, hajának illata, -
                  kedves emlékek maradnak hátra? Tele van velük az egész Cserna völgye.</p>
					<p>Tiz nap mulva visszament Bécsbe. Első dolga volt fölkeresni Metternichet. A
                  herczeg igen barátságosan fogadta. Megköszönte, hogy a magyar országgyülés őt oly
                  ritka kitüntetésben részesitette. Eddig csak a fejedelmek halmozták el
                  rendjelekkel és czimekkel, most egy nemzet. Ezért helyez ő oly sulyt magyar
                  főrendiházi tagságára. Hogy ez a kedves gondolata Szirmainak támadt, abban ő egy
                  pillanatig sem kételkedett.</p>
					<p>Egyébként is üdvözölni kell Szirmait az országgyülés eredményeiért. Ez eredmények
                  meglepők. Ferencz szive a könnyen lelkesedő magyar nemzet szivén dobogott. A
                  félreértések köde eloszlott. A vérző sebek begyógyultak.</p>
					<p>A forradalmi szellem lába alatt beszakadt a föld. S a császárnak - képzelje csak
                  barátom, - (itt a herczeg nevetve megfenyegette Szirmait fehér ujjával) a maguk
                  Corpus Jurisuk a legkedvesebb olvasmánya. Azzal fekszik és azzal ébred. S mind
                  ezt a Szirmai ügyessége tette, aki, politikai értelemben szólva,
                  boszorkánymester.</p>
					<p>Viszont Szirmai kifejezte örömét, hogy az ő magyar politikája a mindenható herczeg
                  tetszésével találkozik, és jóindulatu támogatására számithat. Ez a becses
                  támogatás biztositja az uj magyar politika sikerét.</p>
					<p>Jól tudja azt ő, hogy az európai és a kabinetpolitika széditő csucsáról nézve, a
                  herczeg apró vakondturásnak tartja az ő igénytelen törekvéseit. Hogy ennek daczára
                  figyelemben részesiti, az Szirmait megnyugtatja abban a tekintetben, hogy jó uton
                  jár.</p>
					<p>Kölcsönös udvariaskodások után Metternich mintegy véletlenül odavetette, hogy
                  Koháry, a magyar kanczellár sulyos beteg. Szivbaja van, s igy élete hajszálon
                  függ. Minden pillanatban bucsut mondhat az árnyékvilágnak, és a magyar
                  kanczelláriának.</p>
					<p>Ő - Metternich - talán nem mond ujságot Szirmainak azzal, hogy Ferencznek e fontos
                  és diszes állásra csak egy jelöltje van: Szirmai Ádám. Talán mondani sem kell,
                  hogy ő a császár e választását szerencsésnek tartja. Nemcsak szerencsésnek: a
                  lehető legszerencsésebbnek - minden tekintetben.</p>
					<p>Hanem ez az állás a legmagasabb állás Magyarországon, a nádoron kivül. Ezért van,
                  hogy Ő Felsége egyengetni akarja a Szirmai utját. Ahogy ő tudja, - s ugy tartja,
                  elég jól tudja, - Szirmait a császár grófságra emeli. A grófi czim adományozása:
                  hivatalos bejelentése a kanczellárságának. Nem mintha nem volna méltó az egyszerü
                  nemes, ez állásra a grófi rang nélkül is; hanem inkább a legitimitás és a
                  monarchikus politika magasztos elveinél fogva, amely elvekben Ferencz felnőtt, s
                  amelyeken veszedelmes következmények nélkül magát tul nem teheti.</p>
					<p>Szirmai elhült, mikor az uralkodó szándékáról értesült. Vagyoni helyzeténél fogva
                  nem örült a grófi czimnek, sőt elhibázott lépésnek tartotta azt. Ha ez az
                  elhatározás az arisztokráczia megnyugtatására van szánva, - épen az ellenkező
                  eredményt idézi elő. S magának Szirmainak olyan lesz, mint a Dózsa György tüzes
                  koronája: égetni fogja homlokát.</p>
					<p>Mindezen okokat őszintén föltárva, nagyon kérte Metternichet, beszélje le tervéről
                  a magyar királyt. De Metternich finoman mosolygott. Tisztelt barátja mit gondol?
                  Nem ismeri a császárt? Ha valamit elhatározott, annak megmásitására nem veheti őt
                  rá senki. A szive jó, de a feje kőből és vasból való. Nyugodjék bele tisztelt
                  barátja abba, amin változtatni nem áll hatalmában. Visszautasitani a felség kegyét
                  nemcsak fekete hálátlanság volna és nagyfoku illetlenség, de egyértelmü volna
                  azzal, hogy kiváló tehetségeit Szirmai nem akarja az ország javára értékesiteni.
                  Akiben a fejedelem és a nemzet bizalma (a „nemzet” szót Metternich, mindannyiszor
                  leirhatatlan hangsulylyal és finom kicsinyléssel ejtette ki) oly módon egyesül
                  mint Szirmaiban, - az jó és hasznos szolgálatokat tehet az államnak. S nincs
                  jogában kitérni az elől, hogy az ügyek élére állittassék.</p>
					<p>Azt hiszi Szirmai, neki nem teher, hogy ő valamennyi kabinet gyóntatóatyja? Hogy a
                  fejedelmek és államok csak ő rá tekintenek bizalommal? Hogy, mint Midás király a
                  nádasra, rábizzák évtizedek óta a népek összes kényes titkaikat? Hogy ő szabja meg
                  irányát és eszközeit egy egész világrész politikájának, - s Atlaszként vállain
                  hordja a földgolyót, - bizony ez kifárasztja és untatja őt, s tőle nagy egyéni
                  áldozat...</p>
					<p>A herczeg elsőrangu társalgó lévén, két óra ugy eltelt, hogy Szirmai észre sem
                  vette. E két órai beszélgetésből sok mindent megtudott, amire nem volt kiváncsi,
                  de az Oroszországgal való viszály hirtelen keletkezéséről és még hirtelenebb
                  elmulásáról nem tudott meg semmit.</p>
					<p>Délután eszébe jutott, hogy meglátogatja Elza grófnőt. A grófnő otthon volt s
                  nagyon megörült Szirmainak. Mind a két kezét elébe nyujtotta, s maga mellé
                  ültette.</p>
					<p>- Rossz ember, elhanyagolja a régi barátait... Amit egyszer magának megjósoltam,
                  ime beteljesült. Mert ugy-e szükségét érezte, hogy meglátogasson?</p>
					<p>Szirmai kék szeme mosolygott.</p>
					<p>- Valóban szükségét éreztem, grófné.</p>
					<p>- A politikában önérzetesen, egy kicsit talán fenhéjázva utasitotta vissza
                  szolgálatomat. Érezte erejét, nem akart nőre támaszkodni. De most ide jött szépen,
                  hogy elbeszélgessen velem... szerelméről.</p>
					<p>- Szerelmemről?</p>
					<p>- Ne tagadja, se ne titkolja. Az ön és Beáta regénye szivemet nagyon meghatotta.
                  Meginditó történet az önöké. S még nincs vége... Mikor megtudtam, egy kicsit
                  megfájdult a szivem. Hiszen volt idő, mikor kinálgattam magamat önnek. Mikor
                  senkinek sem áldoztam volna fel örömestebb fiatal, ragyogó asszonyi voltomat...
                  Nem kellettem. Ma sem tudom, mi volt az oka: az-e, hogy nem tetszettem, vagy a
                  „morál”. Mert azt mondják, van az is... Hanem ez elmult... Azóta tapasztalatokat
                  szereztem a szerelem és az élvezetek müvészetében. Még pedig, mondhatom, gazdag
                  tapasztalatokat... De ön, Szirmai, kedvenczem ma is. Nem ugy mint régente, hanem
                  más értelemben... Abban az értelemben, hogy barátja az én barátom, és ellensége az
                  én ellenségem... Hogyne érdekelne hát a maga idillje, amelyre oly régóta
                  vártam?...</p>
					<p>Szirmai elkomolyodott.</p>
					<p>- Az én idillem?... Az nem mulatságos eset, grófnő. Aligha kerül be a bécsi
                  botránykrónikába. Szeretem Beátát. Ám ő a másé... S az „enyém és tied” elvéről
                  szigoru nézeteim vannak!</p>
					<p>Elza grófnő szomoru és csöndes lett, mint éjjel az erdő.</p>
					<p>- Ettől féltem én, barátom. Ha nem volnának nemesebbek nálunk, nem volna oly nagy
                  szerencsétlenség, hogy egymásba szerettek. De igy, csak szenvedés lesz
                  osztályrészük... A boldogság teljes rózsái helyett a vértanuság tövis koronáját
                  viselik sebzett homlokukon...</p>
					<p>Szirmai megfogta a grófnő kezét és udvariasan megcsókolta.</p>
					<p>- Mindez meglehet, grófnő. Tudom, és hálás vagyok érte, hogy az ön részvétére
                  számithatunk. Ez a beszéd azonban szomoru... Ha nincs ellenére, ejtsük el, mint
                  egy pár fekete keztyüt... Valamit szeretnék megtudni öntől.</p>
					<p>- Kire vonatkozik az a kérdés?</p>
					<p>- Metternichre.</p>
					<p>Elza grófnő elfintoritotta az arczát.</p>
					<p>- Róla? Nem jó helyen kereskedik, barátom. A herczeg szakitott velem.</p>
					<p>- Ah a csapodár!</p>
					<p>- Ah a gazember! Képzelje: egy fiatal csodaszép leánynak udvarol s nőül akarja
                  venni.</p>
					<p>- Érdekes hymenhir. Engem mégis jobban érdekelne megtudni, mi a valódi oka az
                  orosz-osztrák viszálynak?</p>
					<p>Elza grófnő fölkelt és az inasnak megrendelte, hozza be a fekete kávét. Azután
                  leült s egy értékes legyezővel legyezte magát. Szőke haja csakugy repkedett. Szép
                  szeme, - mint aki arzenikumot eszik, - ragyogott a kárörömtől.</p>
					<p>- Maga nem tudja? A herczeg kanállal eszi a pénzt. Egész vagyonok folynak el kezei
                  alatt. A franczia háboruk kártalanitási milliói, a Rotschilddal kötött kölcsönök
                  tiszteletdijai, a közös börzeügyletek busás osztalékai, a Gitschinben, Töpliczben,
                  Reichenbergben megvásárolt békék ára: mindez nyomtalanul eltünt az ő fényüző,
                  könnyelmü, fejedelmi költekezésének feneketlen örvényében.</p>
					<p>Szirmai kedvetlen lett.</p>
					<p>- Mindezeket a mendemondákat én is ismerem.</p>
					<p>- Maga tul udvarias, vagy tul ártatlan, ha ezeket a dolgokat mendemondáknak
                  nevezi. Az is mese, ugy-e, hogy Ferencz korlátlan hitelt nyitott Metternichnek s
                  hogy a herczeg egyetlen sor nyugtája nélkül a titkos kabinet-alap terhére, tiz
                  milliónál nagyobb adósságot csinált?</p>
					<p>Szirmai összehuzta a szemöldjét.</p>
					<p>- Ez igaz, de mi van ebben? Ezek a nagy, európai politika névtelen kiadásai... Az
                  állam érdekében költötte el ezt a herczeg.</p>
					<p>A grófnő ingerülten felelt:</p>
					<p>- Na jól van, csak védelmezze... Áttérek arra, amit kérdezett... A herczeg ötven
                  ezer aranyat huzott évenként Sándor czártól, „barátságos levelezések” czimén.</p>
					<p>- Egy körülményt elfelejtett a grófnő: a felséges ur tudtával és
                  beleegyezésével.</p>
					<p>- Nos?... Mit akar ezzel bizonyitani? Azt talán, hogy a herczeg visszautasitotta
                  egy idegen uralkodó évdiját? Elég az hozzá: Oroszország és Ausztria között a
                  herczeg lángesze, türhető jó viszonyt teremtett. Egész addig...</p>
					<p>- Meddig?</p>
					<p>- Mig Miklós czár, a Sándor czár utóda, meg nem feledkezett a herczeg évdijáról.
                  Azóta - ez a két időpont csodálatosan összeesik, - a két állam politikájában
                  ellentétek, surlódások, komoly összeütközések keletkeztek. Sőt a háboru köztük
                  hajszálon függött...</p>
					<p>- De miért maradt el a háboru?</p>
					<p>A grófnő a földre dobta legyezőjét, ugy hogy összetört.</p>
					<p>- Semmi. Az ő ajándéka... Hogy miért maradt el? Valóban nem tudom. Nem vagyok az
                  önök nagy politikájának titkába beavatva. Amit én tudok, az, ön szerint, nincs
                  összefüggésben a háboru fellegének eloszlásával. Miklós czár emlékezőtehetsége
                  megjavult. S barátságos levelezések czimén, a herczeg ujra tiszteletdijat huz az
                  orosz udvartól, még pedig hatvanezer aranyat évenkint.</p>
					<p>- Grófnő, önből a boszu beszél...</p>
					<p>- Csalódik. Száraz tényeket mondtam el. Az aranyaknak különben nincs szaga. A czár
                  aranyainak sincs. A herczeg azt tartja, - s helyesen tartja, - hogy: non
                  olet...</p>
					<p>Szirmai vette kalapját és botját, s amily sebesen az udvariasság megsértése nélkül
                  tehette, elpárolgott...</p>
					<p>Egyik délelőtt Szirmai, akit Koháry helyett kanczellárnak nevezett ki a király,
                  azzal jött ki a Burgból, hogy a trónörökös nagyon beteg, s még az nap meghal.
                  Izgatottan beszélt a dologról titkárával.</p>
					<p>A trónöröklés kérdéseiről sok szó folyt Bécsben. Kávéházakban és vendéglőkben azt
                  beszélték, hogy Ferdinánd főherczegnek az udvarnál hatalmas ellenségei vannak.
                  Ferencz maga közönyös hozzá. A miniszterek a másodszülötthöz huztak. Maga
                  Metternich pedig egyenesen arra törekszik, hogy az örökösödési rend kijátszásával
                  és megkerülésével, a másodszülött főherczeg trónörökösnek nyilvánittassék.</p>
					<p>Szirmai e kérdésben az első pillanattól fogva Ferdinánd főherczeg pártján állott.
                  A monarchikus elv nevében kivánta, hogy a trónörökös ellen szőtt udvari
                  cselszövények megszünjenek. S nem titkolta abbeli meggyőződését, hogy
                  Metternichtől, a legitimitás lovagjától, legalább is különös, résztvenni a király
                  elsőszülött fia ellen inditott méltatlan hajszában.</p>
					<p>Ferencz és a trónörökös között feszült volt a viszony. S ezt a feszültséget ügyes,
                  gonosz kezek még fokozták és élesztették. Maga Ferencz sokkal jobban át volt hatva
                  a legitimitás elvétől, hogysem az öröklési rend megváltoztatására nyiltan
                  törekedett volna. Bizalmasai azonban ismerték az uralkodó ama titkos óhajtását,
                  hogy Ferdinánd mondjon le önként öcscse javára két nagy birodalom koronájáról.</p>
					<p>Metternichnek nem volt más czélja, minthogy állását megtartsa. Abban az
                  igyekezetében, hogy hatalma teljességét, nagy befolyását, uralkodója kegyét
                  megtartsa, sokszor alkalmazkodott Ferencz természetéhez. S abban mesterkedett,
                  hogy eltalálja legtitkosabb gondolatát.</p>
					<p>Éles, sasszeme, a mely lelkébe látott az embereknek, csakhamar fölfedezte Ferencz
                  rejtett óhajtását. Hogy a trónörökös beteges volt, hogy tehát alkalmatlan az
                  állami ügyek vitelére, s a magas állásával járó reprezentálásra, - ez a körülmény
                  elég volt arra, hogy megnyugtassa amugy is könnyen megnyugtatható lelkiismeretét.
                  Avval a finom óvatossággal, amely minden diplomácziai lépését jellemezte, érlelte
                  a dolgot és biztos, erős kézzel vitte megoldása felé.</p>
					<p>Szirmai, mihelyt az udvari ármánynak nyomára jött, szokott nyiltságával és
                  határozottságával kelt védelmére a trónörökös ügyének. Nem törődve azzal, hogy
                  Ferencznek titkos reményét kell tönkre tennie, előterjesztést tett az uralkodónak.
                  Nyiltan kimondta, hogy Ferencz ellenkezésbe jut legtöbb kormányzati elvével és
                  életének minden törekvésével. S rossz, igen rossz példát ad a népeknek, mikor a
                  legitimitás aranyfonalát a maga kezével szakitja el... Ha felülről elszakitják,
                  elszakithatják alulról is. Különösen a magyar nemzet fogja rossz néven venni a
                  pragmatika szankczió kötéseinek átlyukasztását.</p>
					<p>Másodszor történt meg Szirmai kanczellársága óta, hogy politikája a Metternich
                  politikájával élesen összeütközött. Ferencz sokáig habozott. Nem döntött sem
                  jobbra, sem balra. Érezte, hogy Metternich álláspontja szivének kedvesebb. De mint
                  mindig, most is józanul itélte meg a helyzetet. Belátta, hogy Szirmai a törvényt
                  és alkotmányt képviseli e kérdésben. Az igazság tehát az ő részén van.</p>
					<p>Épen azért, mert az uralkodó még ingadozott a két álláspont között, s a döntést
                  egyik napról a másikra halogatta, a trónörökös betegségének hire megijesztette
                  Szirmait.</p>
					<p>Délután az udvari orvosok tanácskozásra gyültek össze a Burgban. E tanácskozáson
                  megállapitották, hogy közvetlen veszedelem nem fenyegeti a trónörökös életét.</p>
					<p>Szirmai döntő lépésre határozta el magát. Baden-Badenbe utazott Metternichhez, s
                  ott irásbeli előterjesztést adott át neki. Ez előterjesztésben a kanczellár azt
                  javasolja, hogy a trónörököst meg kell koronázni magyar királynak haladéktalanul.
                  Elejét kell venni ama hireszteléseknek, hogy az udvarnál a trónöröklés rendjének
                  megváltoztatását tervezik. A törvényesség elvének legelső képviselője - a király -
                  nem türheti azt el, hogy azzal vádolja a világ: elsőszülött fiának jogaiból való
                  kiforgatásában sántikál. A trónörökös megkoronáztatása egy csapással elnémit
                  minden suttogást és hiresztelést.</p>
					<p>A herczeg elolvasta a rövid előterjesztést. Szirmai csak arra kérte őt, hogy azt
                  ne közölje a nádorral, nehogy a dolog időnek előtte kipattanjon.</p>
					<p>Metternich megigérte. De mert érdekében állott, hogy a magyar kanczellár e
                  kérdésben vereséget szenvedjen, legelső dolga volt a Szirmai iratát, ugy a hogy
                  volt, Budára, a nádor czimére elküldeni.</p>
					<p>Másnap Szirmai megtudta, hogy a herczeg megszegte szavát. Sietett Metternichhez és
                  haragos szemrehányást tett neki. Azzal fenyegetődzött, hogy leköszön állásáról.
                  Vagy pedig küldjön el valakit a herczeg, aki bontatlanul foglalja le az iratot,
                  ahol eléri, abban a postahivatalban.</p>
					<p>Metternich megszeppent. Annak tudatában, hogy a király egy bizalmas emberével
                  szemben helytelen módon járt el, nem merte felidézni a kanczellár-válságot. Hátha
                  a császár Szirmainak ad igazat?</p>
					<p>Másrészt, Ferencz tudta nélkül, nem merte lefoglaltatni utközben a nádornak
                  küldött levelet. Nem akarta halálos ellenségévé tenni a nádort, egy befolyásos
                  főherczeget.</p>
					<p>Szorultságában jelentést tett Ferencznek. Az uralkodó Szirmai javára döntött.
                  Megbizta, állitsa ki a felhatalmazást a titkára nevére, s küldje el a szóban forgó
                  irat feltartóztatására.</p>
					<p>Mig Szirmai a szomszéd szobában megirta a fölhatalmazást, a király barátságosan
                  szóba állott Wirknerrel, a kanczellár fiatal titkárával. Kérdezte, ebédelt-e már?
                  Mikor megtudta, hogy nem, megparancsolta, hogy sietve hozzanak ebédet neki. Ez a
                  nagy kegy, beavatottak szemében, bizonyitéka volt a Szirmai erős állásának.</p>
					<p>Félóra mulva nyolcz lovas udvari kocsin indult utnak Wirkner, Parndorfon át.
                  Minden attól függött, idejében eléri-e a levelet. Szirmai meghagyta, hogy a
                  lovakat ne kimélje, s hogy ne riadjon vissza semmi akadálytól kitüzött czélja
                  elérésében.</p>
					<p>Az udvari lovak közül estére kettő kidőlt, ott hagyták az országúton, mint egy
                  nagy harcz nehéz sebesültjeit. Látva az udvari kocsit, a „gyors paraszt” mesés
                  árakat követelt azért, hogy a titkárt, - mint mondá, „szelek szárnyán,” tovább
                  vigye. Wirkner megadta, amit kivánt, ráadásul megigérte, hogy minden kidőlt lovát
                  készpénzben megfizeti, s hogy kamatok kamatjával tériti meg minden kárát, ami
                  emberben, állatban esik.</p>
					<p>Ujfalu nevü sváb községben érte el a titkár a postát, Budához közel. Bement
                  Budára, hajnali álmából fölverte a postaigazgatót, s előmutatta neki a Ferencz
                  által aláirt nyilt parancsot.</p>
					<p>A postaigazgató a sárga földig meghajtotta magát és minden gondolkozás nélkül
                  elrendelte a nádornak czimzett irat kiszolgáltatását.</p>
					<p>Szirmai egész éjjel nem aludt. Attól félt, Wirkner elkésik s a postát el nem éri.
                  Annál inkább félt attól, hogy előterjesztése a nádor kezébe kerül, mert a nádort a
                  trónörökös barátai közé nem számithatta. Végre vasárnap reggel, bejelentés nélkül
                  betoppant titkára, kezében lobogtatva az elfogott levelet.</p>
					<p>A dolog azonban kiszivárgott valahogy.</p>
					<p>Az ujságok leirták a Wirkner lóhalálban való utazását. A titokteljes utas, aki
                  alatt udvari lovak dőltek ki, aki udvari kocsiban utazott, s aki repülő hollandi
                  módjára száguldott át annyi mértföldön, figyelmet ébresztett.</p>
					<p>A palatinusnak is fülébe ment az eszeveszett utazás hire, nyomoztatta a dolgot és
                  megtudott mindent.</p>
					<p>Attól a pillanattól fogva elhidegült Szirmai iránt, sőt ellensége lett. Még pedig
                  félelmes és hatalmas ellensége.</p>
					<p>Metternich pedig mosolygott. A „magyar tuskó”, ahogy a kanczellárt bizalmas körben
                  elnevezte, szembe mert szállani az ő mindenható akaratával. Itt volt az ideje,
                  hogy a szárnyai hegyét megnyirbálják.</p>
				</div>
				<div type="chapter">
					<head>
                  XXIX. Hunok harcza.
               </head>
					<p>Szirmai magasra kiemelkedett honfitársai sorából, ami elég ok volt rá, hogy sokan
                  gyülöljék.</p>
					<p>Nemzetének kiváló szolgálatokat tett, Ferencznek föltétlen bizalmát birta; de ez
                  csak eggyel több ok volt arra, hogy megbuktatására törekedjenek.</p>
					<p>Mióta ő állott a kanczellária élén, a magyar ügyek vitelére megszünt minden
                  alkotmányellenes befolyás. A német tanácsosok és Metternich helyett, Ferencz az ő
                  szavára hallgatott egyedül.</p>
					<p>Ő világositotta föl az uralkodót, hogy Magyarország alkotmányát tiszteletben kell
                  tartani. A 25-iki országgyülés összehivása az ő érdeme volt. Az ő befolyása
                  okozta, hogy - mint Metternich gunyosan mondá, - a király a Corpus Jurissal feküdt
                  és ébredt, s azontúl, élete végéig hü maradt a magyar alkotmányhoz.</p>
					<p>Az osztrák titkos rendőrség beavatkozását a magyar ügyekbe ő törte meg.
                  Szedlniczky, a hires rendőrminiszter, nem is bocsátotta meg neki soha, hogy
                  hatalmának napja Magyarországra nézve leáldozott.</p>
					<p>A közigazgatásba rendet hozott be és igazságot. Kormányhivatalokba a legjobb
                  hazafiakat nevezték ki. A protestánsok sérelmeit megorvosolta.</p>
					<p>Büszke volt rá, hogy magyar. Bécs, az udvar állásának méltósága, mindez nem
                  gyöngitette meg erős fajszeretetét. Ellenkezőleg: hivatalában, udvari
                  ünnepélyeken, a bécsi társaságban, s uralkodója szine előtt, mindenütt tüntetett
                  nemzeti érzelmeivel. Bécsben amiatt gyülölték, de ő ment a maga utján, nem
                  tántoritotta őt meg sem az ellenszenv, sem a népszerüség.</p>
					<p>Ferencz király nagy személyes bizalmát nemzete javára használta ki. De azután
                  kihasználta minden habozás és félelem nélkül, talán olykor kiméletlenül.</p>
					<p>Nagy magyar birodalom álomképét varázsolta az uralkodó szeme elé. Magyar hazafiak
                  régi álmát, - mikor hü magyarjai körében, nemzeti dynasztiát alapit, s
                  visszaállitja régi határait Mátyás király birodalmának. Hogy a magyarok földjét
                  ujra három tenger mossa.</p>
					<p>Ismerve Ferencz félelmét a forradalmi mozgalmaktól, gyökeres reformokba nem ment
                  bele oly mértékben, amint óhajtotta volna. Arról azonban teljesen meggyőzte, hogy
                  a magyar nemzet hüségében és dinasztikus érzésében minden körülmények között
                  bizhatik.</p>
					<p>Hogy a trónörökös ellen inditott cselszövényeknek utját vágta, s rávette
                  Ferenczet, hogy elsőszülött fiát, magyar királylyá még életében koronáztassa meg,
                  hatalmas ellenségekre tett szert.</p>
					<p>Ezzel azonban mit sem törődve, magára vállalta, hogy a trónörökös
                  megkoronáztatását és az ujonczok megajánlását, a magyar országgyülésen minden
                  nehézség nélkül, gyorsan keresztül viszi.</p>
					<p>A koronázás napját szeptember 26-ára állapitotta meg, és Metternich igy tudatta az
                  örvendetes eseményt a külföldi hatalmakkal.</p>
					<p>Pető Pál, vetélytársa országraszóló sikerén elkeseredve, csak kedvező alkalomra
                  várt, hogy boszut álljon Szirmain; hogy magas polczáról letaszitsa, vagy ha az nem
                  megy, legalább érzékenyen megalázza.</p>
					<p>Egész télen tervezgetett. De kisérletei egytől egyig kudarczot vallottak.
                  Mindazáltal nem tágitott. Napokig töprenkedett, valami gyorsan ölő politikai
                  méregre áhitozva, amelylyel láb alól eltehetné.</p>
					<p>Beáta hetek óta figyelte férjének vulkánikus háborgását, s bár titkolni igyekezett
                  előtte sötét gondját, fekete terveit, szenvedélyes sóvárgását a háboru alkalma
                  után: a szerelmes asszony a lelkébe látott. Érezte, hogy Szirmai ellen valami
                  készül. Résen volt.</p>
					<p>Pető minden kis jelenségre ügyelve megtudott egyet-mást. Megtudta, hogy Niczky,
                  mióta Szirmai grófi czimet kapott, iránta nagyon meghidegedett, sőt azóta nem
                  titkolta ellenséges érzelmeit. Azt, hogy főméltóság lett a kurta nemes fiuból,
                  elviselte, sőt hizelgett magának, hogy része van e széditő emelkedés
                  előkészitésében. Hanem az, hogy Szirmai rangban hozzá emelkedett, hogy a
                  hivatalnok fia csak oly gróf lett, mint ő: már több volt, mint amennyit
                  elviselhetett.</p>
					<p>Azt is látta Pető, hogy a főnemesség körében a kanczellárt gyülölték, lenézték,
                  kicsinyelték. Az ország első mágnásai tartottak számot e fényes állásra. Sohasem
                  bocsátották meg a „szerencselovag”-nak, a „senki-fiá”-nak, hogy beleült a
                  hatalomnak abba a székébe, amelyben előtte csak nagy, történelmi nevek viselői
                  ültek.</p>
					<p>Hogy pedig nemcsak beleült, de hogy az udvaroknál lévő minden befolyásuk eltörpült
                  az ő roppant befolyása mellett; hogy tehát Ferencz életében le kellett mondaniok a
                  reményről, hogy apró udvari cselszövényeik hálójában megfoghatják és megfojthatják
                  őt: tehetetlenségüknek ez a tudata dühüket ingerelte és ádáz haragjukat csak
                  fokozta.</p>
					<p>Az sem volt titok Pető előtt, hogy Szirmai, aki oly előzékeny, oly nyájas, oly
                  szolgálatkész volt a magánál alacsonyabb sorsuak, a kis emberek irányában: a
                  mágnás világ gyülöletét nem apró tüszurásokkal, hanem hideg lenézéssel, szigorral,
                  sőt olykor nála szokatlan gőggel viszonozta. Amely körülmény nagyon malmára
                  hajtotta a vizet Petőnek, a ki a főrangu világ s a kanczellár e meghasonlásának e
                  réseit még tágitani igyekezett.</p>
					<p>Az első jó hirt azonban Pető a mult év őszén kapta. Ekkor értesült róla Niczky
                  révén, akivel most kereste az érintkezést, hogy Szirmai a nádort megsértette, s
                  hogy a nádor, akinek hatáskörét és befolyását különben is nagyon szük körre
                  szoritotta a maga kérlelhetetlen erélyével és befolyásával, - azóta nem szivelheti
                  a kanczellárt, s kerüli a vele való találkozást.</p>
					<p>Mikor tehát hire jutott, hogy a trónörökös megkoronáztatásának időpontját
                  szeptember 26-ára tüzték ki - és a Szirmai egyenes tanácsára, - Pető Pál arcza
                  csak ugy sugárzott a megelégedéstől.</p>
					<p>Terve készen volt: itt a kedvező alkalom rést ütni a kanczellár tekintélyén.
                  Kényszeriteni kell, - a tárgyalások elnyujtásával, - hogy a koronázás napját, a
                  melyet a külföldi hatalmakkal is tudatott már az udvar, be ne tarthassa. Látni
                  fogják ebből, hogy Szirmai nem ura többé a magyar országgyülésnek; hogy nem birja
                  ott többé a maga akaratát nagyobb foku ellentállás felidézése nélkül
                  keresztülvinni.</p>
					<p>Mikor Pető kifőzte tervét, a diéta tárgyalásainak mesterséges elhuzását, s igy a
                  koronázás napjának elodázását, - madarat lehetett volna fogatni vele szertelen
                  örömében.</p>
					<p>Akivel nem birnak külső ellenségei, a nagyhatalmu kanczellár ellen meg kellett
                  inditani a hunok harczát.</p>
					<p>A hunok harczát, a mely oly gyakran megismétlődik a magyarok történelmében. A
                  hunok harczát, amely Mátyás király trónra léptét megelőzte és követte. A hunok
                  harczát, amely még kedvező történelmi pillanatokban is meghiusitotta, hogy magyar
                  ember üljön a királyi trónra, nemzeti dinasztiát alapitva. A hunok harczát, mely
                  ellenkirályokat támasztott; amely kurucz és labancz táborra osztotta fel
                  egyugyanazon ország édes gyermekeit; amely véres országgyülést tartott Ónodon és
                  megkötötte a szathmári békét. A hunok harczát, amely kegyetlenül megindult
                  mindenki ellen, aki a maga erejéből valamire vitte; amely annyi polgárháborunak,
                  annyi belső meghasonlásnak annyi viszálynak lett okozójává. A hunok harczát, amely
                  akkor pusztit leginkább, ha egy kicsit jól megy a dolgunk; a mely városokban,
                  megyékben, falukban, kastélyokban, nemesek portáján, az ország minden zugában és a
                  nemzet minden rétegében egyformán dul, s nemzedékről-nemzedékre szomoruan
                  bizonyitja azt a tételt, amit ellenségeink kárörömmel, a jó hazafiak mélységes
                  bánattal emlegetnek: magyar a magyarnak legnagyobb ellensége.</p>
					<p>A hunok harcza tehát megindult Szirmai ellen is. Niczky vállalta magára, hogy e
                  kellemetlen hirt megviszi. Nem engedte volna el e „baráti” szolgálatot senki
                  másnak.</p>
					<p>Kényelmes, világos pozsonyi dolgozó szobájában ülve, a kanczellár fontos
                  előterjesztéseket készitett.</p>
					<p>Sohasem készitett még ily gondosan előterjesztést. Minden mondatát, minden
                  kifejezését hosszu megfontolás alá vette. Ezuttal nemcsak tartalmára, hanem az
                  irat külső szépségére is tekintettel volt. Azt akarta, hogy szine, tüze, fénye
                  legyen, mint a napfényben csillogó selyemszövetnek.</p>
					<p>A délelőtti órákat felhasználva, jegyzeteiben lapozgatott s régi országgyülési
                  naplókban keresgélt.</p>
					<p>Dél volt, Szirmai még mindig iróasztalánál ült. Száraz, tiszta világosság lepte el
                  a szobát, melyben élesen meglátszott minden kis tárgy rajza. Ebben az átható józan
                  világitásban, tiszta fővel mérlegelte a kanczellár az országgyülés kimenetelét és
                  következményeit. Érezte, hogy sohasem volt nagyobb szüksége barátai támogatására,
                  mint ez alkalommal.</p>
					<p>Erre vonatkozó terveken jártatva az eszét, fel és alá lépdelt a nap teljes
                  fényében. Árnyéka tisztán és élesen lerajzolódott a falra, amint az egyik
                  megvilágitott ablaktól a másikig járkált.</p>
					<p>A fal, a világos ablakok, a szoba, ahol oly sok gondolat villant meg fejében; a
                  lámpa, mely sokszor virrasztott vele lázas munkákban eltöltött éjszakákon át...
                  mindezek nem sejtették, mi lebeg Szirmai szép terveinek feje felett. Egykedvüen
                  vették, hogy köztük van a fiatal kanczellár, deresedő hajával, nyilt nézésü, kék
                  szemével, s lelkének határtalan becsületességével és önzetlenségével.</p>
					<p>Szirmai lelkesedik, bár nem tudhatja ő sem, mily sors vár reá. Bármily eszes és
                  bölcs, ő sem lát előre egy lépést sem a bizonytalanság ködében, mely a mai napot
                  elválasztja a holnapi naptól. Ő is, más is - mindannyian emberek - vakon megyünk
                  előre az időben, pedig előttünk, minden órában, nem sejtett események, váratlan
                  szerencsétlenségek fekete seregélyei lepik el a levegőt, a fák ágát, leszállva
                  ránk egyesével, kettesével, néha tömegesen a titokteljes „holnap” mélységes
                  árnyékából...</p>
					<p>Szirmai is, a minden zugában megvilágitott szoba tiszta, szőke ragyogásában
                  járva-kelve, nem hallja, nem érzi, mily tömege repked feje fölött a fekete
                  bajoknak, - meglehet már holnap - ellepik fejét, szivét, szerencséjét, élete
                  utját...</p>
					<p>A délelőtt munkában telt el. Délután a huszárja benyitott s egy nevet jelentett
                  be, amelylyel ura gondolatban néhány pillanat előtt sokat foglalkozott.</p>
					<p>Jobban tette volna pedig, ha pisztolylyal lőtt volna be a szobába, minthogy
                  bejelentette e nevet. S Szirmai is jobban tette volna, ha ahelyett, hogy fénylő
                  tekintettel, vidám mosolylyal, kitárt karokkal sietett elébe, huszárjának
                  megparancsolja, hogy álljon egyenesen utjába annak a mosolygó arczu balvégzetnek,
                  amely a Niczky gróf képében vele született, őseitől öröklött méltósággal, jött be
                  házába.</p>
					<p>Niczky biczegett. Nagyon megviselte a nagyvilági élet, de ő nem érezte a rohanó
                  esztendők romboló hatását. Az öltözködésén legalább nem látszott meg. Nyakkendője,
                  ingbodra, nadrága és feltünő mellénye, mindez még a fiatalosnál is fiatalosabb
                  volt.</p>
					<p>A biczegésnek nem tulajdonitott valami nagy fontosságot. Semmiképen sem tartotta
                  az öregedés jelének. A mithológiából vett hasonlattal vigasztalta magát. Plutó is
                  biczegett, mégis szerették az Olimpus fiatal istenasszonyai. Miért ne szeretnék őt
                  a modern asszonyok, akik ugysem igen válogatósak?</p>
					<p>Erős, angol illatszereket árasztva magából, Niczky leült, szemben Szirmaival. S
                  mint hogy sohasem volt diplomata világéletében, mindjárt kitálalta, miért
                  jött.</p>
					<p>- Nem jó hirt hozok, kanczellár ur.</p>
					<p>- Mi az?</p>
					<p>- Hosszabb vita lesz a diétán.</p>
					<p>- Bánom is én. Hadd beszéljék ki magukat a jó urak, ha nekik jól esik. A diéta
                  szóáradatában majd elhelyezem az én vizimalmaimat. Azokban a rendek nekem
                  őrölnek.</p>
					<p>Niczky előkelő arcza megrándult. Hangja megkeményedett.</p>
					<p>- Csakhogy neked határnapod van. Nem lesz koronázás 26-án.</p>
					<p>Szirmai kezdte érteni.</p>
					<p>- Az igaz, az én határidőm rövid. Pető egymaga kibeszéli, ha kedve tartja. S a
                  diétán sok a Pető-féle szómüvész. Egy kis barátságos gonoszindulat kell csak ez
                  éretlen csinhez s az, ugy látom, megvan - Petőnél. De tireátok, reménylem,
                  számithatok?</p>
					<p>Niczky jobb válla idegesen megrándult.</p>
					<p>- Ahogy veszszük... Te a mi megkérdezésünk nélkül tüzted ki a koronázás
                  határnapját. Erre csak az országgyülés illetékes. Átlépted hatáskörödet,
                  kanczellár ur, vigyázatlanságod következményét el kell viselned... A magas állásu
                  embereknek főleg - hogy is mondjam, hogy ne sértselek? - ha hirtelen az
                  emelkedésük, sok az ellenségük. Csak természetes, ha a sok sértett hiuság, sértett
                  érdek, összegyült keserüség és epe, nem szalasztja el az első kedvező alkalmat,
                  amikor megmutathatja a foga fehérét.</p>
					<p>Szirmai jéghideg büszkeséggel emelte föl fejét. Leirhatatlan kicsinylés volt
                  hangjában, ahogy válaszolt.</p>
					<p>- Ah, tehát a fogatok fehérét akarjátok megmutatni. Nem a hazát nézitek: az én
                  csekély személyemet... Erről reátok ismerek... Jó, hát én is üzenek valamit, -
                  mert ugy látom, a szerelmi posta szerepére vállalkoztál. - Azt üzenem Petőnek,
                  azt üzenem a sok sértett hiuságnak, mellőzött érdeknek, összegyült keserüségnek és
                  megtelt epezacskónak: a trónörököst megkoronázzuk. Se égszakadás, se
                  földszakadás, se a tárgyalások mesterséges elhuzása, se az országgyülés ebben
                  engem meg nem gátol.</p>
					<p>Fölállott, s egy mély lélegzet után, visszatért arczára és szemébe a mosoly.</p>
					<p>- Ez az utolsó szavam ebben a dologban... A grófnőt még nem láttam. Pedig az udvar
                  holnap Bécsből elindul. A követek, katonai meghatalmazottak, udvari méltóságok,
                  főherczeg és főherczegasszonyok s maga Ő Felsége: mind lejön Pozsonyba. A
                  testőrség és a konyhaszerek már megérkeztek. A Felség ebédeket és estélyeket fog
                  adni... Téged az elsők között hivattalak meg...</p>
					<p>Niczky elértette, hogy mint a háboruba induló hunok követének, hamarosan kitette
                  Szirmai a szürét... Az, hogy hirtelen a feleségét hozta szóba s udvari ebédeket,
                  udvarias kijelentése volt annak, hogy nem tárgyal velük és nem alkuszik.</p>
					<p>Egykedvü veres arcza nem árulta el érzelmeit. Pedig dühös volt, s a megalázás
                  fullánkja beletört a szivébe. Elment...</p>
					<p>A szobából rég eltünt az átható, tiszta világosság. A szemközt levő házak mély
                  árnyékot vetettek az ablakra. Alkonyodott.</p>
					<p>Szirmai, bár Niczky távozása után órák teltek el, mozdulatlanul állott
                  iróasztalánál és gondolatokba mélyedt.</p>
					<p>Az árnyak mind sürübben lepték el az utczát és szobája minden szögletét. Észre sem
                  vette, hogy egészen besötétedett. Nem csöngette be az inast, hogy gyertyákat
                  hozzon. Az alaktalan homályból kihallatszott egy-egy sóhaja.</p>
					<p>Bizonyára arra gondolt, hogy a magyar holló eltér a többitől. Az mindig a másik
                  magyar holló szemét vájja ki.</p>
					<p>Tudniillik: ha birja...</p>
					<p>Az országgyülésen szeptember 14-én terjesztették elő a királyi javaslatokat. A
                  rendek csak 18-án kezdtek tárgyalni. Négy nap a Petőék terve részére meg volt
                  nyerve.</p>
					<p>Akkor azután fölállott Pető és nagy beszédet mondott. A beszéd, mint mindig, szép
                  volt. Tetszett a követeknek, a karzatnak, az ifjuságnak, s az utczának is. Niczky,
                  aki Pető ékesszólására és bőbeszédüségére czélozva, nem egyszer mondta
                  Szirmainak, hogy akkor volna boldog, ha nem volna nagyobb szóbősége, mint egy
                  vadembernek; ha jelekkel kellene megértetni magát embertársaival; s hogy neki a
                  néma ember az eszményképe, akinek még a beszéde is cselekedet s akinek minden
                  szava munka: ugyanaz a Niczky most tüntetőleg bámulta a Pető szónoklatát s egyik
                  mesterkélt csodálkozásból a másikba esett.</p>
					<p>Beszéde végén Pető, az ellenzék nevében azt javasolta, hogy a koronázási
                  hitlevélbe vétessék be két uj dolog. Mondassék ki, hogy a felség miniszterei, az
                  uralkodónak adott minden tanácsért, minden tényeért, jogilag és egyénileg
                  felelősek. Ez a franczia forradalom eszméinek egyike volt. Mondassék ki továbbá,
                  hogy még a közvetett adókat, például a só árát se lehessen, csak az
                  országgyülésen megállapitani.</p>
					<p>Beszédét végezve Pető helyére ült, fogadva barátai üdvözletét. Fél szeme a Szirmai
                  arczát kémlelte. A kanczellár nyugodtan ült helyén. Hol a körmét nézegette, hol a
                  csizmája kecsege-orrát. Bizalmasai hozzásiettek, s azoknak derült
                  kifürkészhetetlen arczczal adott utasitásokat a fölmerült inditványnyal
                  szemben.</p>
					<p>A többség rövid, de heves vita után elvetette a Pető inditványait. A királyi
                  hitlevélnek, a kanczellár által javasolt 1792-iki formáját elfogadták, s ez
                  határozatba ment. De kivánták annak világos és parancsoló kijelentését, hogy
                  trónváltozás esetén a megkoronázandó uj király hat hónapon belül tartozzék
                  összehivni az országgyülést.</p>
					<p>A főrendek táblája hajlandóságot mutatott a karok és rendek e határozataihoz
                  hozzájárulni. Csakhogy akkor mi sem állott volna utjában a trónörökös
                  megkoronázásának.</p>
					<p>Pető aznap éjjel tizenkét órakor tanácskozott Niczkyvel. E tanácskozások
                  értelmében másnap fölállott a vörös gróf, aki Pető multkori radikális
                  inditványaiért lelkesedett, mindenki bámulatára, most soknak találta azt a
                  kevesebbet is, amit az alsó tábla elhatározott.</p>
					<p>Beszéde ugyan inkább kecske-mekegés volt mint szónoklat, de a főrendek felültek
                  neki. Ismerve a gróf bizalmas viszonyát a kanczellárhoz (e viszony elhidegüléséről
                  sejtelmük sem volt), Niczky állásfoglalásában a kanczellár kezét látták. Nagy
                  többséggel elhatározták tehát, hogy viszon-választ küldenek.</p>
					<p>Szirmai Metternichtől jött, mikor a főrendek izenetváltásának hirét lelkendezve
                  megvitték neki.</p>
					<p>Niczky sakkhuzása sikerült. A lapda már át volt dobva az alsóház keritésén. Az
                  alsótábla majd ujra visszahajitja a főrendek portájára. Szép labdajáték lesz ebből
                  a két tábla között. Szenvedélyes viták törnek ki. S Pető és Niczky egy kis
                  ügyesség mellett könnyü szerrel kibőjtölhetik az ominózus szeptember 26-iki
                  határnapot.</p>
					<p>A kanczellár hivei csak most látták a kelepczét, a melyet a Pető boszuja
                  fölállitott s amelybe Szirmai vigyázatlanul belement.</p>
					<p>Próbálták puhitani Petőt, megostromolták Niczkyt, azután csüggedten, elszomorodva
                  hozták meg a hirt, hogy a kanczellár ellenségei hajthatatlanok.</p>
					<p>Szirmai titkára a kezét tördelte, mig végre kétségbeesése feltünt a kanczellárnak
                  is.</p>
					<p>- Mi baja, barátom?</p>
					<p>- Még kérdezi kegyelmességed? A trónörököst nem koronázhatjuk meg kellő időben.
                  Excellencziád ellenségei győztek. A nagyhatalmakat s az udvart felültették. A
                  helyzet kulcsa nincs a mi kezünkben, hanem az átkozott Petőében. Nagy felsülés ez,
                  kérem szeretettel...</p>
					<p>Szirmai szeme komoly tűzben égett. Kezével olyan mozdulatokat tett, a mi
                  veszedelmesen hasonlitott alkalmatlan szunyogok elhajtásához.</p>
					<p>- Csak az a baja, fiacskám? Ne busuljon: a koronázás 26-án meg lesz.</p>
					<p>- Akkor kegyelmességed politikai ezermester.</p>
					<p>Szirmai mosolygott. Nehány erélyes, rövid lépést tett a szobában, s az ablaknál
                  megállott. Sokáig kinézett. A titkár már azt gondolta, hogy teljesen
                  megfeledkezett róla. Csöndesen ki akart menni. Az ajtónál volt, mikor a kanczellár
                  szava utjában megállitotta.</p>
					<p>- Ismeri maga azt az ősi szokást, hogy amely napon a koronát a templomból a király
                  lakására viszik, attól számitott három napon belül meg kell ejteni a
                  koronázást?</p>
					<p>- Ismerem.</p>
					<p>- Na lássa, ez az. Ellenségeim mindenre gondoltak, csak erre nem. Ezt
                  kifelejtették a számitásból. Vagy talán azt gondolták, nincs bátorságom előidézni
                  e vis majort, mely halomra dönti az ő terveik kártyavárát? Hanem ebben csalódtak.
                  A szent koronát a templomból, ágyuk dörgése és megfelelő udvari szertartás között,
                  még ma a trónörökös lakására vitetem. Ma van szeptember 23-ika. Mától számitott
                  három nap alatt Ferdinándot magyar királylyá koronázzák, akár tetszik Petőéknek,
                  Niczkynek, akár nem. Nézze, már viszik...</p>
					<p>A titkár az ablakhoz rohant. Huszonegy ágyulövés reszkettette meg a szük pozsonyi
                  utczákat. Látta a koronaőrök ezüst sisakját; fénylő alabárdját. Testőrök, udvari
                  méltóságok, papok kisérték a menetet. S látta biborbársony párnán a szent koronát
                  félretört keresztjével, remek foglalatu drágaköveivel. A szent koronát, amelyet
                  már oly sok magyar királynak tettek föl homlokára, amelynek árnyékában az
                  uralkodót, egy alkotmányos nemzet hüsége, szeretete és halálraszánt vitézsége óvja
                  és környezi...</p>
					<p>A menet lassan, méltóságosan vonult el, mint valami álomkép... A titkár
                  fölkiáltott meglepetésében és örömében.</p>
					<p>- Erre senki sem gondolt. A gróf ur e bátor elhatározása nemcsak ellenségeit lepi
                  meg, de barátait is.</p>
					<p>A korona átvételének hire a kanczellár ellenségeit megdermesztette. Pető
                  fogcsikorgatva ismerte be, hogy a játszmát megint elvesztette. Niczky a vállát
                  vonta.</p>
					<p>- Ja Danton, mit gondolt maga? Azt hitte, Szirmai minden védelem nélkül megadja
                  magát? A haditervet ön főzte ki. Ön vallott vele szégyent. Papiroson - mint a
                  haditervek általában - szépen ki volt eszelve minden. De az ellenség nem papiros
                  numerus. Élő valóság. Nem azt hiszi, amit neki előirunk. S rendesen nem ott bukkan
                  föl, ahol mi fogadására egész haderőnket lesbe állitottuk...</p>
					<p>A kanczellár erős föllépése hatalmas benyomást tett a rendekre. Az országgyülés
                  állandónak jelentette ki az üléseit. Még az nap este létrejött a két ház között a
                  megállapodás, 24-én a határozatokat Szirmai a királynak bemutatta s még az nap
                  délután megjött a legfelsőbb jóváhagyás.</p>
					<p>A koronázásnak semmi sem állott utjában. De megnyiltak az egek csatornái, s ami
                  halálos ellenségeinek nem sikerült, azok szépen elmosták a kanczellár nevezetes
                  terminusát.</p>
					<p>Ferdinándot két nap mulva - 28-án - koronázták meg magyar királynak.</p>
					<p>Szirmai hatalma és dicsősége délpontján állott. A király mindent elkövetett, hogy
                  kedves emberét a nádorral kibékitse. Mielőtt elutazott volna Bécsbe, egy időben
                  magához hivatta a kettőt. A nádor, királyi rokona kedvéért, látszólag meg is
                  bocsátott és kezet szoritott a kanczellárral; de szive tele volt idegenkedéssel, a
                  mit Szirmai legujabb sikere - amelylyel a cselszövények hálóját egy erélyes
                  kardcsapással ketté vágta, - nem hogy csökkentett, sőt titokban nagyobbra
                  növelte...</p>
					<p>Az ujonczok megajánlásánál Pető ujra elülről kezdte mesterkedését.</p>
					<p>De kinos meglepetésére, az ellenzék egyik legtüzesebb kiválósága emelt szót az
                  ujonczok sürgős megajánlása mellett oly indokolással, hogy „a legrosszabb
                  kormánytól sem lehet megtagadni a haza védelmének eszközeit, válságos
                  időkben.”</p>
					<p>- Meg van véve a gazember, - dühöngött magában Pető, s gyülölködő álmodozással
                  nézte a kanczellárt, ahogy a karzaton ülő Beátának, szivigható, borus mosolylyal
                  köszönt.</p>
				</div>
				<div type="chapter">
					<head>
                  XXX. Istenek alkonya.
               </head>
					<p>Hideg eső veri Pozsony város kövezetét.</p>
					<p>Pető Pál ma szokatlanul későn kelt föl. Csengetésére zöld huszár jön be, hogy az
                  öltözködésnél segitségére legyen.</p>
					<p>A nagy viczispánnak rossz kedve van. Valami közelgő szerencsétlenség függ a feje
                  fölött, amely ugy át fogja hüteni szivét, mint a földet a hideg eső. Vagy talán
                  rosszul aludt, ami a nagy és kis emberekkel könnyen megesik.</p>
					<p>Az ebédlőben leül. Máskor fölvidul a hófehér asztalteritő, a metszett, karcsu
                  poharak, a bágyadt fényü ezüstnemüek társaságában. De most kedvtelen, sőt
                  mogorva.</p>
					<p>A felesége még nem jött le. Egyáltalán az utóbbi időben ritkán reggelizett és
                  ebédelt a férje társaságában. Csak a világ előtt voltak már férj és feleség.
                  Otthon a jól elzárt, kényelmes, fényüző szobákban Beáta kerülte az urát, s mind
                  idegenebb volt hozzá.</p>
					<p>Ma különben olyan fanyar kedvben volt Pető, hogy nem bánta, ha magára hagyják.</p>
					<p>Szórakozottan vett a kezébe egy német lapot, amelytől a censura megvonta a postai
                  szállitást, de amely ügyesen kikerülte a hatóságok szemét, igen sok magyar ember
                  házához járt. Csak szokásból gépiesen olvasta, de az esze máshol járt.</p>
					<p>Egyszerre, - mintha lobbot vetett volna az egész lap, - az izzó betük össze-vissza
                  égették szivét. A külföldi ujságból kellett megtudnia, hogy a fekete angyal, a
                  cholera, átugrotta a katonai kordont és hol itt, hol ott üti föl a fejét
                  Magyarország és Ausztria városaiban. Pető a félelemtől elsápadt mint akármelyik
                  közönséges halandó. Bátor, elszánt ember volt különben, de a ragályos betegségtől
                  irtózott. Gyermekkorában azt jósolta egy czigányasszony, hogy kolerában hal
                  meg...</p>
					<p>Egyike volt azoknak, akik a katonai kordon felállitását sürgették. Nyilván azt
                  hitte, hogy a fekete rémet is rendőri felügyelet alá lehet helyezni, hogy utlevél
                  nélkül ő sem lépheti át az ország határait.</p>
					<p>S most mégis itt van. Eszébe jutott a jóslat... Félóráig mozdulatlanul, sápadtan
                  nézett ki az ablakon, mintha a hideg esőtől, a ködös, hideg időtől kérne
                  tanácsot.</p>
					<p>Az eső állhatatosan, egykedvüen verte a kövezetet. Bőrig ázott járókelők áldották
                  magukban a soha ki nem fáradó felhőket, amelyeknek szürke mélységében némi rozsdás
                  pirosság tünedezett föl.</p>
					<p>Sokan talán látták is az ablaküvegen át a halvány arczot. Oly ember arczát, akinek
                  szürke most a világ, s akinek élete felhőben - mint az égbolton - talán már ott
                  lappang egy kis rőt fény: a közelgő alkonyat jele.</p>
					<p>Pető sokáig nézte az esőt. Egyik csepp olyan, mint a másik. Milliónyi esőcsepp
                  egyforma, mint ahogy egyforma milló ember, ha nem is arczban, de örömben és
                  fájdalomban. Hány ember van még Pető Pálon kivül, akit ebben a hideg, nedves,
                  ködös időben, halálos rettegés fog el a kolera felléptének hirére...</p>
					<p>Odakint még folyton esett. Pető fájdalmas tépelődéséből felriadva, kávéját
                  gépiesen a szájához vitte. Mig ő töprenkedett, a kávé kihült. Összeborzadt, ahogy
                  a hideg folyadék ajkát érintette. A halálra, a holt emberre emlékeztette őt ez a
                  hidegség. Oly emberre, akit egy pillanattal előbb még az élet melegsége járt
                  át.</p>
					<p>Beátát szerette volna látni. A becsengetett huszár azt mondta, kikocsizott.</p>
					<p>- Kikocsizott, ebben a gyalázatos, rossz időben?</p>
					<p>Rászorult volna most a neje vigasztalására. E pillanatban erősen érezte egy
                  tiszta, odaadó asszonyi szivnek a hiányát. Ő maga volt az oka, ha a felesége szive
                  elfordult tőle.</p>
					<p>Hátha neje is megcsalja őt, a hogy ő megcsalta a szép, fiatal asszonyt? Hová
                  kocsizott ilyen korán s ilyen csunya időben? Nincs-e kedvese, akivel titokban
                  összejön?... A kanczellár most Pozsonyban van... Holnap akar elutazni... Hátha
                  találkozásra ment Beáta, titkos szerelemtől tele szivvel, mint ahogy tele van
                  éjjeli harmattal a virágok kelyhe?... Ha nejének is volna puha, rejtett szerelmi
                  fészke, mint amilyen neki volt, ahol a rézhaju Ormai Piroskát rejtegette?</p>
					<p>Ez a gondolat nagyon meggyötörte.</p>
					<p>Kezét ökölbe szoritva, eszes képéből kikelve járt-kelt szobáiban.</p>
					<p>- Hanyatlom, erősen hanyatlom, - mormogá keserüen, megállva egyik ablaknál,
                  ahonnan végig láthatott az utczán. Gyermekes érzések kinoznak. Gyanakszom, mint a
                  nyárspolgár, ha ablaka alatt megcsendül a huszártisztek sarkantyuja, s fiatal
                  felesége kinyitja az ablakot...</p>
					<p>Nem, ennyire még nem vagyok. Pokolba az érzelgős hangulattal, pokolba a
                  féltékenységgel!... A feleségemnek van rá ezer oka, hogy hütlen férjnek tartson, s
                  rossz élet van közöttünk emiatt... Szép fiatal asszony ő, olyan a szive, mint a
                  forrásban levő must. Csoda-e, ha megtetszenék neki valaki? Ha azt az utat
                  követné, amelyet én mutattam meg neki? Helyes, de mi köze ennek a
                  féltékenységhez?... Miért gyanakodjam? Miért gyötörjenek szivemésztő kételyek?
                  Miért kinozzam magam föltevésekkel?...</p>
					<p>Ide tények kellenek. Ha hütlensége kézzelfogható, megtapintható valóság, s nem
                  beteges agyrém: akkor még mindig elég idő marad megboszulni magam. Nekem nincs
                  időm, hangulatokkal és kedélyhullámzással törődni. Tiszta, száraz, kegyetlen
                  világosság kell nekem, nem az árnynak és a fénynek változó, homályos játéka a
                  faleveleken...</p>
					<p>Ahogy igy tünődött, Beáta megjött. A zárt hintó begördült a kapun, néhány pillanat
                  mulva Beáta lépett be, fénylő tekintettel, jókedvüen, szépségének teljességében.
                  Ahogy könnyü, ruganyos léptekkel végigment a szobán, szomoruság nélkül, sőt
                  vidáman nézegetve a szürke, hideg esőt, Pető Pál szive elszorult és kételyei
                  megujultak.</p>
					<p>Hiába tiltakozott ellene, ő bizony kézzelfogható valóság nélkül is ébredezni érzé
                  szivében a féltékenységet. Neje ragyogó szeméből, vigságából, a hajába tüzött
                  rózsából, egész szerelmi történetet alkotott képzelete.</p>
					<p>Most érezte életében először a vágyat, embertársának a legtitkosabb gondolatában
                  olvashatni. Ha ő most beláthatna a keskeny, sima homlok mögé: vajjon mit látna
                  ott? Ahogy meglátni a női szem tükörében egy fának, háznak, szélfuvott ágnak
                  piczinyke rajzát: miért nem látni meg a férfi képét, akiért eped? A homályos szoba
                  képét, ahol édes szenvedélylyel összejöttek? A bün képét, amely, ha már
                  elkövették, nem hagy más nyomot maga után, mint egy kis ragyogást a szemben, s
                  egy parányi bágyadt mosolyt, a csóktól elboritott szájacska szögletében?...</p>
					<p>Érezte, hogyha el nem megy hazulról, dühét, elkeseredését, oktalan gyanuját, nem
                  lesz képes elfojtani...</p>
					<p>Az eső még mindig esett, lassan, unalmasan, örökké. Dél felé járt az idő, ő nem
                  evett semmit reggel óta, mikor a kihült kávé a halált juttatta eszébe. A halál
                  csak kihülés... Megéhezett. Ormai Piroska jutott eszébe, akit már egy hete nem
                  látott, s akinél jól lehet ebédelni. Megparancsolta, hogy fogjanak be.</p>
					<p>Mióta Beáta az erdei lakban meglepte őket, azóta Pető Pozsonyban, a külvárosban
                  bérelt lakást Piroskának. Csöndes, a világtól elfalazott utcza volt az, ahol
                  Piroska lakott.</p>
					<p>A leányt betegen, ágyban találta. Megijedt, mikor ránézett. A szép kis vörös leány
                  megsoványodott, szeme lázasan csillogott, hangja rekedt, tompa volt, mint a
                  katonák gyászposztóval bevont dobja.</p>
					<p>- Mi bajod? - kérdezte és leült ágyához.</p>
					<p>- Régen nem voltál itt, - felelé a leány szemrehányó hangon. - Több egy heténél,
                  hogy nem láttalak. Ti férfiak egyformák vagytok valamennyien; elhanyagoltok,
                  mihelyt biztok bennünk. De én nem várom be, mig megunsz és eldobsz magadtól! Vedd
                  tudomásul, hogy szakitok veled...</p>
					<p>Pető csittitotta a leányt. Rézvörös haját végig simitotta.</p>
					<p>- Sok dolgom volt... Államügyek...</p>
					<p>Kedvtelenül, szakgatottan beszélt, egész valóján a kimerültség feltünő
                  jelével.</p>
					<p>Piroska nyugtalanul mozgott az illatos, hófehér párnák között.</p>
					<p>- A te államügyeidtől meg is halhatna az ember...</p>
					<p>Pető erősen szürkülő bajuszát huzogatva, komoran a leányra nézett.</p>
					<p>- A halál nem is oly rossz, s jobb ha előbb jön, mintha később... Sötétbe való
                  ugrásnak nevezik némelyek, s félnek tőle, mert nem tudják: mi vár reájuk a fekete
                  kapun tul... Nem a halál irtózatos nekik, hanem az, ami utána jön... A szél
                  megszünése, a nap lenyugvása, a gyümölcs lehullása, a harmat fölszikkadása, a
                  lecsillapitott szomjuság, a kielégitett öröm: hisz ez mind halál. Mert mindez
                  elmulás.</p>
					<p>- Mégis félsz a haláltól, Pető...</p>
					<p>Pető összerázkódott, mintha hideg vizzel öntenék végig; de Piroska nem ügyelt rá,
                  tovább folytatta beszédét.</p>
					<p>- Ne beszéljünk a halálról... Mikor a szeretőd lettem, kivántam a halált... De
                  most. Óh, mikor olyan szép az élet, mikor olyan vagyok, mint egy virágbaborult
                  fiatal fa, amelynek minden ága verőfényben fürdik, - most nem szeretnék
                  elpusztulni.</p>
					<p>Pető mélabusan kérdezte:</p>
					<p>- Hát boldog vagy, kis bolond madaram?... Ez hizelgő vallomás.</p>
					<p>Piroska bágyadtan, kifáradva feküdt egy darabig. Csak a szemével intett „nem”-et.
                  Végre szóhoz jutott.</p>
					<p>- Veled szakitok, barátom. Elhatározott dolog ez, és sem kérésedre, sem
                  fenyegetésedre nem változtatom meg szándékomat.</p>
					<p>- Egyelőre se nem kértelek, se nem fenyegettelek, - mondá Pető fellobbanó
                  büszkeséggel. - Ha szakitani akarsz velem, én nem marasztallak... Ugy sem győzöm
                  már teljesiteni költséges rigolyáidat. Bizalmasan elmondhatom, - bár nem illik az
                  ilyesmi és nem szokás, - hogy sok pénzembe kerültél. Ha te mindezt tudva, sülyedő
                  hajónak tartasz, amelyet tanácsos nyakrafőre elhagyni: menj isten hirével...</p>
					<p>A leány csodálkozva hallgatta Pető keserü beszédét. Ilyennek szerette őt, mikor
                  levetette magáról az elegáns, egykedvü világfi álarczát s annak mutatkozott be, a
                  mi volt: szilaj, szenvedélyes, vad férfinek, akit indulata minden pillanatban
                  elragad...</p>
					<p>- Beszéljünk okosan, barátom. Lehet, hogy tulságosan megkoppasztottalak. De mit
                  akarsz, nem voltunk-e méltók egymáshoz? Nem fosztottad-e ki te is szivemet? Nem
                  tépted-e teli marokkal ifjuságom virágait? Nem a tied voltam-e - szerelem nélkül?
                  Az én kifosztott szivem s a te kifosztott zsebed vethetnek-e valamit egymás
                  szemére?</p>
					<p>Oly gunyosan és keserüen nevetett, hogy Pető végre megdermedt tőle. Szelidebb
                  hangon szólott hozzá.</p>
					<p>- Ne izgasd föl magad. Ne beszéljünk fosztogatásról, hiszen én akaratoddal
                  tettelek szépséges szeretőmmé s te az én beleegyezésemmel költötted el
                  pénzemet...</p>
					<p>Piroska föltámaszkodott a félkönyökére.</p>
					<p>- Nem vitatkozom veled, hiszen te a szavak nagy mestere vagy. Jó, hát szerettél s
                  e szerelem nevében tetted tönkre fiatal életemet. De én oly tisztán belelátok
                  szivembe, mintha napsütött folyóviz volna: én nem szerettelek soha. Szerelem
                  nélkül lettem a tied. Irtóztató...</p>
					<p>Kezével elfedte lángoló arczát.</p>
					<p>- Csodálatos, - mondá Pető boszusan, - hogy csak most jösz rá erre.</p>
					<p>- Oh, - felelé a leány leirhatatlan mosolylyal, - későn jöttem rá, mert csak egy
                  hét óta tudom igazán, mi a szerelem.</p>
					<p>- Még az enyém vagy, nincs jogod ilyen vallomást tenni, - mondá Pető, kitörő
                  haraggal.</p>
					<p>- Egy hét óta a másé vagyok, uram, - szólt a leány diadalmas mosolylyal, először
                  hagyva föl a bizalmas tegezéssel.</p>
					<p>- Beismered?</p>
					<p>- Miért ne?</p>
					<p>Oly kihivó hangon, a régi hetykeség oly teljességével mondta ezt, hogy Pető
                  indulatosan szoritotta ökölbe kezét.</p>
					<p>- Csak semmi heveskedés, barátom. A tragédiákat ki nem állhatom... Közöttünk nem
                  járja az ilyesmi.</p>
					<p>- Azt mondja, hogy soha sem szeretett, - mondá Pető, leküzdve fölindulását, s
                  akaratlanul magázva a leányt ő is, - de hát miért lett akkor az enyém?</p>
					<p>Ormai Piroska vállat vont.</p>
					<p>- Hja, ha azt én tudnám, miért választottam ki annyi férfi közül, akik a czipőm
                  sarka után futkostak? S ha egyáltalán tudnám, miért nem vártam meg nyugodtan, mint
                  a becsületes lányok, azt a boldog időt, mikor az, aki meghódit, megkéri kezemet?
                  Ezek titokteljes, megfoghatatlan dolog, barátom. Az élet tele van ilyen
                  bolondságokkal. Mert a legnagyobb bolondság szerelem nélkül tönkre tenni
                  magunkat...</p>
					<p>Pető mogorván, gőgösen, vérig sértve hallgatta e megalázó vallomást. Hiuságát
                  csontig sebezte e beszéd mindenik szava. De uralkodott magán. Gunyos volt, s
                  enyelgő hang alá rejtette - mint a diéta vitáiban is akárhányszor, - féktelen
                  indulatát.</p>
					<p>- Köszönöm a szives kalauzolást, szivének utvesztőjében. Lámpácskájával
                  bevilágitotta a homályos zugokat; most már látok. Szakitási szándékát komolyan
                  veszem. Mert ha nem akarna elválni tőlem, nem avatott volna be legbensőbb
                  titkaiba... Sajnálom az aranyos napokat, - benső visszonyunk fojtó melegségü, édes
                  napjait - nem azért, hogy elmultak, hanem azért, mert nem jönnek vissza többé
                  soha...</p>
					<p>Fölállott s keztyüjét kezdte huzni, mint aki menni készül.</p>
					<p>Ormai Piroska kinos jelenetet, lángoló haragot, féktelen dühösséget várt. Ez a
                  nyugodt, kifogástalan nagyuri elválás meglepte.</p>
					<p>Kérte, hogy üljön le, egészen közel hozzá az ágya szélére. Azután lázas, fáradt
                  arczát a Pető erős kezére fektette, mintegy megköszönve a sok jót, (az ékszereket,
                  ruhákat, fogatot, nagyuri fényüzéssel fölszerelt lakást), amivel e kéz
                  elhalmozta.</p>
					<p>- Hálátlannak látszom, de nem tehetek róla. Ha megigéri, hogy nem lesz indulatos,
                  ha szépen végighallgat, meggyónok mindent, mintha testvérem volna...</p>
					<p>Pető szeszélyes lelkében egyike villant meg azoknak a váratlan ötleteknek,
                  amelyekkel oly sokszor lepte meg barátait és ellenségeit. Leült a leány ágyára,
                  arcza valami csöndes biztató mosolyban olvadt föl.</p>
					<p>- Beszéljen bátran, kis madaram. Ugy beszéljen, mintha bátyja volnék... Figyelek,
                  csak kezdje...</p>
					<p>Ormai Piroska hosszu vallomásba kezdett. Halkan, töredezve beszélt. Petőnek
                  nehezére esett minden szavát figyelemmel kisérni.</p>
					<p>- Bennünk, bukott nőkben, - mint az égről lefutó csillagnak utófénye, - a tiszta,
                  ideális szerelemnek sovárgó gondolata él. Oly fogékonyak vagyunk szüzies tiszta
                  szerelemre, mint azon szerencsés leánytársaink, akik, mig mi porban, szennyben
                  siklunk le a lejtő legaljára, ott maradnak a hajnalfénytől ellepett, derült
                  magaslatokon...</p>
					<p>Ő, aki szerelmet ébresztett bennem, szelid, bánatos arczu, huszonkét éves
                  orvosnövendék. Hogy hol ismerkedtünk meg; miként hatott rám félénksége és
                  tartózkodása; mint néztem el abban az időben órákig a csillagos eget: ezek csekély
                  dolgok s magát, Pető, nem érdeklik.</p>
					<p>Azzal se untatom, - bár igen kedves dolog, micsoda nagy bátoritás kellett hozzá,
                  mig annyira tudtam vinni, hogy megcsókolja - a kis ujjam hegyét.</p>
					<p>Ugy-e, kinevet érte, mert hiszen égő, érzéki csókok tüzes záporával boritotta el
                  ajkaimat? Pedig, lássa, önnek minden csókja nem ért föl azzal az egygyel, amelyet
                  itt, a kisujjam hegyén viselek. A maga csókjai ártatlan vizcsöppek az övéhez
                  képest, amely égeti a bőrömet, mintha izzó arany csöppent volna rá.</p>
					<p>Aztán, öreg barátom, látott ön engem valaha pirulni? Soha. Még akkor sem pirultam
                  el, mikor felesége az erdei lakban reánk nyitott... Lássa, ő pirulni is
                  megtanitott. Zavarba jövök és elpirulok, valahányszor, - mikor vele sétálok, -
                  régi ismerőssel találkozom...</p>
					<p>A multkor emiatt összetüztünk. Neki rosszul esett, hogy más férfiak láttára
                  elveresedem, mint a főtt rák. Egész értekezést irt hozzám ez alkalommal. Oly
                  komolyan fogta föl a dolgot, mintha egész életünkre kiható kérdésről volna szó.
                  Hallgassa csak, mit irt a többek között?...</p>
					<p>Piroska elővett a feje alól egy gyürött papirlapot s ezt olvasta le róla:</p>
					<p>„Mikor ön, kisasszony, egyik-másik ismerőse láttára elpirul, nagy aggodalmat
                  ébreszt bennem, mert a pirulást a világ a sziv beszédének tartja... Pirulása azt
                  jelenti, hogy szive az enyém, de valamivel a világnak is tartozik... Az lesz
                  ezentul czélom, hogy többet szórakozzék.”</p>
					<p>Piroska, amint e mondatokat felolvasta, kaczagott és sirt, s felkiáltásokkal
                  kisérte őket.</p>
					<p>„Ne higyje, hogy azért tanácsolom ezt, mert ha önnek több szabadságot engedek,
                  azzal magamnak is több szabadságot biztositok.” (Érti e mondatban rejlő ártatlan
                  fenyegetést? Neki is több szabadsága lesz... Nemde elragadó?)</p>
					<p>„Én már beteltem a világgal. Ismerem, mily méltatlan arra, hogy szerelmünknek csak
                  az árnyékát is odaadjuk mindazért, amivel a világ bennünket kecsegtet. Nekem már
                  volt dolgom emberekkel. Belátok romlott szivük fenekéig...” (Mit szól ehez a zöld
                  világfájdalomhoz? Ehez az édes affektáczióhoz, olyan ember részéről, aki a világot
                  és az életet nem ismeri?...)</p>
					<p>„Sorsom az ön kezében van letéve. (Az én kezembe, az ő tiszta, fiatal életének
                  sorsa!) Öntől függ, hogy azt mondják rólam: boldog volt. Vagy azt, hogy nagy
                  dolgokat akart véghez vinni; tudománya, müvei és gyógyitásai tulélik őt, de ő maga
                  boldogtalan volt szegény, mert senki sem szerette... Mert önön kivül, édes
                  kisasszony, (Nem pompás ez a régi divatu megszólitás?) mindenki más: senki”...</p>
					<p>Bevégezte az olvasást, s a gyürött papirlapot, mint valami nagy kincset, a vánkosa
                  alá rejté.</p>
					<p>Az olvasás Piroskát kifárasztotta. Nehezen lélegzett; de összeszedte magát
                  mégis.</p>
					<p>- Csak még egy perczig, kedves barátom. El akarok önnek mondani mindent... Az én
                  kis orvosom is olyan, mint maguk, többi férfiak. Rossz ember. A szelid, gyöngéd
                  levelek után szenvedélyes, követelő levelek következtek... Olyanok voltak e
                  levelek, mintha kénkőbe volnának mártva. Ugy irt ez az én édes kamaszom, mintha
                  kitanult csábitó volna... Leirta álmait, amelyek mind abban végződtek, hogy ő
                  karjai között tartott... Egyszer, - azt irta - valami rosszul világitott kupéban
                  utaztunk, s egy lélek sem volt ott rajtunk kivül... Aztán könyörgésre, duzzogásra,
                  fenyegetésre fogta a dolgot. Néhány napig kiállottam, hogy nem jön el hozzám... Az
                  ötödik nap, mikor a nyugtalanság majd megölt, egyetlen szót irtam neki:
                  „Várlak”... Eljött, itt maradt reggelig... Mikor lekisértem, mezitláb mentem végig
                  a hideg márvány folyosón... Sokáig nem tudtam tőle elválni, dideregve jöttem
                  vissza, meghültem... S ő mily megelégedett s boldog azóta... Még a szeme is jobban
                  ragyog s a járása délczegebb. Nem félénk és szerény már, inkább majd kibujik a
                  bőréből... Türelmetlenül várja meggyógyulásomat, és nagyon hetykén...
                  fenyeget... Adta kis bolond Eskulápja... Most már elmondtam mindent... Igaz, egyet
                  még nem... Nagyon beteg vagyok... Szédülök, nincs étvágyam, a fejem nehéz, s
                  mintha valami nagy égés volna körülöttem, émelygés kinoz... Azt hiszem, életembe
                  kerül az az egy éjszaka, a megbocsátás és az igaz szerelem éjszakája!...</p>
					<p>Mig a leány beszélt, Pető Pál nézte, mily változáson megy át egész valója...
                  Sulyos betegsége daczára, szeme fénylett, ajka mosolygott, friss, harmatos tiszta
                  emlékektől, remegett egész teste... Azt, hogy beteg, hülésnek tulajdonitotta...
                  Ugy érezte, e hosszu vallomásra nincs mit felelni. Barátságosan megszoritotta a
                  leány kezét és távozott.</p>
					<p>Az előszobában az orvossal találkozott. Csinos, fiatal fiu volt, tele életkedvvel.
                  Szeméből a diadalmas, kielégitett szerelem boldog önhittsége sugárzott...</p>
					<p>Az eső elállott. Odakint már meggyujtották az utczalámpákat. Fényük hosszu
                  vonalakban tükrözött a nedves, megázott gyalogjárón. Szél fujt, a lámpák
                  nyugtalanul lobogtak a szélben.</p>
					<p>Pető Pál, kocsijában összehuzódva, komor gondolatokba merült.</p>
					<p>Valami gonosz előérzet azt sugta neki, hogy feje felett a szerencse napja
                  leáldozott, s hogy nemcsak a nedves, szürke utczákon, de az ő pályáján is
                  sötétedik, rohamosan sötétedik...</p>
				</div>
				<div type="chapter">
					<head>
                  XXXI. A fekete angyal.
               </head>
					<p>Oroszország a lengyel fölkelést leverte. Ázsia belsejéből kegyetlen tatárcsordákat
                  bocsátott rá a boldogtalan országra, akik vérbe-lángba fojtották a lengyelek
                  szabadságát.</p>
					<p>Az ázsiai hadsereg azonban a kolerát is behurczolta magával. Mint őszkor a legyek,
                  rakásra hullottak az orosz hadsereg katonái, megfertőzve a vidéket mindenfelé.</p>
					<p>Európa megrémült, mert a szörnyü betegség roppant hevesen lépett fel. Aki
                  megkapta, halál fia volt, kevés kivétellel.</p>
					<p>A hosszu békekorszak elpuhitotta a nemzeteket. A népek összeszedték valahogy
                  magukat. A jólét és a vagyonosodás terjedt, s a czivilizáczió kényelme mind
                  szélesebb néprétegeknek jutott osztályrészül. A szaporodás, - mint a nagy
                  háborukat követő békekorszakokban rendszerint, - igen erősen megindult. Nem
                  csoda, ha a fekete angyal szárnysuhogása megdöbbentette a kormányokat, s ha az
                  életükért remegő népek kétségbeestek.</p>
					<p>Az akkori orvosi tudomány azt tartotta, hogy a kolera érintkezés által terjed.
                  Védekezni tehát csak elszigeteléssel, elzárkózással lehet ellene. Chinai fallal
                  kell elzárni egyik országot, egyik megyét, egyik várost, egyik falut, egyik házat,
                  egyik embert a másiktól; minden mástól.</p>
					<p>A megrémült Európa a legerélyesebb védekezést követelte Ausztriától. Fel is
                  állitották a katonai kordont Lengyelország felé és a Duna mentén mindenütt.
                  Ferencz orvosa, Stift, korát messze meghaladó tudománynyal azt mondta, mindez nem
                  ér semmit, mert a kolera átugorja a katonai kordonokat, meghozzák a szelek, hozza
                  a folyók vize; s akár tetszik, akár nem, be fog kopogtatni Európa minden
                  országába.</p>
					<p>A király orvosának jóslata hamar beteljesült. Sárosban a kolera kiütött.
                  Körülfogták szorosan, mint egy égő házat. S mint mikor az égő épület ajtaját
                  bekötik, hogy akik benne vannak, ott égjenek: a kolerától meglepett vármegye
                  lakossága szörnyü napjait állotta ki a reménytelen halálfélelemnek. Pusztult,
                  fogyott, meg lett tizedelve, egy helyre zárva be a halál fekete angyalával.</p>
					<p>Egy ideig ugy látszott, Sárosmegye elszigetelése teljesen sikerült. Akik ebben
                  reménykedtek, keserves csalódásra ébredtek nyolcz nap mulva. A fekete rém
                  átugrotta a kordont és Kassán, sőt Zemplénvármegyében lépett fel.</p>
					<p>A nyugati hatalmak diplomatái reárontottak Ferenczre. Kivánták, hogy a kolera
                  terjedését a Dunánál állitsa meg, bármily áldozatok árán és bármily
                  eszközökkel.</p>
					<p>Szirmai maga sietett felülvizsgálni a szigoru intézkedéseket. Magyarország
                  becsületkérdésének tekintette, hogy a kolera rohamos terjedésének gát vettessék.
                  Intézkedései nem mindenben találkoztak a nádor tetszésével, ami - Pető nagy
                  örömére, - a két hatalmas ember személyes viszonyát még jobban elmérgesitette.</p>
					<p>A katonaság éles töltényeket kapott. Ki volt adva a parancs, hogy lőjenek le
                  mindenkit. Azt, aki a kordonon át akar menni, azt is, aki a kordon közelébe
                  jő.</p>
					<p>Szirmai szekerén végigment a katonai vonalakon. Mindent apróra megnézett és
                  naponként kétszer tett jelentést a királynak a tapasztalt hiányokról, s az azok
                  megszüntetésére tett intézkedésekről.</p>
					<p>Pétervárad és Versecz között még állott a hid, azt leromboltatta. Földváron már
                  menekülő emberekkel jött szemközt, akik ujságolták, hogy falujokban kiütött a
                  fekete halál. Szirmai a helyszinére sietett. Orvosságot osztatott szét a nép
                  között, a halottakat egyszerü deszka-koporsóba téve, harangszó nélkül temettette
                  el, oltott meszet öntetve a holttestekre, a kolerás házakat fertőtlenittette és
                  körülzáratta a falut szorosan.</p>
					<p>Onnan Fejérvár felé fordult. Ott már fenekestül föl volt fordulva minden. Nem
                  akarták a városba beereszteni. A királyi biztos kocsiján, kerülő utakon Győrbe
                  ment, onnan Parndorfon át Bruckba, ahol nyolcz napig volt vesztegzár alatt, nehogy
                  a bécsieket megrémitse.</p>
					<p>Alacsony deszkabódékban laktak itt husz álló napig, a vesztegzár alá vetett
                  utasok. Minden bódé előtt katona állott őrt, feltüzött szuronynyal. E bódékban
                  nagy volt a nyomoruság. Az eső beesett a tetőn, a viztől átázott szalma-zsupok
                  megpenészedtek és megrothadtak.</p>
					<p>Szirmai emberséges érzéke föllázadt a husz napig föltartóztatott utasok e
                  nyomorgatása ellen. Irásban tett jelentést Ferencznek, - a levelét megfüstölték, s
                  valami büdös folyadékkal leöntötték.</p>
					<p>A király e levél vétele után rögtön intézkedett, hogy Harrach gróf tágas és
                  kényelmes kastélyát üritsék ki és rendezzék be a vesztegzár czéljaira...</p>
					<p>Tiz nap mulva Szirmai Bécsben, Szörényivel ebédelt, mikor berontott a huszárja és
                  azt hozta hirül, hogy a haditanács épületében valaki kolerában megbetegedett.</p>
					<p>Szörényi fölugrott az asztaltól. Az asztalkendőt a kravátlija mellett felejtette,
                  kezében villa volt. Torka összeszorult a félelemtől. A piros, életteljes arczon
                  szederjes foltok támadtak, mint a feloszlásnak indult holttesten.</p>
					<p>Szirmai csöndesitette.</p>
					<p>- Bizonyosan vaklárma lesz. Miért ütött volna ki épen a haditanács épületében,
                  holott annyi a szegényes, piszkos városrész?</p>
					<p>A hir nem volt vak lárma. A haditanács épületének kapusa, a kolera jelenségei
                  között betegedett meg és estére meghalt.</p>
					<p>Fejvesztetten kapkodtak az emberek. Arra, hogy a császári város kellő közepén,
                  minden előzmény és hiradás nélkül föllépjen a fekete rém, senki sem gondolt.</p>
					<p>A gazdag emberek tovább álltak még az nap este. Sokan ugy hagyták oda a
                  palotájukat, hogy minden ajtó nyitva maradt. Éjjel, fáklyafénynél, egész
                  népvándorlás indult meg. A sorompókon órák hosszáig hömpölygött ki a menekülő
                  polgárság áradata.</p>
					<p>Schönbrunnt hirtelen elzárták. A parkot három öl magas deszkafallal vették körül,
                  és az udvari embereken kivül csak Metternich, Kolowráth és Szirmai kaptak benne
                  szállást.</p>
					<p>Szirmai épen Metternichtől jött. A herczeg nagyon szepegett. Mint szellemes ember
                  nem is titkolta. Dolgozószobájában mindenféle erős illatszerek füstölögtek, ő
                  maga gummi köpenyegben és gummisapkában ült s megparancsolta, hogy semmiféle
                  államirat ne kerüljön néhány napig a szeme elé s hogy ne bocsássanak be hozzá
                  senkit.</p>
					<p>A kanczellár gondolatokba merülve lépkedett a folyosó hideg márványkoczkáin, mikor
                  - mintha a földből termett volna elő - az egyik oszlop árnyékából a király sovány,
                  hajlott alakja bontakozott ki.</p>
					<p>Mint rendesen, egyszerü, szürke ruha volt rajta. Nagyszélü szalmakalap volt a
                  fején, mint akármelyik nyárspolgárnak. Ahogy kedvencz tanácsosát megpillantotta,
                  elébe ment. Arcza tele volt gonddal, de jóságos kék szemében nyoma sem volt az
                  ijedelemnek. A király megfogta a Szirmai kabátjának középső gombját és
                  barátságosan megrángatta.</p>
					<p>- Épp ilyen lehetett Róma, mikor Hannibál seregei megjelentek a kapuk előtt. Most
                  látom, mily kevés bátor ember van a környezetemben... Képzelje, a parkot elzárták
                  a világtól s a kapukon senkit sem bocsátanak be. Természetesen a kapukat rögtön
                  kinyittattam... Schönbrunn mindenki előtt nyitva áll. Most pedig Bécsbe megyek,
                  népem közé.</p>
					<p>Szirmai elsápadt.</p>
					<p>- Ne tegye, Felség.</p>
					<p>A király eleresztette a megkinzott kabátgombot. Ránczos, megöregedett arczán
                  ingerültség látszott.</p>
					<p>- Ha háboruban vérüket kivántam, ők kiontották értem... S én elhagyjam őket a
                  veszedelemben... Jön velem?</p>
					<p>Szirmai, beleegyezése jeléül mélyen meghajolt. Ez a kitüntetés boldoggá tette. Ha
                  megoszthatja királyával a veszedelmeket: az már más.</p>
					<p>Az udvari kocsis, akinek elő kellett állani, reszketett, mint a nyárfalevél. A
                  fehér tollbokrétás vadász oly arczczal ült föl a bakra, mint a katona, akit
                  golyózáporban egy veszedelmes sáncz ellen küldenek. Tudja, hogy ott hagyja a
                  fogát, de nincs helye az ellenszegülésnek.</p>
					<p>Bécs komor volt és néptelen. A házak ajtaja, ablaka bezárva, a boltajtókra a nehéz
                  vaslakatok rátéve, a tüzek mindenfelé kioltva. Az utczákon alig lézengett néhány
                  szál ember. Mint mikor - 1805-ben - a győzelmes Napoleon hadainak bevonulását
                  várták.</p>
					<p>Az a hir, hogy az udvar elhagyja Bécset, s hogy a császár Schönbrunnban
                  légmentesen elzárkozott alattvalóitól, végképen elvette az emberek bátorságát.</p>
					<p>Egyszerre csak a Burgban peregnek a dobok, harsognak a trombiták, az őrség
                  fegyverbe áll.</p>
					<p>Négy pej lótól vont nyitott kocsin, balján Szirmaival, a Kohlmarkt felől jön a
                  császár. Egyenesen a városháza elé hajtat, ahol ezer meg ezer szegény munkás kér
                  kenyeret és munkát, s ahol ökölbe szoritott kezekkel fenyegetik a hatóságot, amely
                  a kolerát közéjük beengedte.</p>
					<p>Ahogy meglátják az ő „Franzl”-jukat, egetverő örömorditás támadt. Egy pillanat
                  alatt megállitják lovait, a kocsit körülfogják és csókolják a kezét, a botját, a
                  szürke gérokkját, mindenütt, ahol csak érik.</p>
					<p>Az uralkodó feláll a kocsiban. Botjára támaszkodva, előrehajolt vállakkal, ránczos
                  arczával és gyönge hangjával nagyon elüt a Caesarok ismert szobraitól; de amit
                  mond, az a nehány szó, nagygyá teszi őt e pillanatban, s a zárkózott, mindenkire
                  gyanakvó embert a maga nemes mivoltában tünteti fel.</p>
					<p>Mig körülötte orgiákat ült a nép szeretete és szenvedélyes ragaszkodása, Ferencz -
                  először életében, - beszédet tartott a tömeghez.</p>
					<p>- Gyerekek! Megosztom veletek a veszélyt. Abból, hogy idejöttem közétek,
                  láthatjátok... Munkát és kenyeret kaptok; de azt megmondom, - itt hangja
                  fenyegetővé és rikácsolóvá vált és botját fenyegetőleg rázta feje felett - jaj
                  annak, aki zavart támaszt s a felsőbbségnek nem engedelmeskedik... Annak velem
                  gyülik meg a baja...</p>
					<p>Szirmai csodálkozva hallgatta e rövid beszédet. Benne volt ebben Ferencz minden
                  hibája és erénye, egész valója, hosszu uralkodásának minden alapelve.</p>
					<p>Ahogy rövid beszédét elmondta, kissé nehézkesen és biczegve leszállott az udvari
                  hintóból és elvegyült a nép között, amely akkor már - a történteknek hire menvén -
                  nagyon megnövekedett. Átfogták térdét. A kezét, kabátját, vállát, csizmáit
                  csókokkal boritották el. Szirmai attól félt, vézna, beteges alakja, mint a rosszul
                  égetett porczellánfigura, összetörik a felséges nép roppant kezében...</p>
					<p>Oly időben történt ez, mikor az orvosok nagyrésze óvakodott a beteghez
                  hozzányulni. Mikor az ablakon át nézték meg a beteget és selyem álarczot tettek
                  föl. Mikor a férj nejének, az atya fiának, a testvér testvérének érintésétől
                  óvakodott és irtózott, s mikor - magasabb egyházi méltóságok rendeletére, -
                  hasitott végü pálczikán szolgáltatta ki a lelkész a szentséget a
                  haldoklónak...</p>
					<p>Ferencz tettének hire befutotta egész Európát. Tisztelettel emlegették nevét
                  mindenfelé. Ugy ünnepelték, mint aki nagynak bizonyult a szerencsétlenség
                  napjaiban. Népe pedig ugy szerette, ahogy a Habsburgok közül soha senkit...</p>
					<p>Visszamenet a király jókedvü volt. Jókedve átragadt Szirmaira is, aki tanuja volt,
                  hogy lehet föléleszteni egy egész nép önbizalmát, bátorságát, lelkierejét,
                  egyetlen embernek határozott, bátor föllépésével.</p>
					<p>A szürke, törődött öreg ember, aki magas, kemény kravátlijába besüppedve, a
                  schönbrunni uton olykor szunyókálni látszott, Szirmai szemében hősnek tünt föl,
                  épen olyan nagynak, mint Hannibal, Julius Caesar, vagy ellensége és kortársa, I.
                  Napoleon.</p>
					<p>Már közel jártak a schönbrunni magas deszkafalakhoz, amely megett Metternich
                  herczeg háta előkelően borzadozott, mikor a király kedvenczéhez fordult.</p>
					<p>- Holnap tudtára adom falragaszokon az én bécsieimnek, hogy az orvosok tudománya
                  szamárság, s hogy a kolera nem ragadós. S meglássa: elhiszik nekem...</p>
					<p>Történeti tény - s erre Ferencz büszke volt, - hogy falragaszának a bécsi nép
                  hitelt adott, s hogy bár az emberek rakásra haltak, a „Franzl” nevezetes
                  kiáltványa óta, a könnyüvérü bécsi nép a fekete halált nem valami nagyon
                  rettegte.</p>
					<p>Mint Rómában a pestis idején, rózsakoszorus homlokkal, mámoros fővel tánczoltak át
                  a jó bécsiek a másvilágra. Valamelyik divatos Láner keringő büvös hangjánál...</p>
					<p>*</p>
					<p>Magyarországon a kolera véres zavargásokat támasztott. A felső megyékben különben
                  is ingerült a hangulat, mert rossz esztendő volt, s az esőzések miatt a burgonya a
                  földben rothadt meg.</p>
					<p>Az éhező, földesurai által elsanyargatott népben bolondabbnál-bolondabb hirek
                  jártak szájrul-szájra a kolera természetéről.</p>
					<p>Olyan betegség lévén, amelynek a piszok és szegénység a terjesztője, leginkább az
                  alsóbb néposztály körében szedte áldozatát. Már ez a körülmény is izgatta és
                  gyanakodóvá tette a tudatlan tót parasztot.</p>
					<p>De még inkább gyanus volt előttük a betegség ellen való védekezés módja. A házak,
                  falvak elzárása; katonai kordonok felállitása; a közlekedés teljes fennakadása;
                  minden kereset megszünése; fehér porok elhintése; a kutak „megmérgezése.”</p>
					<p>A kutakba ugyanis felsőbb rendeletre, bismuthport öntetett a hatóság. A jómóduak
                  vörös bort ittak és lengyel pálinkát, a vizet a szegény ember itta. Ő halt meg
                  tehát tőle. Ezeket a haláleseteket a köznép annak tulajdonitotta, hogy az urak
                  megmérgezték az ivóvizet, igy akarnak megszabadulni szép szerével a jobbágyaiktól,
                  nehogy élelmezni és tartani kelljen őket ily inséges időben.</p>
					<p>Néhány falu föllázadt. A tisztviselőket agyonverték, a kastélyokat és urilakokat
                  megrohanták. Felgyujtottak mindent s a kezük közé került földesurakat válogatott
                  kinzások között gyilkolták meg. Volt olyan, akit elevenen a földbe ástak. Másokat
                  tüzhalálra itéltek. Némelyeket kegyetlenül megcsonkitottak. A szemevilágát tolták
                  ki, vagy mint a hasábfát, az élő testét ketté fürészelték.</p>
					<p>Az égő kastélyok tüze messze világitott. A falvakban a harangok örökösen kongtak,
                  s éjjel-nappal temettek. Mikor a fekete koporsókat már nem győzték késziteni,
                  zsákba varrták a holttesteket, s szekérszámra szállitották ki a temetőbe.</p>
					<p>Ferencz azt kivánta Szirmaitól, hogy vaskézzel fojtsa el a jobbágyok
                  zendülését.</p>
					<p>A kanczellár kormánybiztost küldött, a statáriumot kihirdették, fegyveres erő
                  jelent meg a lázongó községekben.</p>
					<p>A kolomposokat összefogdosták és fölakasztották, a kisebb bünösöket börtönbe
                  vetették, s a katonaság ott ült a község nyakán, sáska módjára kiélve, kipusztitva
                  maga körül mindent...</p>
					<p>Csönd lett utána, temetői csönd. A kanczellár azonban, mikor a király neki az
                  eredményhez gratulált, kifakadt.</p>
					<p>- A jobbágyság sorsát meg kellene enyhitenünk, felség. A kolera csak ürügye a
                  szegény nép zendülésének, de az oka mélyebben rejlik: sok századnak
                  szenvedésében... Kényes ez a kérdés, tudom, de hozzá kell nyulnunk. Felséged, aki
                  népét annyira szereti, nem hagyhat méltóbb és szebb emléket maga után annál,
                  mintha a földhözragadt és a röghöz kötött jobbágyvilág százados bilincsét
                  föloldozza... Mihelyt a kolera megszünik, erre vonatkozó javaslatokat terjesztek
                  felséged elé.</p>
					<p>- Csak terjeszszen - mondá a király mélabusan, - de minél előbb. Öreg ember vagyok
                  már nagyon, ne felejtse el. Időm lejárt, napjaim meg vannak számlálva...</p>
					<p>Kinézett a dolgozószobája ablakán. Tekintete a schönbrunni park hatalmas, nyirott
                  fáira esett, ahol még az unokáinak unokái is sétálgatni fognak, ha ide menekülnek
                  az égető állami gondok elől.</p>
					<p>Az élő, mozgó, haragos-zöld lomb-falak fülkéiből hallgatag márványszobrok néztek
                  reá. S a pad, ahol bizalmas kihallgatásokat adott, ahol Szirmaiban, a kis
                  kanczellária tanácsosban a jövő emberét oly szerencsésen fölfedezte, el volt öntve
                  verőfénynyel...</p>
					<p>Minden ugy marad itt, ahogy az ő életében volt. Csak ő tér meg őseihez s aluszsza
                  majd a halál álmát, a kapuczinusok mogorva sirboltjában.</p>
					<p>Szirmai meghatott lélekkel nézte az ősz királyt, ahogy lemondással, a fatalista
                  megnyugvásával érezte közeledni a minden emberi pálya végét, s igy a királyokét
                  is: a fizikai megsemmisülést...</p>
					<p>*</p>
					<p>Az Ormai Piroskánál töltött nap után Pető szörnyü reggelre virradt: a szép leány,
                  az éj folyamán kolerában meghalt.</p>
					<p>Ahogy megdermedve, az eset előzményeivel foglalkozott, eszébe jutott, hogy
                  Piroska, mikor nála volt, főfájásról, émelygésről s pokoli szomjuságról
                  panaszkodott. Éjjel jöttek a görcsök s az irtóztató láz, amely megölte.</p>
					<p>Mikor tehát tegnap nála volt, ágya mellett ült, a kezét fogta: a leány már magában
                  hordozta a gyilkos kór csiráját. Sőt az ki is volt fejlődve, mérges gyom módjára
                  el volt terjedve benne...</p>
					<p>Első érzése az volt, hogy el van veszve. El fog pusztulni nyomorultul,
                  negyvennyolcz óra alatt... Mily borzasztó vég!</p>
					<p>Aggodalmasan ügyelte magát. Érverése rendes volt, feje nem fájt, se szédülés, se
                  szomjuság nem kinozta. Föllélegzett: Isten csodája folytán talán elkerüli szörnyü
                  végzetét.</p>
					<p>Hanem Pozsonyból menekülni kell, még pedig lóhalálában. Feleségének megüzente,
                  hogy egy utra készen álljon. Mert itt, pozsonyi házukban, halálos veszedelem
                  környezi őket...</p>
					<p>Beáta ellenvetés nélkül fölkészült. Jól tudta, hogy férje nagyon fél a fekete
                  angyal dögvészes leheletétől. Az Ormai Piroska váratlan halála különben őt magát
                  is megrenditette...</p>
					<p>Délig megállás nélkül utaztak. Azután váltott lovakon, megállás nélkül utaztak
                  estig.</p>
					<p>Pető mogorva és szótlan volt. Beáta azt hitte: Piroskát sajnálja. Szürke
                  porköpenyegébe behuzódva, olyan érzése volt, mintha fáznék.</p>
					<p>- Hideg a kezem? Nézze meg szivecském.</p>
					<p>Alázatosan és félénken beszélt és kezét odatartotta a feleségének. Beáta
                  megtapintotta.</p>
					<p>- Se nem hidegebb, se nem melegebb, mint máskor.</p>
					<p>E felelet megnyugtatta... Ujra hallgatásba merült. Gyönyörü erdei utakon haladtak,
                  de mindez Petőt nem érdekelte. Csak egyszer zökkent ki sötét álmodozásából.</p>
					<p>Elkerültek egy falut s régi, elhagyott temetőnél hajtattak el.</p>
					<p>Kőkerités fogta körül az örök nyugalom tanyáját. A kerités felett sok fa és
                  vaskereszt látszott s egy-egy márvány-obeliszk a bemohosult sirokon. A kapun, ahol
                  oly sok szomoru menet haladt el néhány emberöltő alatt, s ahol oly sok koporsó
                  tette meg az utolsó utját: a halál képe látszott. A csontember vasból való volt, s
                  az esőben már régen megrozsdásodott. Kifeszitett ijj volt kezében. Készült valakit
                  lenyilazni. Mert semmi sem véd meg az ő nyilától.</p>
					<p>Petőt a temető s a kis vasember kihozta sodrából. Elkáromkodta magát. Beáta
                  megütődve nézett rá.</p>
					<p>- Mi baja?</p>
					<p>- Miért kérdi? Ugy-e sápadtabb vagyok, mint egyébkor?</p>
					<p>Beáta hidegen ránézett.</p>
					<p>- Ugyan kérem, ne képzelődjék...</p>
					<p>Pető megint elcsöndesedett. De mig a lovak sebesen koczogtak az országuton,
                  kétszer visszafordult. Szeme nem tudott betelni a temető nézésével. Mintha
                  üldöznék őket, aggodalmasan kikerültek minden falut, járt országutat, ahol
                  szekerekkel vagy emberekkel találkozhatnának. A járatlan mezei utakat
                  keresték.</p>
					<p>Mikor másnap a baranyai templomtorony kibukkant a fák közül, Pető a feleségéhez
                  fordult.</p>
					<p>- Menjünk az erdei lakba.</p>
					<p>Beáta megrezzent, nem tudta leplezni ingerültségét.</p>
					<p>- Oda?...</p>
					<p>Pető megértette a sértett női büszkeség fellobbanását. Kérőleg, szinte
                  gyámoltalanul nézett rá.</p>
					<p>- Miért ne? Lássa, ott biztonságban leszünk. Elszigeteljük magunkat a világtól,
                  amig ez a szörnyü ragadós nyavalya meg nem szünik. Miért tegyük koczkára az
                  életünket könnyelmüen?</p>
					<p>Beátának egy más férfi jutott eszébe, aki sorra vizsgálta a katonai kordonokat,
                  aki a kolerától meglepett vidékeken gondtalanul utazik végig, aki maga nyujtja az
                  orvosságot a betegnek, fabódéban kiállja nyolcz napig a vesztegzárt, s aki a
                  király balján ülve, Bécsben a néptömeg közé hajtat, a legnagyobb koleraveszély
                  idején...</p>
					<p>De nem szólt semmit. Megszánta az oldalán ülő, aggodalmaktól megkinzott embert, s
                  egykedvü fejbólintással adta értésére, hogy nem bánja, menjenek az erdei lakba,
                  ha épen tetszik...</p>
					<p>Az erdei lakhoz érve, Pető megállittatta a kocsit nehány száz lépésre a kaputól.
                  Leszállott az ülésről, a feleségét lesegitette, azután megparancsolta a kocsisnak,
                  hogy hajtson egyenesen Baranyavárra. Képpel se forduljon vissza többet az erdei
                  lak felé.</p>
					<p>Az erdei lakra, az ismert eset óta, senki se viselt gondot. Az utakat benőtte a
                  fü, a park elvadult, minden ablaka be volt zárva, s az eső lemosta sok helyütt a
                  festéket a falakról. Egy öreg kulcsár lakott az egyik alsó szobában. Három cserép
                  virág volt az ablakban, onnan látszott, hogy élnek benne.</p>
					<p>A kulcsár elbámult, mikor az uraság, minden bejelentés nélkül, hirtelen betoppant.
                  Kezet akart csókolni az urasszonynak, de Pető ráförmedt.</p>
					<p>- Mi jut eszébe? Ebben a kolerás időben... Zárasson el minden kaput. A két
                  szolgalegényt lássa el puskával. Én mondom, Baranyamegye alispánja: lőjjenek le
                  mindenkit, aki a házhoz közeledik.</p>
					<p>- Hát a postás legényt, kérem alássan?</p>
					<p>- Mindenkit. A postást leginkább. A levelek terjesztik legjobban a ragadós
                  betegséget. Egy léleknek sem szabad elhagyni az udvart. Még a lovakat se szabad
                  megjártatni.</p>
					<p>- Hát a terméssel mi lesz, instálom?</p>
					<p>- Hadd rothadjon kint a tarlón... Tyuk, tojás, sertés, bornyu van a házban.
                  Egy-két hétig megélünk belőle... A kutat betömeti kend, értette? Bort iszik a
                  házban minden ember.</p>
					<p>Beáta közbeszólott.</p>
					<p>- A kutra szükségünk van. Mosáshoz, főzéshez nem nélkülözhetjük. Csak nem
                  öblögethetjük ki az edényt tokai aszuban?</p>
					<p>Ez a csöndes guny Petőt megharagitotta, de ugy tett, mintha nem hallotta volna.
                  Folytatta szigoru utasitásait. Az öreg kulcsár azt hitte, a gazdája esze
                  megbomlott.</p>
					<p>Éjjel, tizenegy óra elmult. - Pető fölébredt. Émelygése volt és a feje fájt.
                  Fülében, szemében nehéz pörölyök zuhogását érezte. Abban a szobában lett rosszul,
                  ahol oly mámoros heteket élt át Piroskával... Most már halott... Ragyogó, fiatal
                  testét oltatlan mész közé temették el...</p>
					<p>Keze reszketett, ahogy a gyertyát meggyujtotta. Felállott és a nagy állótükör elé
                  támolygott. A gyertya magasra tartott lángjánál sokáig nézte magát. Ugy találta,
                  hogy arcza a szokottnál sárgább, s hogy szeme bágyadt, mint a fölzavart erdei
                  forrás.</p>
					<p>Bekiáltotta nejét. Beáta, a ki a szomszédszobában aludt, bő köpönyeget vetett
                  magára, ugy jelent meg az ajtóban. Ahogy meglátta Petőt, megijedt. Bárhogy
                  uralkodott magán, az arczán, szemén át villanó félelmet Pető észrevette.</p>
					<p>- Hivasson orvost!</p>
					<p>- Csak nincs rosszul?</p>
					<p>- De igen... Elkaptam a fekete halált...</p>
					<p>- Elkapta?... Kitől kapta volna el, hiszen rajtam kivül senkivel sem
                  érintkezett?</p>
					<p>- Nála voltam azon az estén, amely az ő életében a legutolsó volt...</p>
					<p>- Kinél volt? Piroskánál?</p>
					<p>Pető megtámaszkodott az egyik székben, hogy el ne essék.</p>
					<p>- Ő nála...</p>
					<p>Beáta szeme kerekre nyilt a rémülettől.</p>
					<p>- Feküdjék le, megfázik... Azonnal orvosért küldök... Mindez talán csak
                  képzelődés...</p>
					<p>Betuszkolta az ágyba és meleg dunnákkal gondosan betakargatta.</p>
					<p>Mig a lovas legény Baranyavárra benyargalt, Pető mind rosszabbul lett. Hányt,
                  görcsei voltak s lángoló szomjusága perczről-perczre növekedett.</p>
					<p>- Olyan vagyok, mint a Sahara... Száz napnak forró sütését érzem magamon...</p>
					<p>Beáta kezét a homlokára tette, s maga rakta fel az urára a parázson tüzesitett
                  meleg fedőket.</p>
					<p>- Nem fél tőlem?</p>
					<p>Az asszony halkan a fejét rázta. Nyugodt volt, de nagyon komoly.</p>
					<p>Az orvos megérkezett. A megye hatalmas alispánjával nem mert ugy tenni, mint a
                  szegény emberekkel szokta, s igy nem az ablakon keresztül nézte meg. Bejött hozzá,
                  de kezéről a keztyüt nem huzta le s a lélekzetét amennyire lehetett
                  visszafojtotta.</p>
					<p>Megvizsgálta a beteget, kikérdezte, azután reczeptet irt. Mikor el akart menni,
                  Pető kiküldte a feleségét.</p>
					<p>Egyedül voltak. A viczispán közelebb intette az orvost és székkel kinálta meg. Az
                  orvos leült, de óvatosan, csak a szék szélére. Pető a dunnája alól, átható, éles
                  szemét rá emelte.</p>
					<p>- Nos?</p>
					<p>Az orvos összerezzent. Elértette, mire vonatkozik a beteg rövid kérdése.</p>
					<p>- Még nem tudom... Meglehet, a jelek csalnak. Talán éretlen gyümölcsöt evett, vagy
                  megfázott valahol. Ez esetben nincs mitől tartani.</p>
					<p>- Ez esetben... Értem... Ha tehát se éretlen gyümölcsöt nem ettem, se meg nem
                  fáztam, bajom: kolera.</p>
					<p>- Fájdalom... Ez esetben fel kell tennem...</p>
					<p>- Már megint „ez esetben.” Megélek-e, amicze, erre feleljen?</p>
					<p>Az orvos a szoba tetejét nézegette.</p>
					<p>- Hogyne?</p>
					<p>- Biztosit róla?</p>
					<p>- Isten nem vagyok, viczispán ur...</p>
					<p>Pető sóhajtott.</p>
					<p>- Szóval, ha jó keresztény volnék, azt tanácsolná: papot hivassak...</p>
					<p>- Sok embernek adták fel az utolsó kenetet, aki mégis meggyógyult...</p>
					<p>Az alispán türelmetlen mozdulatot tett.</p>
					<p>- Végezzünk... Csodákban nem hiszek... Ha meg kell halnom, mennyi idő alatt leszek
                  csöndes ember?</p>
					<p>Az orvos merően reá nézett. Azután felállott.</p>
					<p>- Mindent meg fogunk tenni, viczispán ur, hogy az életnek megtartsuk... Egyebet
                  nem mondhatok, se jót, se rosszat...</p>
					<p>Pető intett a kezével, hogy az orvos elmehet. Az még habozott, de a beteg
                  rárivalt.</p>
					<p>- Ne untasson, ha ugy sem tud rajtam segiteni... Semmit sem tudnak maguk, amicze.
                  Szamarak és kuruzslók...</p>
					<p>Kimerülve dőlt vissza párnáira... Mikor Beáta bejött, abban az állapotban
                  találta... Az orvos utasitásához képest, aki a mellékszobában fülelt s nem mert
                  onnan elmozdulni, hideg borogatásokat tett az ura fejére.</p>
					<p>Pető fölnézett. Nagy, beszédes szemében - mint távoli villámlás fénye, - erős
                  indulatok, kemény belső harczok szikrája lobbant fel.</p>
					<p>- Beáta!...</p>
					<p>- Nagy fájdalma van?</p>
					<p>- Oh igen!... Ne ringassa magát illuziókban, meg fogok halni...</p>
					<p>- Isten kegyelme kiapadhatatlan..</p>
					<p>- Ne beszéljen Istenről. Különben maga nő, maga hisz benne... Hát gondviselés az,
                  hogy mint a legutolsó parasztnak, ebben a ragadós nyavalyában kell elpusztulnom?
                  Hogy az én fejemnek, amely nagy dolgokra van alkotva, az a sorsa, ami sok ezer
                  emberé, akiknek agya nem ér többet egy likas mogyorónál, mert benne soha egy
                  gondolat meg nem született?... De hagyjuk ezt. Maga még azt hihetné, halálos
                  ágyamon is szónokolok...</p>
					<p>- Ne izgassa magát... Majd máskor, ha jobban lesz...</p>
					<p>Pető halotthalvány arczán a nehéz gunynak felhője vonult át.</p>
					<p>- Mikor... Talán mikor kiteritve fekszem s gyertyák füstölnek körülöttem... Nincs
                  időm, Beáta... Hallgasson meg...</p>
					<p>Felkönyökölt izmos karjára, ugy nézett a feleségével farkasszemet...</p>
					<p>- Meg kell esküdnie, hogy sohasem lesz az ő felesége... Óh, mint gyülölöm! Micsoda
                  ostoba szerencséje van... Tele volt az ország vele, hogy a betegségtől meglepett
                  vidéken járt, még sem pusztult el... S én, aki vigyáztam magamra, s futottam a
                  fekete szárnyu rém elől: megkapom... Megkapom, hogy felszabaduljon az a nő, aki
                  egyedül teheti őt boldoggá...</p>
					<p>Beáta elfödte kezével arczát...</p>
					<p>- Kivánta, hogy Szirmai elpusztuljon?</p>
					<p>- De mennyire kivántam! Nem kivánta ugy a tiszta, szabad levegőt az, akit elevenen
                  befalaztak. Esküdjék meg Beáta...</p>
					<p>- Nem, nem esküdhetem...</p>
					<p>- Nem, ugy-e? Hisz alig tudja elrejteni örömét. Olyan az arcza, a szeme, mint a
                  kivilágitott ablakok... Miért helyezi elébem őt? Azt hiszi, többet ér nálam,
                  amiért lábujjhegyen lézengett a trónok körül?... Ne higyje. Csak nagyobb a
                  szerencséje...</p>
					<p>A beszédben elfáradt, homlokáról gyöngyözött a veriték. Görcsös fájdalma volt; de
                  emberfeletti erővel ujra leküzdötte.</p>
					<p>- Jobban tudott alkalmazkodni nálam... Csoda-e, ha többre vitte? Oda jutott, ahol
                  a történelmet csinálják... Óh, hogy nem élhetem meg, mig porba hull... Nem tudok
                  nyugodtan meghalni, ha meg nem esküszik... Menj kolostorba, szép Ofelia...</p>
					<p>Beáta fölkelt s kezét a háborgó, tüzes kohóra, a Pető fejére tette.</p>
					<p>- Nyugodtan, barátom. Most ne gondoljon másra, csak arra, hogy meg kell
                  gyógyulnia...</p>
					<p>Pető vadul megszoritotta a fiatal asszony kezét. Ujjacskáiból - mint a megmetszett
                  rózsatőből - majd kiserkedt a vér, mégsem kiáltotta el magát...</p>
					<p>- Nem esküszik meg?...</p>
					<p>Beáta hallgatott.</p>
					<p>- Menjen hát! Nem akarom többé látni...</p>
					<p>Eltaszitotta őt magától s a fal felé fordult...</p>
					<p>Virradatkor - az egész háznép a szomszéd szobákban virasztott - Pető nagyon
                  rosszul lett. Az orvos csillapitó szereket adott be s arra törekedett, hogy meleg
                  borogatásokkal a görcsös fájdalmát enyhitse.</p>
					<p>Négy órát ütött, mikor - egy fél órai mély alvás után - szemeit Pető kinyitotta.
                  Körülnézett, de már nem ismert meg senkit. Félrebeszélt...</p>
					<p>- Ha örökségképen rátok hagyhatnám fejemet - mondá, alig hallhatóan, Mirabeau e
                  hires szavait ismételve s csontos, hatalmas fejére mutatott. - Pompás fő ez... S
                  mennyi gondolat, nagy terv marad benne... Ássátok ki a fejemet... Ne hagyjátok a
                  földben elrohadni...</p>
					<p>Kegyetlen, vérigható gunyja még egyszer megjelent szája körül... S örök időkre ott
                  maradt... Még halálában is gunyolta az embereket, a világot, vagy talán magát az
                  életet...</p>
					<p>Beáta sirva térdepelt le a halott ágyánál és lelki üdvéért buzgón
                  imádkozott...</p>
				</div>
				<div type="chapter">
					<head>
                  XXXII. Lefelé a lépcsőn.
               </head>
					<p>Ferencz király, akit fiatalabb férfi korában is „kis öreg”-nek hivtak gyakori
                  betegeskedéseért és lelkének fanyarságáért, törődött aggastyánná vált.</p>
					<p>Az öregség hava, amely reászakadt, még fagyosabbá és zárkózottabbá tette.
                  Bizalmatlansága pedig határtalan volt. Maga Szirmai is érezte ezt.</p>
					<p>Pedig senkiben nem bizott ugy Ferencz élete utolsó hónapjaiban, mint magyar
                  kanczellárjában.</p>
					<p>A királyt halálsejtelmek gyötörték, nem csinált belőle titkot. Egyik
                  trónbeszédében világosan czélzott rá. A rendek megrendülve hallgatták. Nem
                  mindennapi dolog, mikor a királyok, egyszerü halandó módjára, nyitott sirjukba
                  révedezve bepillantanak...</p>
					<p>Mint családja minden tagja, a király mély vallásos érzésben nevelkedett. Ez a
                  vallásos érzés, az élő hitnek ereje, megenyhitette a halál gondolatát. Olyan volt
                  az szemében, mint a kőhid a schönbrunni kastély előtt. Ha Bécsből jőve, a parkhoz
                  akar jutni, át kell menni rajta. A halál csak hid. Rajta megyünk át mindnyájan a
                  másik, a szebb világba.</p>
					<p>Mint ember, leszámolt az élettel. De mint fejedelem országai helyzetére
                  aggodalommal gondolt.</p>
					<p>A törékeny testet most már csak egyetlen gondolat tartotta fönn. Az, hogy a
                  birodalmat biztonságban hagyja utódára.</p>
					<p>Különösen Magyarország sorsa aggasztotta.</p>
					<p>Széchenyi reform-eszméi fölrázták az elalélt nemzetet halálos alvásából. A
                  közéletben, amely a napoleoni háboruk nagy vérveszteségét már kiheverte, erőteljes
                  vérforgás indult meg.</p>
					<p>Elmaradottságát érezve, a nemzet minden tagja serényen munkához látott. A
                  reform-eszmék megtermékenyitettek mindent. Mint mikor a természet lekötött erői
                  felszabadulnak s elolvad a hó, megenyhül a levegő, melegen süt a nap, kizöldülnek
                  a fák: Magyarország közélete tele volt a tavasz hangulatával.</p>
					<p>Ferencz, élete alkonyán gyanakodva nézte ezt a sürgést-forgást. Bár Széchenyi
                  szeme előtt elsősorban a magyar társadalom átalakitása lebegett, tevékenységét a
                  társadalmi intézmények kiépitésének, kulturájának és anyagi jólétének szentelte,
                  az öreg király átlátott a szitán. Tudta, hogy mindez politika. Sikeresebb és
                  veszedelmesebb politika a vármegyék s az országgyülés feliratainál.</p>
					<p>Metternich nem osztotta a király aggodalmát. Szirmai pedig lelkendezett örömében,
                  hogy a nemzet siet helyrepótolni századok mulasztását.</p>
					<p>Az országgyülésen is friss légvonat támadt. Az érzékeny Ferencz megérezte e
                  légvonatot, a bécsi Burg jól elzárt szobáiban. Pedig meg se mozdultak tőle a
                  nehéz, aranynyal áttört selyemfüggönyök...</p>
					<p>A király szemmel tartotta az országgyülés tárgyalását. Szedlniczky, akinek
                  csillaga abban a mértékben hanyatlott, amily mértékben Szirmai hatalma emelkedett,
                  Metternichtől megtudta ő felsége lelkiállapotát. Nagy titokban országgyülési
                  rendőrséget szervezett Pozsonyban. Ez a rendőrség kikémlelte a követ urak minden
                  lépését. Anyagi viszonyukról, összeköttetésükről, érzületükről, gondolkozási
                  módjukról jól volt tájékozva. Ügynökei befurakodtak magánkörbe is. Kilesték a
                  követek bizalmas beszélgetését, fölbontották levelezését s besugtak róluk
                  mindent, amit titokban kinyomozhattak. Egy vigyázatlan szó, egy jókedvü szójáték,
                  egy indulatos kézmozdulat elég volt, hogy a követek bekerüljenek a Szedlniczky
                  fekete könyvébe.</p>
					<p>Szirmai nyomára jött a dolognak. Az első pillanatban mód nélkül felháborodott s
                  kiméletlenül akart föllépni a rendőrminiszter ellen. Meg akarta kérni Ferenczet,
                  válaszszon kettőjük között. Hanem azután meggondolta a dolgot.</p>
					<p>Egy kis utánjárással megtudta, hogy a pozsonyi titkos országgyülési rendőrségnek
                  ki a feje. Szepesi születésü tót ember volt, akit Szedlniczky az adósok börtönéből
                  szabaditott ki, aki tehát hálából és jó pénzért mindenre szivesen
                  vállalkozott.</p>
					<p>A kanczellár magához hivatta. Keményen rárivalt, ahogy négyszemközt voltak.</p>
					<p>- Mit fizet magának, domine fráter, a bécsi „Jammerpudel”? (Ez volt a
                  rendőrminiszter csufneve. A viperanyelvü Gentz nevezte el annak.)</p>
					<p>- Kérem, gróf ur!</p>
					<p>- Mindent tudok. Mennyit kap tőle, mondja? Mi a Judás pénze?</p>
					<p>Az ágens elsápadt.</p>
					<p>- Én becsületes ember vagyok. Merő hazafiságból szolgálok. A császárt szolgálom,
                  kérem szeretettel; a főherczegeket, az állami rendet, Metternich urat, a
                  dinasztiát.</p>
					<p>Szirmai csöndesen mosolygott.</p>
					<p>- Meglehet. Egyről azonban biztositom. Ha én rá teszem magára a kezemet, domine
                  spectábilis, s ott hagyom rothadni valamelyik vármegyeház börtönében, nem
                  szabaditja ki a körmeim közül senki. Se Metternich, se a főherczegek, se a nádor,
                  se az ugynevezett állami rend, amely hangzatos fogalom mögött a rendőrminiszter ur
                  rejtőzik.</p>
					<p>Az ügynök daczosan válaszolt.</p>
					<p>- Majd kiszabadit a császár.</p>
					<p>A kanczellár vállat vont.</p>
					<p>- Gondolja? Ő felségének szép fehér keze van. Valódi fejedelmi kéz. Óvakodni fog
                  magával bepiszkolni... De most nem erről van szó. Az uraságod tiszteletdijáról.
                  Három ezer pengő forintot csak fizet önnek Szedlniczky? Testvérek között is megér
                  ennyit az ön veszedelmes mestersége.</p>
					<p>Az ügynök fojtott hangon, lesütött fejjel, forditott egyet a dolgon.</p>
					<p>- Miért volna veszedelmes a mesterségem?</p>
					<p>A kanczellár egykedvü arcza felderült.</p>
					<p>- Hogy miért volna veszedelmes? Nagyon egyszerü okból. Mindjárt megmagyarázom.
                  Holnap néhány képviselő megtudja, hogy ön kémkedik utánuk. Levelüket felbontja,
                  beszédüket följelenti, viselkedésüket a legmagasabb helyen besugja. Ezt megtudják
                  holnap. S holnapután ön halott. Valamelyik sötét utczában ugy leütik, mint valami
                  kóbor kutyát...</p>
					<p>Az ügynök homlokán kiütött a hideg veriték. Törülgette arczát és nyakát a nagy,
                  tarka zsebkendőjében.</p>
					<p>- Na kérem... Most már megmondhatja, mit fizet önnek a rendőrminiszter.</p>
					<p>- Ezerötszáz forintot.</p>
					<p>- Az én tisztelt barátom egy kicsit szükmarku. Én is fizetek magának annyit, talán
                  többet is. De csak ugy, ha helyén megmarad. Fölveszi szépen a Szedlniczky
                  fizetését, s szorgalmasan küldi neki a jelentéseit. Csakhogy az én számomra
                  másoljon le minden jelentést, amit postán Bécsbe küld.</p>
					<p>Az ügynök tulboldog volt, hogy ily könnyü szerrel menekülhetett a csávából.</p>
					<p>Azontul Szirmai minden este megkapta a bizalmas jelentés másolatát. Külön futárral
                  küldte meg a királynak, aki igen jól mulatott azon, hogy a rendőrminiszter
                  két-három nap mulva állott elő az ő bizalmas értesülésével. Oly időben, mikor már
                  a Felség azokat a hireket a Szirmai révén megkapta, sőt régen el is
                  felejtette.</p>
					<p>A mindenható Szedlniczkyt a gutaütés környékezte, mikor Ferencz a titkos
                  jelentések átolvasása után minden reggel magához hivatta s alig rejthető
                  kárörömmel mondogatta neki:</p>
					<p>- De kedves Szedlniczky, az ön hireit én már könyv nélkül tudom. Friss sütésü
                  zsemlye helyett ön állhatatosan tegnapelőttivel szolgál.</p>
					<p>A miniszter végre megsokalta a Ferencz csufolódását. Rájött, hogy Szirmai keze van
                  benne a játékban. Mérgében elcsapta valamennyi pozsonyi ügynökét, s nem törődött
                  többet a magyar követekkel. Ő tőle felfordithatták az egész világot, ha nekik
                  tetszett.</p>
					<p>Az esetet azonban fölirta a kanczellár számlájára. A régi tisztviselők
                  birka-türelmével várta a visszafizetés napját. Bármily magasan fénylett is a
                  Szirmai csillaga, - a rendőrminiszter biztosan tudta, hogy ez a nap, egyszer
                  mégis csak elérkezik...</p>
					<p>*</p>
					<p>Ferencz király elköltözött őseihez.</p>
					<p>Halála előtt néhány nappal, végrendeletben hagyta fiára országait. E
                  végrendeletben szivére kötötte, hogy az állam alapkövét ne mozgassa. Uralkodjék,
                  de irtózva forduljon el minden ujitástól. S mindenek felett egyetlen lépést se
                  tegyen Metternich meghallgatása nélkül...</p>
					<p>A végrendelet felolvasásánál jelen volt Szirmai is. Nem várta, hogy a király az ő
                  nevéről is megemlékezzék utolsó akaratában. Ám hogy Metternichet még a siron tul
                  is meg akarta tartani az állam élén, ezt Szirmai az uj uralkodó hátrányára
                  magyarázta. Nagyon át lehetett hatva Ferencz a fia vezetésre szoruló, gyönge
                  jellemének tudatától, ha azt a Metternichet tette urrá akaratán s minden
                  elhatározásán, akitől ő, amig élt, magát befolyásoltatni nem engedte.</p>
					<p>A bécsi nép mély fájdalommal fogadta Ferencz halálhirét. Hát még mikor megtudták,
                  hogy a császár végrendeletében nekik hagyta szeretetét! Az egész császári város
                  könyben uszott.</p>
					<p>Szirmai, fekete diszmagyarban, megjelent a Sveizerhof kápolnájában, ahol
                  granátosok állottak kettős sorfalat.</p>
					<p>A kápolna, amelynek vidám, derült ablakán, csendes miséken, mindenfelől
                  beragyogott a verőfény, most tetőtől-talpig fekete posztóval volt bevonva. A
                  padok, az oszlopok, a keresztelő-márvány-medencze, minden feketében. Az oltáron is
                  fekete teritő, közepén nagy fehér kereszttel.</p>
					<p>A falakon az uralkodóház czimerei. Száznál több viaszgyertya ég, nehéz, fojtó
                  füsttel. Fekete baldachin alatt, csillogó aranyszöveten fekszik a koporsó.
                  Aranyból való jogar és korona, hosszu uralkodásának jelvénye nyugszik fejénél,
                  bibor vánkoson.</p>
					<p>Koszoruk hevernek mindenfelé. A főherczegek s a főnemesség koszorui mellett,
                  egyszerü polgárok koszoruja. A szigoru spanyol-etikette daczára idejutottak a nép
                  ragaszkodásának, és siron tul tartó szeretetének természetes virágai. Maga az uj
                  fejedelem rendelte ezt igy.</p>
					<p>Mozdulatlan testőrök állottak sorfalat a koporsó körül. S mig a kiváncsi nép
                  végigmegy fénylő alabárdjuk között, félénk pillantást vetve a halottra, azalatt a
                  kápolna valamennyi oltáránál állandóan misét mondanak az elhunyt császár
                  lelkiüdvéért.</p>
					<p>Szirmai letérdelt, s nézte a koporsót. Kicsinynek és keskenynek tetszett neki,
                  igen szüknek arra, hogy egy nagy birodalom ura örökre benne aludjék...</p>
					<p>A karzaton augusztinus barátok énekelnek. Szőrcsuklyájuk mélyen a homlokukra van
                  huzva, ugy, hogy égő parázs módjára csak a szemük fénylik ki alóla. Halk, panaszos
                  hangon, de egykedvü arczczal énekelik a Misererét.</p>
					<p>A temetés másnapra volt kitüzve, délután négyórára. Az udvarmesteri hivatal, amely
                  a temetés szertartását a legapróbb részletekig megállapitotta, elvesztette a
                  fejét. Az idegen fejedelmek, herczegek, államférfiak, katonai küldöttségek
                  tömeges érkezése zavarba hozta a főudvarmestert. Szerencsére Metternich, aki a
                  század leghiresebb diplomatája és legleleményesebb kotillion-rendezője volt,
                  megkönyörült rajta, s maga vette kezébe a bonyolult dolgot. Az ő nőies, gyöngéd
                  ujja türelmesen lebonyolitotta az összekuszált szálakat. Ugy ment minden, mint a
                  karikacsapás. A spanyol-etikette legmegrögzöttebb hivei is elismerték, hogy
                  Ferenczet az előirt udvari szertartás legteljesebb betartásával temették el.</p>
					<p>Az utczák, a merre a halott ment, megteltek néppel. Feketébe öltözött, kisirt
                  szemü, egymás hátán szorongó, gyászoló néppel. „Franzl”, aki oly sok ideig élt
                  közöttük s aki mindnyájukkal szóba állott, tőlük ezt megérdemelte.</p>
					<p>A nap hol kisütött, hol elbujt a felhők mögött. Apró, futó esők jöttek, de a
                  néptömeg mozdulatlanul állott, mint a fal. Sőt, - ami nagy dolog, legalább is
                  olyan, mint mikor egyhelyben állják a huszárok a puskatüzet, - még az esernyőket
                  sem nyitották fel.</p>
					<p>Ablakon, erkélyen, kéményen, épitőállványon, keritésen, szobron, szökőkuton,
                  mindenütt ember ember hátán. S ez az ezernyi meg ezernyi tömeg csöndesen viseli
                  magát. Lábujjhegyen jár, mint a családtagok az ujszülött bölcsőjénél.</p>
					<p>A nagy város valamennyi tornyában megkondul a harang. Annak a jele, hogy a
                  halottas menet a Burgból elindult.</p>
					<p>Amenetet egy szakasz nehéz lovasság nyitotta meg. Marczona, feketére sült
                  legények, fénylő sisakban és sulyos aczélvértben. Egyik ló megbokrosodott s a
                  tömegbe rohant. Eltaposott néhány embert, amig nagy nehezen megfékezték.</p>
					<p>Azután a tisztikar jött gyalog. Ezernél több katonatiszt, az ezredek küldöttjei.
                  Eljöttek a birodalom legtávolabbi részéből, bár Ferencz nem volt katona természet,
                  inkább nyárspolgári hajlamai voltak. Ám végre is, császáruk nekik.</p>
					<p>Papok és komor szerzetesek lépkedtek páronként a katonatisztek nyomában, kezükben
                  viaszgyertya égett. Fapapucsuk végig kopogott a megázott kövezeten. Ők se
                  rajongtak érte. Vallásos volt, de nem vakbuzgó. S az emberek hite között sohasem
                  tett különbséget. De hát végre is, legfőbb kegyura volt egyházuknak.</p>
					<p>Utánuk jött a város polgármestere, a városi tanács, a tartományok küldöttsége,
                  néhány püspök, az idegen államok képviselői, a diplomaták, a hivatalos magyar
                  világ, élén Szirmaival, végül Metternich, himzett udvari öltözetben.</p>
					<p>Nem valami nagyon szomorkodnak. A nép mély gyászával ellentétben áll ez előkelő,
                  magas állásu, rendjeles urak derült egykedvüsége, pedig ezek többet köszönnek a
                  holt Caesarnak az utczán szorongó, sóhajtozó, siró-rivó egyszerü polgárnál.</p>
					<p>Hatlovas fekete fogatokban jönnek a kamarások, az elhunyt fejedelem szárnysegédei,
                  azután maga a gyászkocsi.</p>
					<p>Nyolcz fekete ló huzza, tizenkét nemes apród gyertyával lépked mellette. Arciér és
                  magyar testőrök, udvari zsandárok fogják körül a halott császárt, aki életében
                  magában, minden kiséret nélkül szeretett járni népei között.</p>
					<p>A koporsó után, amely minden koszoru nélkül, szerényen huzódik meg a gyászkocsi
                  nehéz, fekete függönyének árnyékában, egy szakasz magyar testőr poroszkál, hófehér
                  lovakon, amelyeknek hosszu farka a földet sepri. Előttük négy testőrtrombitás,
                  kezükben ezüst kürt.</p>
					<p>Egy század magyar huszár, s egy század cserepár zárja be a menetet.</p>
					<p>Ahogy a gyászkocsi megáll a kapuczinusok templomának ajtajánál, lakájok fogják meg
                  a koporsót s emelik le, összegyürve arany szemfedőjét.</p>
					<p>A katonaság tiszteleg, mindenki leveszi kalapját. S a négy testőr trombitás
                  megadja a végső tiszteletet a legfőbb Hadurnak. Ezüst kürtjükön elfujják a
                  generál-marschot.</p>
					<p>Lassan, vontatva fujják. Bánatos, szinte elhaló hangja van az ezüst kürtnek, amely
                  át- meg átjárja az emberek szivét s nem zavarja meg álmát a holt császárnak...</p>
					<p>Ebben a pillanatban, csaknem életveszélyes tolongás támad a koporsó körül. A nép,
                  amely tizezernyi tömegben lepi el a keskeny teret, még egyszer látni akarja a
                  koporsót, mielőtt örökre eltünnék a kapuczinus templom tölgyfa-ajtajában. A
                  templom kicsi, oda már a nép nem juthat be.</p>
					<p>A felállitott katonaság kétségbeesett erőfeszitést tesz, hogy a rendet fentartsa.
                  Hátukat a tömeg felé megvetve, puskájuk tusájával szoritják hátra az előlállókat.
                  De a viharos néphullám, mint valami vékony keritést, fellöki őket, ugy hogy sokan
                  arczczal előre buknak és diadalmasan áthömpölyög rajtuk.</p>
					<p>Szerencsére a lakájok eltünnek a koporsóval az egyszerü, szinte falusias templom
                  ajtaján, s a tömeg tiszteletteljesen visszahuzódik. A siralmasan áttört
                  katona-kordon szitkozódva szedi össze magát. Egy-két beütött csákón s elgörbült
                  szuronyon és néhány beütött orron kivül egyéb baj nem történt.</p>
					<p>A kamarások s a fekete pálczás udvari futár már előbb felállitották a templomban a
                  gyászkiséret előkelő tagjait, mindenkinek kijelölve a maga helyét. Szirmai közel
                  jutott Metternichhez. A herczeg szórakozott volt. Szemben vele szép, fiatal
                  apácza térdepelt s buzgón imádkozott. Fekete selyem burkonya teljesen elfödte
                  madonna-arczát, szeme le volt sütve, csak az orra s parányi, rózsás szája
                  látszott, ahogy az imádságot mormogta.</p>
					<p>Metternich, aki a haláltól félt s a temetéstől irtózott, dühös pillantást vetett a
                  térdeplő apáczára, azután idegesen fordult Szirmaihoz.</p>
					<p>- Nagyon szomoru temetés ez, kanczellár ur. Ezt a sok imádkozó barátot és apáczát,
                  ezt a komor éneket ki nem állhatom... Szebb volna meghalni valahol délen, izzó
                  napfényben... Nyiló rózsák között... Szerelmes leányok fehér karjában...</p>
					<p>Szirmai nem felelt. Szeme a koporsóra tapadt, amelyet az udvari inasok reá tettek
                  a fekete posztóval bevont egyszerü katafalkra.</p>
					<p>Papok, érsekek és püspökök teljes diszben, a „Libera me Domine”-t énekelték. De
                  szinte sietve, hogy ami még a temetésből hátra van, azon mielőbb által
                  essenek.</p>
					<p>Azután szakállas, mezitlábos kapuczinus atyák léptek elő, mélyen szemükre huzott
                  csuklyával. Fölemelték a koporsót és vitték lefelé a Habsburgok ősi sirboltjába.
                  Három kapuczinus atya elől ment és fáklyával világitott.</p>
					<p>A főudvarmester, az elhunyt uralkodó szárnysegédei és kamarásai lekisérték a
                  koporsót... A gyászoló közönség fentmaradt. A spanyol etikettnek hódolva, senki
                  sem kisérte le őt más. Se a családja, se az idegen fejedelmek, se házának
                  főherczegei, se a diplomaták, se az államférfiak, se a tábornokok, se az érsekek,
                  se a püspökök, sem udvarhölgyei. Senki azok közül, akik udvarát ragyogóvá tették,
                  akiknek tanácsára és szolgálatára életében számithatott. Senki azok közül, akik
                  reámaradtak utódjára s akiknek szolgálatára ezentul egyedül az élő fejedelem
                  tarthat számot.</p>
					<p>Mert a halottat könnyen felejtik az élő kedvéért. De a holt királyokat felejtik el
                  a legkönnyebben...</p>
					<p>Ime Metternich! Ott áll már, komor gondolatait elüzve, mosolygó nyájassággal, az
                  uj fejedelem hátánál.</p>
					<p>Szirmai szive nagy keserüségében felnéz s szeme találkozik a herczeg nevető,
                  szinte kaczér tekintetével. Eszébe jut, mily ellensége volt Metternich
                  Ferdinándnak trónörökös korában. Mily hévvel mesterkedett azon, hogy mondjon le a
                  korona jogáról, testvére javára. Akkor ő, Szirmai vetette magát közbe. Még a
                  Ferencz neheztelése árán is, ő csikarta ki a trónörökös megkoronáztatását... S
                  Ferencz, fia leghübb barátjául és legmegbizhatóbb támaszául mégis a herczeget
                  nevezte meg végrendeletében. Róla meg sem emlékezett.</p>
					<p>A főudvarmester az alatt odabent bezárta a koporsót, s az aranykulcsot, megőrzés
                  végett, átadta a kapuczinusok gvardiánjának...</p>
					<p>A templom előtt vidám zsibongás támadt. A nép, amely szivéből gyászolta Ferenczet,
                  szétoszlott. A tábornokok, érsekek, diplomaták, udvari emberek, rendjeles
                  nagyurak, testőrök pedig, örvendezve, hogy a temetésen valahogy átestek, -
                  verőfényes mosolylyal tolongtak a fölkelő nap körül, aki unott arczczal, a hosszu
                  temetési szertartásban elfáradva, ült be fekete lovaktól vont hintójába...</p>
					<p>Szirmai megállott a templom legfelső lépcsőjén. Fátyollal bevont kardjára
                  támaszkodva, szomoruan, tünődve nézte az oszladozó gyászkiséretet. Hallotta, ahogy
                  egyik udvari főméltóság, barátja karjába kapaszkodva, leplezetlen gunynyal, a
                  következő gyászbeszédet mondta a királyról:</p>
					<p>- Négyszáz millió forint készpénz maradt utána. S végrendeletében népére hagyta a
                  puszta szeretetét... És mégis, hogy megsiratta az ostoba csőcselék...</p>
					<p>Az udvari főméltóság elhallgatott. Várta, mit szól tisztelt barátja, minthogy
                  azonban tisztelt barátja néma volt, mint a sült hal, hozzátette még:</p>
					<p>- A csőcselék olyan, mint a felhő: hamar és ok nélkül könyezik...</p>
					<p>Ok nélkül! Szirmaiban fellobbant a harag, de erőt vett magán. Csöndesen megrázta
                  fejét, azután kardját vigyázva felfogta, s lement a lépcsőn.</p>
					<p>Ahogy egyik fokról a másikra lépve mind lejebb szállott, szive összeszorult a bus
                  sejtelemtől.</p>
					<p>Ahogy lefelé ment a drága halott, mignem ősei sirboltjába leért; nem száll-e
                  lefelé ő is a hatalom s a dicsőség lépcsőfokán?</p>
				</div>
				<div type="chapter">
					<head>
                  XXXIII. Támasz nélkül.
               </head>
					<p>Ferencz halála után Metternich, Kollovráth és Lajos főherczeg ragadták magukhoz a
                  hatalmat. Ez a hires „háromlevelü lóher” - igy nevezte el őket a bécsi nép humora,
                  - teljesen hatalmába keritette az uralkodót.</p>
					<p>Szirmai helyzete nehézzé vált. A magyar főnemesség, boszutól lihegve várta, hogy
                  állása fölfelé meggyengüljön. A nádor maga nyilt ellensége volt. Bécsben azért
                  haragudtak rá, mert a magyar ügyeket kiszabaditotta a német tanácsosok befolyása
                  alól. S mert a császár-városban kérkedett a magyarságával. Metternich is hordott
                  valamit ellene a begyében. Különben sem volt az az ember, aki csak a kisujját is
                  megmozditotta volna, kegyvesztett emberek megmentésére.</p>
					<p>Amit Szirmai Ferencznél Magyarország javára kivítt: az országgyülés összehivását,
                  az alkotmányellenes rendeletek visszavonását, a bécsi rendőrség beavatkozásának
                  beszüntetését, az adminisztrátori rendszer elejtését, a sajtó szabadabb mozgásának
                  eltürését, - mindez magában nem volt nagy dolog. De nehéz és veszedelmes
                  vállalkozás volt a körülményeknél fogva.</p>
					<p>Metternich egyénisége, mindenható befolyása és rideg kabinetpolitikája, Ferencz
                  gyanakodó, a népek szabadságától irtózó természete, nagyon megnehezitette Szirmai
                  szándékát. Ennek daczára sok minden sikerült neki. Nemzete feje fölül akkor
                  távoztatta el az alkotmány-elkobzás veszedelmét, mikor a nemzet ellenállásra
                  gyönge volt, s a hatalom a támadásra erős; mikor tehát alkotmányát Magyarország
                  könnyüszerrel elveszthette volna.</p>
					<p>Ferencz halála után, - tisztában volt vele, - kész prédája lett ellenségei
                  gyülöletének. A bécsi trifolium hamarosan megnyirbálta korlátlan befolyásának
                  szárnyát. Csakhogy bukása most már nem árthatott nemzete ügyének.</p>
					<p>Ma már a nemzet erősebb. A társadalom fölserkent százados tétlenségéből. Nyelvünk
                  müvelődik. Érnek Széchenyinek, a lángeszü agitátornak vetései. A közszellem
                  mindenfelől résen áll. Sőt, - ami Szirmainak óvatosan rejtegetett terve volt: a
                  jognak megosztása a népek millióival - ez a gondolat is kezdett gyökeret
                  verni.</p>
					<p>Wesselényi és társai már döngetik a törvényhozás ajtaját, a földhözragadt
                  jobbágyság érdekében. A háttérben pedig feltünt a fiatal Kossuth alakja. A
                  reform-pártnak van már radikálisabb, merészebb árnyalata is. Ma már nem lehet
                  megrohanni Magyarországot a legkomolyabb és legveszedelmesebb ellenállás
                  fölidézése nélkül.</p>
					<p>Hogy ő megmaradjon fényes állásában, az többé nem országos érdek. Föltette
                  magában, hogy megválik állásától abban a pillanatban, mikor megalázkodás, vagy
                  megalkuvás árán maradhatna csak meg.</p>
					<p>Akármit hoz a jövő, őt az események készen találják. Nem sietteti a válságot, de
                  nem is tér ki előle.</p>
					<p>Akik ugy gondolták, hogy ily eszes és sokat tapasztalt férfi tisztán látja
                  helyzetét, azok nem csalódtak benne. De ellenségekre, akik föltették róla, hogy
                  állása megtartásáért megalkuszik a körülményekkel, keserves ébredés várt.</p>
					<p>Ő maga hideg vérrel tette meg utolsó intézkedését. Ugy volt, mint a léket kapott
                  hajó parancsnoka, aki a kapitányi hid dobogójáról nézi a rohanó hullámokat. A ki
                  előre tudja, hogy mikor a siető hullámok hajóját elérik, mindennek vége lesz.</p>
					<p>A hatalom hosszu élvezete érzéketlenné tette apró tüszurások iránt. E tüszurások
                  most sürübben jöttek. A nádor, Metternich, a Cziráky és Nádasdy grófok, maga a
                  király, finom tüszurásokkal illették politikáját. Föl se vette.</p>
					<p>Az volt reá a válasza, hogy hajthatatlanabb, kiméletlenebb, sőt gőgösebb volt mint
                  bármikor. Szinte tüntetett a kuruczságával, ami az udvari léhütőket ellene még
                  inkább fölingerelte.</p>
					<p>Szép szeme megvetőleg mosolygott, mikor látta elszigeteltségét. Senki sem volt
                  igaz barátja az udvarnál s a főnemesség körében. A tányérnyalók és hizelgők száma
                  pedig napról-napra apadt.</p>
					<p>Azelőtt körülötte lebzseltek. Mint a musliczák a napsugár vonalát, ugy követték
                  lépésről-lépésre a szerencséjét. Most kezdtek elpárologni. Egyszer egyik, másszor
                  másik maradt el. Nem alkalmatlankodtak már oly gyakran mint azelőtt. Kénkővel sem
                  lehetett volna őket kifüstölni régebben a kanczellária előszobáiból. Most
                  lépesmézzel sem tudta volna visszaédesgetni őket.</p>
					<p>Barátai, atyafiai, magyarországi ismerősei, akiknek függőben levő ügye volt a
                  kanczellárián, nyakrafőre sürgették elintézését. Annak a jele, hogy nem igen
                  biznak már a hatalma állandóságában. Sietnek tető alá hozni - mint vásárosok, ha
                  felhőszakadás közelit, - törékeny portékájukat.</p>
					<p>Még alárendelt tisztviselői is tartózkodók voltak vele szemben. Szolgálatkészségük
                  megcsökkent, alázatosságuk és félénkségük eltünt. Sőt egy tanácsosa nyiltan és
                  tiszteletlenül összetüzött vele. A kanczellár nyomban elcsapta, nehogy a
                  hivatalban fenekestől felforduljon a rend és a fegyelem.</p>
					<p>De mindez még nem volt ok arra, hogy lemondjon állásáról. Várta a komoly
                  összeütközés kedvező alkalmát. Tudta, hogy az nem sokáig fog késni.</p>
					<p>Egyik este Metternich magához kérette. Fontos állami ügyekben kiván vele
                  értekezni, - ezt üzente titkárával.</p>
					<p>A herczeg nyájasan fogadta. Elébe ment az előszobáig s kézen fogva vezette be
                  dolgozószobájába.</p>
					<p>A beszélgetést azon kezdte, hogy minden ok nélkül, kicsinyelte a magyar
                  országgyülést. - Nagyon unalmas ez az alkotmányosdi, - mondá unott arczczal,
                  leverve egy szőke női hajszálat, diplomata-kabátjának aranyhimzéséről... -
                  Időmet, szokásaimat, mindennapi életemet teljesen fölforgatja. Még beszédemet és
                  ruházatomat is meg kell változtatnom. Latinul kell beszélnem és huszárnak
                  öltözködnöm. S igazán nagy kegy a rendektől, hogy nem parancsolják meg, hogy mig
                  az országgyülés tart, növeszszem meg a bajuszomat... Pozsonyban kell laknom,
                  tisztelt barátom. Olyan ez, mintha Nisni-Novgorodban kellene időznöm. Le kell
                  mondanom megszokott kényelmemről. A diéta ideje alatt legalább ötvenszer kell
                  kódorognom, Bécs és Pozsony között, ami összevéve hatszáz német mérföldet tesz
                  ki. Annyi, mintha Pétervárra utaznám, drága jótevőm és barátom, az orosz czár
                  látogatására...</p>
					<p>Szirmai föltette magában, hogy résen lesz. Nem jön ki sodrából, akármit beszéljen
                  a herczeg. Bár a herczeg kicsinylése, amelylyel a magyar országgyülésről szólott,
                  boszantotta, még ő is tóditotta a dolgot.</p>
					<p>Metternich ránézett. Na ennek - gondolá - vastag bőre van. Mélyebben kell
                  beleszurnom a mérgezett gombostüket, hogy felszisszenjen.</p>
					<p>- Ahányszor részt veszek a főrendek táblájának ülésén, mindannyiszor elszomorodom.
                  Mily nagy foku tájékozatlanság! Mily sok üres, értelmetlen és czéltalan fecsegés!
                  Meglőtt madár módjára, mily alacsonyan szálldos a vita! Sohasem megy tul a
                  személyeskedés határán, nem emelkedik soha magas régiókba! Mindig a tüneteket
                  gyógyitják, sohasem hatolnak az ország bajának gyökeréig. Holott a tünetek csak
                  arra valók, hogy hidegen és jól megfigyelve, utmutatásuk fényénél, a bajok okaira
                  rábukkanjunk... Nem gondolja, tisztelt barátom, hogy Magyarország alkotmánya
                  tulélte magát? Valami ujjal kellene pótolni.</p>
					<p>Szirmai, mint a koronázási vitánál a Pető szenvedélyes beszéde alatt, - csizmája
                  kecsege orrát nézegette.</p>
					<p>- Az a kérdés, herczeg, mit ad ön cserébe a rendi alkotmányunkért?</p>
					<p>Metternich mosolygott.</p>
					<p>- Semmit. Nagyon jól meg lehet élni alkotmány nélkül. Csak azt kell megértetni az
                  emberekkel, hogy az alkotmány százezrek kiváltsága. A nép millióinak se nem
                  oltalom, se nem jog, se nem szabadság...</p>
					<p>Szirmai ültében, halkan összeütötte a sarkantyuját.</p>
					<p>- Ez forradalmi tan, herczeg. Izgatás felülről... Az a szerencse, hogy nem hallgat
                  rá senki. A megsanyargatott jobbágy, akire ön számitani látszik, a legkevésbbé...
                  Egyszer már megégette a kezét, mikor az országgyülés jogát akarta elkobozni.
                  Óvakodjék játszani a tüzzel, mert másodszor a fejedelmi tekintélyt égeti meg... A
                  folyamok nem folynak visszafelé. Oly időket élünk, amikor alkotmány-reformhoz csak
                  az nyulhat, aki el van rá szánva...</p>
					<p>A herczeg türelmetlenül közbe vágott:</p>
					<p>- Mire?</p>
					<p>- Arra, hogy több jogot és több szabadságot ad a népnek...</p>
					<p>Metternich kivette gyémántokkal kirakott tubákszelenczéjét és a kanczellárt
                  megkinálta.</p>
					<p>- Több jogot, mikor az is sok, ami van? Szirmai, ön tréfál. Az én rendszerem végre
                  is kell, hogy megteremje a maga gyümölcsét. Magyarországon is nagyobbra kell
                  növelni a fejedelem hatalmát, a kurta nemesek, a kevély hétszilvafások, a világtól
                  elmaradt megyeházak befolyásánál.</p>
					<p>- Elég hatalma van fölöttünk a magyarok királyának. De ha az ön szeme előtt,
                  herczeg, a XIV. Lajos korlátlan fejedelmi hatalma lebeg, merész vállalkozását
                  halaszsza el jobb időkre... Az isten szerelméért, nézzen kissé körül... Hagyja
                  miniszteri szobáját, ékesen megfogalmazott diplomácziai jegyzékeit, a finom és
                  szellemes elméleti politika szinterét, a kabinet-titkok rejtelmeit, az egész
                  csillagvizsgáló tornyot, ahonnan a tejutnak s a csillagoknak járását kémleli, hol
                  jobb, hol rosszabb távcsöveken, de ahol a való életből, az anyaföld rögéből, a
                  füben-fában müködő természeti erőkből nem lát semmit... Faust módjára forditson
                  hátat a magas és legmagasabb politika száraz tudományának, s jöjjön a pirospozsgás
                  Gretchenek karjaiba, vagy nézze meg a Walpurgis éjszakát, ha mindjárt Mefistót
                  fogadná is el tanácsadójának... Az ön rendszere, herczeg, elérte a tökéletesség
                  tetőfokát. Most már csak visszafelé fejlődhetik. Az atyáskodó abszolutizmus hurját
                  ne feszitse tovább. Elpattan a hur magától, vagy a nép vágja ketté
                  erőszakosan...</p>
					<p>Metternich szükségesnek látta, hogy megállitsa a váratlan beszédzuhatagot.</p>
					<p>- Ah, hát ezek az ön ékesszóló érvei. Ezekkel vette le lábáról az Istenben
                  boldogult Ferencz császárt annak idejében...</p>
					<p>Szirmai ajkába harapott.</p>
					<p>- A halottra, nem tagadom, volt valami hatásom. Az élőnek meggyőzésére, legyen
                  nyugodt, herczeg, nem vállalkozom. De én megmondom előre: aki ma Magyarország ősi
                  alkotmányát megbolygatja, az polgárháborut idéz föl. Ha ebben sántikál, herczeg,
                  mondja meg őszintén. S én ő felsége rendelkezésére bocsátom állásomat...</p>
					<p>Metternich udvarias kézmozdulattal hallgattatta el Szirmait.</p>
					<p>- Hová gondol, barátom, hová gondol?... Az kellene még, hogy faképnél hagyjon
                  bennünket egy akadémikus eszmecsere kedvéért... Hanem egyre kérem, - tulajdonképen
                  ezért hivattam, - tegyünk valamit a liberális mozgalmak elfojtására.</p>
					<p>- A mi liberális mozgalmunktól nincs mit félni, herczeg. De ha fél tőle, semmivel
                  sem növelheti meg jobban szárnyát és erejét, mintha elfojtására törekszik...</p>
					<p>A herczeg szép arcza átváltozott. Belátott Szirmai kártyájába. Észrevette, hogy
                  helyzete nehézségét fölismerve, a kanczellár meg akarja előzni a reá mért
                  csapást. Nem akkor akar menni, amikor ellenségei kifacsart czitrom módjára
                  tuladnak rajta. Ereje teljében akar bukni, a maga akaratából.</p>
					<p>- Ön ugy beszél, kedves gróf ur, mint aki hangzatos sirversen töri a fejét... De
                  azt csak nem lehet megtürni, hogy éretlen ifjak egyesületeket alkossanak?</p>
					<p>- Jobb, ha egyesületet alkotnak, mintha összeesküvést szőnek.</p>
					<p>- Veszedelmes nézet, Magyarország kanczellárja szájában...</p>
					<p>Szirmai büszkén emelte föl fejét.</p>
					<p>- Meglehet, hogy igaza van. Ám Magyarország volt
                  kanczellárja szájában talán nem oly meglepő.</p>
					<p>A herczeg hidegen mosolygott.</p>
					<p>- Ne fenyegetődzék, édes barátom. Olyan férfi, mint ön, nem hagyja el helyét nagy
                  veszedelem idején. Önt keményebb fából faragták...</p>
					<p>Szirmai farkasszemet nézett ellenfelével.</p>
					<p>- Attól függ, mit kiván tőlem.</p>
					<p>- Oh, csupa csiribiri dolgot. Wesselényi bepereltetését felségsértés miatt. Három,
                  a Wesselényi ügyben gyanuba került ifjunak az elfogatását. A sajtó
                  megrendszabályozását. Az országgyülés hazaküldését...</p>
					<p>- Egyebet semmit?</p>
					<p>- Egyelőre ez elég.</p>
					<p>A kanczellár felállott s két erélyes, gyors lépéssel ott termett a herczeg
                  iróasztalánál. Elővett egy iv papirost s szeme megakadt az ezüst tollszáron.</p>
					<p>- Mit akar?</p>
					<p>- Meg akarom irni a lemondásomat. Ha ugyan nem veszi rossz néven, hogy itt irom
                  meg, az ön hires asztalán, ahol Európa sorsát intézgeti.</p>
					<p>Metternich ingerülten járt a szobában fel és alá.</p>
					<p>- Kérem, ne hirtelenkedjék. Vegye ugy, mintha semmi sem történt volna köztünk...
                  Végre is, oly magas állásban, aminőben ön van, gróf ur, nem szokás a fejedelmet
                  cserben hagyni.</p>
					<p>Szirmai szeme villámokat szórt. Hangja fátyolozott volt a nagy felindulástól.</p>
					<p>- Én nem hagyom cserben, csak félreállok az ön gonosz tervének utjából. Jobb, hogy
                  ma mondok le, herczeg, minthogy bünrészese legyek a felülről jövő államcsiny
                  politikájának. Vagy hogy nyilt ellenzékbe menjek ellene.</p>
					<p>Nem törekszem népszerüségre, ne gondolja. Ezer okot lehet felhozni lemondásomra.
                  Ha tervüket néhány héttel elhalasztják, senki sem fog összefüggést keresni e
                  tervek és az én visszalépésem között. Meguntam aküzdelmet, ennyi az egész. Mint
                  régi, becsülettudó tisztviselő, helyet csinálok az uj korszak embereinek... Mert
                  uj tömlő kell az uj bornak... S a régi tömlőket kicserélik, természetesen az ön
                  kivételével, aki a legrégibb és legkipróbáltabb tömlő minden tömlő között... Nekem
                  nincs oly szerencsés természetem, mint önnek, herczegem. Nem tudok végigszolgálni
                  minden rendszert egyforma hüséggel. Én barbár nemzet fia vagyok, akinek egy a
                  hite, egy a hüsége, egy az ura s egy a meggyőződése... Hiába oly ügyes, szellemes
                  és alkalmazkodó ön, herczeg, az ön órája is ütni fog. Amig utjában állottam
                  terveinek, Magyarország és herczegséged szépen kikerülték egymást... Ha elmegyek,
                  majd hamar egymásba botlanak... Ebben a küzdelemben a rövidebbet nem az én hazám
                  huzza... Jöhet olyan idő, mikor az ön elmés rendszere összeomlik. S földönfutókká
                  válnak e rendszer apostolai és mesterei... Amikor a Faust boszorkánykonyhája,
                  amelyben egész Európa számára főzte csodaszereit, felrobbant... És Faust, a jobb
                  sorsra érdemes Faust, akit én a szabadba, a népélet csillagos ege alá hiába
                  csalogattam, ott pusztul el nyomoruságosan diplomácziai mühelyében... Máskülönben,
                  herczeg, Isten önnel... Otthon irom meg a lemondásomat...</p>
					<p>Amig Szirmai e heves beszéddel könnyitett lelkén, Metternich szép szája körül
                  kötekedő gunyos mosoly lebegett.</p>
					<p>- Ki hinné, hogy a magyarok közül még az exczellencziás urakban is ily sok
                  kuruczhajlam lappang? Ami pedig a lemondást illeti, reménylem kedves gróf, arra
                  még alszunk egyet...</p>
				</div>
				<div type="chapter">
					<head>
                  XXXIV. A tulsó parton.
               </head>
					<p>Szepessy Ignácz uram nyilt házat vitt Budán. Módja is, de még tekintélyes hivatala
                  is volt hozzá őkegyelmének, a legfelsőbb itélőszék birájának.</p>
					<p>Szepessy felesége nagynénje volt Petőnének. Az ura temetése után magához vette a
                  fiatal özvegyet, akinek nem volt a világon kivüle senkije. A gyászévet Beáta itt
                  élte le, a legnagyobb visszavonultságban.</p>
					<p>A gyászév letelte után még sokáig feketében járt. Nem mintha tüntetni akart volna
                  gyászával, de félénk, zárkózott lelke visszariadt a társaság itéletétől. Gonoszak
                  az emberek. Attól tartott, hogy reá fogják: mohón siet elvetni magától a halott
                  emlékét, - az élő kedvéért.</p>
					<p>Mióta Pető meghalt, Szirmaival nem találkozott. Mindössze két levelet váltottak
                  másfél év alatt. Az sem volt szerelmes levél. A helyzet tartózkodást parancsolt
                  mindkettőjükre. Mint szélben az égő parazsat, takargatni kellett szivük érzését a
                  gyászesztendőben.</p>
					<p>Alig egy hete, harmadik levelet kapott Beáta Bécsből. Szirmai megirta lemondási
                  szándékát. Nyiltan, tartózkodás nélkül vallotta be, hogy a leköszönéssel csak
                  bukását előzi meg. Kellő támasz hiányában hivataloskodása csak vergődés volna. A
                  gombostüre szurt pillangó kinos vergődése. Ő bizony nem engedi magát besoroztatni
                  az elbocsátott államférfiak diszes lepkegyüjteményébe.</p>
					<p>Ezt a levelet Beáta nem mutatta senkinek. Egy kukkot sem árult el Szirmai
                  szándékáról, a budai és pesti társaságokban mégis rebesgették már, hogy küszöbön
                  van a magyar kanczellárválság.</p>
					<p>Hiába voltak óvatosak és tartózkodók: szivük titka is a világ szájára került.
                  Elterjesztették bizony azt a kedves rokonok és ismerősök, a közlékeny nénikék,
                  mintha csak a kisbiró utczahosszant kidobolta volna.</p>
					<p>Szepessynén és az urán, a „Judex Curiae”-n kivül, egy lélek sem tudott a dologról
                  bizonyosat. De a jelek világosan beszéltek.</p>
					<p>Ezek a jelek, Beáta viselkedésének apró tünetei, éber gyanuval töltötték el a
                  budai és pesti társaságot. Résen voltak tehát s mint valami összetört
                  virágcserepet, darabonkint állitották össze a tényállást.</p>
					<p>Beáta szép volt. Özvegyi volta csak érdekesebbé tette. A fiatal urak sokat
                  forgolódtak körülötte s nem egy előkelő ur megkérte a kezét. Azonban zuzmarás,
                  csillogó téli reggel módjára megfagyasztott mindenkit, aki házassági szándékkal
                  közeledett hozzá.</p>
					<p>- Jól felöltözve, kecskebőrbekecsben kell felkeresni, mint az északsarki tájakat -
                  mondá féltréfásan, félbosszusan egyik kikosarazott ismerőse.</p>
					<p>E hideg viselkedés okát kutatva, hamar rájöttek a dolog nyitjára.</p>
					<p>- Szeret valakit, - mondák udvarlói. - De kit?</p>
					<p>Megindult a találgatás, elmés kelepczék állitása, ravasz farkasvermek ásása.
                  Mindez nem vezetett czélhoz. Mig nem Szepessy akarva nem akarva, kezükre járt a
                  kocza-vadászoknak.</p>
					<p>Politizálás közben valaki Szirmait szidta. Szepessyné megrángatta hátulról a
                  selyem dolmánya szárnyát s a fejével meg a szemével integetett, hogy az Istenért
                  hagyja abba.</p>
					<p>- Nem tudtam, - mondta a beszélő bamba képpel, - hogy ő méltósága oly nagy hive
                  Szirmainak.</p>
					<p>Szepessy kártyázott, de félfüllel odahallgatott. Zömök, kicsit elhizott öreg ur
                  volt, hátul varkocsba kötve hordta őszülő haját.</p>
					<p>- Mi mindnyájan nagy hivei vagyunk kanczellár uramnak. A hugomat sem véve
                  ki...</p>
					<p>Beáta elpirult.</p>
					<p>- Tüz van, tüz van, - kiabálta irigykedve az egyik kikosarazott kérő.</p>
					<p>Attól fogva az udvarlók boszut állottak Beátán, hideg tartózkodásáért. Ugy
                  viselkedtek vele szemben, ahogy a kikiáltott menyasszonyokkal szokás. A társaság
                  azonban (mint gyöngéd nyakát a bársony Stuart-gallér) körülfogta előzékeny,
                  rokonszenves figyelemmel és az évődőkkel szemben védelmébe vette.</p>
					<p>A kanczellár népszerü nevének varázsa kiolthatatlanul élt a szivekben. Ami vele
                  összeköttetésben volt, az embereket mindaz érdekelte. Hát még késői szerelmének
                  poétikus titka. A nyár vége felé járja. Közeledik lábujjhegyen a szelid, méla ősz.
                  Szeptember beköszöntött. A napsugárnak perzselő tüze megenyhült. Az átlátszó,
                  tiszta levegőben érő gyümölcsnek és haldokló rózsának illata szállong... Ez a
                  kanczellár szerelme a szép Beátához.</p>
					<p>Szepessyék ugy éltek, mint a magyar középosztály házaiban általában.</p>
					<p>Beáta szerette a zenét és szivesen énekelt. A divatos olasz operák hangjegyeit
                  könyv nélkül tudta. Sokat olvasott, kiterjedt levelezése volt. Ami szabad ideje
                  ezenfelül maradt, azt himzéssel s más kézimunkával töltötte el.</p>
					<p>Maga Szepessy hegedüszóval kisérte a huga énekét.</p>
					<p>Nagy ritkán czirkuszba mentek, ahol tiz garas volt a beléptidij.</p>
					<p>Sőt a haláleset után másfél esztendővel, mint néző, résztvett Beáta a Redutban egy
                  tánczmulatságon.</p>
					<p>Két kamarás és tizenkét gárdista tartózkodott Budán állandóan. (Ez volt a magyar
                  udvartartás.) E gárdistákon kivül a helyőrség tisztjei meg egy csomó nemes ifju
                  tánczoltatták a hölgyeket.</p>
					<p>Sarkantyusan, felkötött karddal tánczoltak s oly ügyesen, hogy a kellemesen
                  összecsendülő magyar sarkantyu kevés kárt tett a hölgyek ruhájának
                  csipkefelhőjében.</p>
					<p>Ebben az évben enyhe tél volt. Oly szokatlanul meleg napok jártak, hogy február
                  20-án már az Orczi-kertben ibolyák nyiltak. A legöregebb emberek sem emlékeztek
                  ily korai tavaszra.</p>
					<p>A Dunán a jég megindult. Hatalmas jégmezők usztak lefelé, veszélyeztetve a
                  közlekedést.</p>
					<p>Beáta Szirmait várta. Előérzete azt sugta: megjön Bécsből.</p>
					<p>Őt várva, csodálatos változás ment végbe gondolkozásában és érzésében. Mintha a
                  budai hegyek szunnyadó erdőinek homálya, a mészégető kemenczék világitó tüze, a
                  derült, verőfényes reggelek, a rohamosan megindult hóolvadás volna az oka: ujra
                  föléledt szivének eltünt ifjusága.</p>
					<p>Régi ismerősei nem háborgatták boldog számkivetésében. Multjából, - ebből az
                  elsülyedt világból, - csak a mehádiai kedves napok emléke maradt meg.</p>
					<p>Bármily sokszor jutott eszébe a férfi, akit isteni és emberi törvények erejénél
                  fogva most már szabad szeretnie, mégis szepegett a viszontlátás gondolatától.</p>
					<p>Félt ujra találkozni vele. Félt, hátha fölébred. A szerelem elragadtatása helyett
                  nem a világ s az emberek gonoszságától megsebzett lélekkel jön-e meg az ő
                  szerelmese? Nem hült-e ki a szive, mint téli éjszakán a föld?</p>
					<p>A délután valahogy csak eltelt. Kezében himzéssel hallgatta az öreg urak
                  politizálását. Arról panaszkodtak, hogy nincs ára semminek. Egy véka árpát nyolcz
                  garasért vesztegetnek. Ez azért van, mert nincs kivitelünk és kereskedelmünk.
                  Magyarország, amely tőkével, virágzó iparral, jó intézményekkel Európa egyik
                  legszerencsésebb és leggazdagabb országa lehetne, - megfullad a maga
                  zsirjában...</p>
					<p>Egy másik ur a magyar gazdálkodást szidta. Főleg a szőlőmüvelést. Buda körül
                  minden domb szőlővel van beültetve. A szőlőkertek száma beláthatatlan. Csakhogy
                  hanyagon van müvelve, egytől-egyig. A taposás, a hordóbaszürés, a bor kezelése
                  kezdetleges. Ez az oka, hogy nincs ára a tüzes, drága magyar bornak.</p>
					<p>Igy keseregtek a haza sorsán, dicsőitve Széchenyi Istvánt s tőle várva az ország
                  dolgának jobbrafordulását.</p>
					<p>Beáta, a himzés szálaival vesződve, kedvetlenül hallgatta beszélgetésüket.</p>
					<p>Rosszul esett neki, hogy Szirmaitól már nem várnak semmit. Hogy őt nem emlegetik.
                  Szeretik, érdemeit sokra tartják, de a lemenő napot látják benne, amely pályáját
                  megfutotta...</p>
					<p>Fölkelt s az ablakhoz lépett. Az ablakok a Dunára nyiltak. Odakint nagy szél
                  dühöngött, igazi tavaszi orkán, amely meghajlitotta a fákat, s a házak meredek
                  tetejéről a cserepeket leszakgatta. A kémények füstje megtépett özvegyi fátyol
                  módjára huzódott az erős szélfuvásban... Az ő megtépett özvegyi fátyola.</p>
					<p>- Ma nem kapunk vendéget Pestről, asszony - szólalt meg Szepessy félbeszakitva a
                  politizálást. Ki kelne át a Dunán ily pokoli szélviharban?</p>
					<p>Beáta szive összeszorult. Maga sem tudta miért, a Dunát fürkészte, nincs-e
                  dereglye vagy csónak rajta?</p>
					<p>Buda és Pest között abban az időben nehéz volt a közlekedés. Hajóhid kötötte össze
                  a két testvérvárost, amelyet tél kezdetén fölszedtek. Amig a jég teljesen el nem
                  takarodott, a hajóhidat nem rakták össze még a király kedvéért sem. A Duna jegén
                  sétáltak át Budáról Pestre és Pestről Budára az emberek. S azon jártak a terhes
                  szekerek.</p>
					<p>Legrosszabb volt tavaszkor, mikor a jég megindult. Ilyenkor dereglyén vagy apró
                  csolnakon lehetett csak közlekedni. E lélekvesztőkön ketten fértek el. Az uszó
                  jégtáblák között istenkisértés volt az átkelést megpróbálni.</p>
					<p>Alkonyodott. A lemenő nap vérpiros fénynyel öntötte el a meredek háztetőket, s a
                  Duna uszó jégtábláit. Beáta a folyam közepén csónakot vett észre, amely nem
                  törődve sem szélviharral, sem jégzajlással, szemmelláthatólag Budára
                  igyekezett.</p>
					<p>Nézte, nézte a merész küszködőt. Nem tudta miért, halálos részvéttel figyelte
                  vergődését.</p>
					<p>Ebben a pillanatban az egyik öreg ur megszólalt.</p>
					<p>- A nagy politizálásban majd elfelejtettem.</p>
					<p>- Mit felejtett el, bátyám?</p>
					<p>- Egy nagy ujságot, hugom. Szirmai Pesten van. Találkoztam vele. Ide igérkezett
                  vacsorára.</p>
					<p>A szép asszony elkiáltotta magát. Kinyujtott kezével a Dunára mutatott.</p>
					<p>- Akkor ő az... Élete veszélyben forog.</p>
					<p>Mindnyájan az ablakhoz siettek. Csak Szepessy nem vesztette el
                  lélekjelenlétét.</p>
					<p>- Hogy a kőbe volna életveszélyben? Aki Pestről Budára készül, annak át kell jönni
                  valahogy a Dunán. Nohát átjön ő is. Micsoda nagy dolog van abban? Ezer meg ezer
                  ember teszi meg ezt az utat, s a hajaszála sem görbül meg. Miért görbülne meg épen
                  neki?</p>
					<p>- De szélvészben!</p>
					<p>- De jégzajlásban!</p>
					<p>- De alkonyatkor!</p>
					<p>Kiáltá egyszerre a társaság. Csak Beáta hallgatott. Homlokát a hideg ablaküveghez
                  szoritva, egy perczre sem vette le szemét a Duna közepén ingó-bingó kis
                  csónakról.</p>
					<p>A csónak küzdött a széllel, amely szemközt fujt vele. Beáta azt hitte, mindjárt
                  fölborul.</p>
					<p>Mig a többiek sopánkodtak, Szepessy bement a dolgozószobájába. Kihozta onnan a
                  tábori távcsövet, amely apjáról, egy tábornokról, maradt rá örökségben.</p>
					<p>A távcső üvegét gondosan megtörülgette és odaadta Beátának.</p>
					<p>- Te jobban ráismersz, mint mi, ha csakugyan a kanczellár?</p>
					<p>A fiatal asszony elvette a távcsövet. A keze reszketett, mig a szeméhez
                  hozzáigazitotta. Sokáig kémlelte rajta a csolnakot, azután elkiáltotta magát.</p>
					<p>Ez elfojtott kiáltásból megértette mindenki, hogy a veszedelemmel küzdő ember
                  Szirmai.</p>
					<p>Beáta erőt vett magán. Egy betüt sem szólt többé. Sápadtan nézte a hullámokon
                  tánczoló járművet. Nem vette le többé a szemét róla...</p>
					<p>Mintha az üvegen keresztül a lelkét akarná elküldeni hozzá, vagy mintha álmodozó
                  fekete szemével meg akarná engesztelni a hullámokat, hogy az ő szerelmese körül
                  elpihenjenek.</p>
					<p>Egyszer csak a csónak egy lassan lefelé uszó, roppant jégtáblához ért. Beáta azt
                  hitte, neki megy és dirib-darabra törik rajta.</p>
					<p>Nem történt semmi baja. A csónak kikötött az uszó jégmezőn, mint valami szigeten.
                  A benne ülő két ember kiszállott, s a lélekvesztőt a jégen szépen átvontatva, a
                  másik végén a Dunába ujra beleeresztették.</p>
					<p>Szepessy ez alatt ott settenkedett Beáta körül.</p>
					<p>- Tudnak azok lullázni jól. Ne féltsd őket, lelkem. Ne aggódj te Szirmai sorsán.
                  Nagyobb szélvészeket és jégzajlást állott ő ki a bécsi politika vizein. Egész
                  élete elemekkel való csatázás volt. Pályáján sokáig nem tett egyebet, mint az
                  ellenséges jégtáblákat kerülgette ki egy-egy ügyes fordulattal...</p>
					<p>Nyugodtsága - Beáta kivételével - átragadt az egész társaságra. Megállapodtak
                  abban, hogy ezer meg ezer ember kel át hasonló körülmények között a Dunán, s
                  elvétve történik mégis szerencsétlenség.</p>
					<p>Szepessy kezdett kedélyeskedni.</p>
					<p>- Nem tudom, a vacsorám vagy a borom vonzza oly nagyon a kanczellár uramat, hogy
                  erőnek-erejével még ma át akar kelni a Dunán?... Nagy bolond szerencséje van,
                  annyi bizonyos... Ha nincs jégzajlás, s ha ily veszett szélvész nem kerekedik, ugy
                  jön ide mint más szürke halandó. Igy meg romantikus az érkezése. Reszkető szivvel
                  várjuk és sirásra áll a szácskánk ugy-e, aranyos hugom? Jön, jön, mint valami
                  hattyulovag. S ha egy óra mulva, - mert ennyit megtart, amig szél ellenében a jég
                  között átvergődik, - kiköt, lesz okunk tárt karokkal s a kiállott rémület
                  izgalmával fogadnunk... Már tudniillik nekem, meg az én öreg asszonyomnak...</p>
					<p>Az öreg ur kedve azonban erőltetett volt. Senkisem felelt rá. Minden szem a Dunát
                  fürkészte. Mikor boritja fel a szél a vakmerő hajósokat?</p>
					<p>A nap leszállott. Eltünt a földről rózsaszin világitása. Vérvörös felhők huzódtak
                  el Pest felett. Mentek amerre a szél hajtotta őket. A Duna körül megnövekedett a
                  köd és a homály. Alig lehetett látni, mi történik rajta.</p>
					<p>Beáta letette a távcsövet. Ajka megrándult, két kezét összekulcsolta: magában
                  imádkozott... Minél jobban besötétedik, annál nagyobb a félelme. Szirmai élete
                  Isten kezében van...</p>
					<p>De nincs-e ott máskor is? Mindig? Az imádság valahogy megnyugtatta. Gondolatban
                  eddig csak az átkelés veszedelmével foglalkozott. Mert már az is eszébe jutott: mi
                  lesz azután, ha szerelmese kikerüli a veszedelmek tőreit?</p>
					<p>Mit fognak mondani egymásnak?... Egymás szemébe halva, mi lesz a Szirmai első
                  szava? Milyen lesz hátralevő egész életük?</p>
					<p>A veszélyen, jégzajláson, a szélvészen, a ködbe és sötétségbe borult Dunán tul,
                  ragyogó világosság következik: az, hogy egymásé lesznek... Belépnek a kései, de
                  azért nem kevésbbé lángoló szerelem boldog tartományába...</p>
					<p>Minél jobban sötétedett, a társaság annál inkább elcsöndesedett.</p>
					<p>A szolgák karos gyertyatartókat hoztak be, s a velenczei csillárt
                  meggyujtották.</p>
					<p>Kint zugott a szél, annál jobban esett ide bent a szoba barátságos, enyhe
                  világossága. A nyitott márványkandalló ontotta magából a meleget.</p>
					<p>- Olyan a kandalló, mint az érett férfiak szerelme, - jegyezte meg Szepessy, a
                  kedélyesség félénk kisérletével.</p>
					<p>Lassanként mindenki elhuzódott az ablaktól, csak Beáta maga maradt ott. Ő sem
                  látott már semmit. Egészen besötétedett.</p>
					<p>A társaság leült a kandalló közelébe, s félhangosan beszélgetett. Szirmairól
                  szólott az ének. Szeretettel, megindulással szólottak róla. Fölsorolták érdemeit,
                  a nemzetnek tett nagy szolgálatokat. Mily igazi, kemény férfi, s mily tetőtől
                  talpig magyar. Alkotmányunkat egy válságos pillanatban ő mentette meg... Mindenki
                  tudott róla valami jót vagy szépet. Egy-egy adomát, egyik másik szerencsés
                  mondását, a bécsi államférfiakon aratott meglepő győzelmeit...</p>
					<p>Beáta, mig szeme át akart hatolni a februáriusi téli este sötétségén, álmodozva
                  hallgatta a társaság beszélgetését. Az előbb még az uj kor hőseit emlegették. Most
                  csak őt dicsőitik egyedül... Az ő szive hősét... Históriai alakját csöndesen
                  ringatják, - nem oly vadul, mint csónakát a Duna, - a beszélgető urak
                  társalgásának zsongó hullámai...</p>
					<p>Egy fél óra eltelt, s az urak még mindig Szirmairól beszélgettek... Végre
                  elhallgattak, s aggódó arczczal a fali órát nézegették. Már itt kellene lenni, ha
                  valami baj nem érte.</p>
					<p>A Judex Curiae türelmetlenül feszengett székén. Szepessyné lopva a könyeit
                  törülgette. Aggódtak érte mindnyájan. Csak Beáta állott az ablaknál átszellemült,
                  mosolygó arczczal. Ő még a kanczellárról mondott sok szép dolognak a hatása alatt
                  állott...</p>
					<p>Ebben a pillanatban élesen megszólalt a kapus harangja. Látogató jött.</p>
					<p>Az egész társaság megmozdult. Szepessy az előszoba felé sietett. Beáta még mindig
                  az ablaknál állott, de már hátat forditott a zajló Dunának, a kiállott
                  veszedelemnek, sötétségnek, bánatnak, gyötrő aggodalomnak. Ragyogó, szép szemét az
                  ajtóról nem vette le.</p>
					<p>A huszár kivülről feltárta az ajtót, s bekiáltotta a kései látogató nevét:</p>
					<p>- Gróf Szirmai Ádám... őkegyelme...</p>
					<p> (Vége.)</p>
				</div>
			</div>
		</body>
	</text>
</TEI>