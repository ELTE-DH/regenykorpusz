<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU17884" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Egyenes úton - egyedül</title>
            <author>
               <persName>
                  <surname>Ritoók</surname>
                  <forename>Emma</forename>
               </persName>
               <date from="1868" to="1945">1868-1945</date>
               <idno type="VIAF">121446803</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">29571</measure>
            <measure unit="pages">67</measure>
            <measure unit="vols">2</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Egyenes úton - egyedül</title>
               <date>2018-02-28</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/17800/17884/"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Baloghné Bárdos Katalin</name>
                  <name>Uri-Kovács József</name>
               </respStmt>
            </bibl>
            <bibl type="printSource">
               <title>Egyenes úton - egyedül</title>
               <author>Ritoók Emma</author>
               <pubPlace>Budapest</pubPlace>
               <publisher>Singer-Wolfner</publisher>
               <date>1905</date>
               <ref target="https://www.mek.oszk.hu/17800/17884/"/>
            </bibl>
            <bibl type="firstEdition">
               <title>Egyenes úton - egyedül</title>
               <author>Ritoók Emma</author>
               <date>1905</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="F"/>
            <ns1:size key="short"/>
            <ns1:canonicity key="low"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-10-25"/>
      </revisionDesc>
   </teiHeader>
   <text>
      <body>
         
         <div type="group">
            <head>ELSŐ RÉSZ</head>
            <div type="chapter">
               <head>I.</head>
               <p>Egyedül maradt a lassan besötétedő szobában és a fiatalember úgy érezte, mintha
                  nemcsak a nagy város kora szürkülete szállna le, hanem a gyásznak és szenvedésnek
                  az árnya is itt maradt volna. A temetés elvonult a nagy bánattal és azokkal az
                  apró, kicsinyes kellemetlenségekkel együtt, amelyek a különben is kínos helyzete
                  még kínosabbá teszik hozzátartozóknak és idegeneknek egyaránt.</p>
               <p>A temetkezési szolgák leszedték a másik szobából a banális fekete posztódarabokat,
                  feketére festett deszkákat, lámpákat hordoztak el és közönyös arcukkal, hangos
                  beszédükkel behozták a munkás utca hangulatát. Az egyik még visszafordult valami
                  kalapácsért, amit ott felejtett és káromkodva szaladt a többi után.</p>
               <p>Kint az ajtót durván becsapták, - aztán egyszerre nagy csönd lett... Az udvari
                  lakásba nem hatolt föl az utca zaja és a csöndben és sötétben csak egy légy
                  zümmögése hallatszott, amint eszeveszetten vergődött az ablak között.</p>
               <p>Lénárd Sándor összeborzongott: a halál rettenetes és csunya is. Hiszen orvos volt
                  és megszokhatta volna már; de minden halál más volt. A rettenetesnek az árnya
                  mindegyikben másképp vetődött a halottra és az élőkre... És talán ez a halál volt
                  valamennyi közt a legszomorúbb.</p>
               <p>Hónapok óta látni egy jó barát, egy fiatal élet lassu elmúlásának kínos óráit; egy
                  fiatal emberét, aki hónapok óta vergődött menthetetlenül, aki folytonosan az
                  élettel foglalkozott, a tudományával, a hírnévvel, a könyvével... főleg a
                  könyvével, amibe mindent bele akart írni, nagy csodálatos revelációkat, amiket
                  talán lázas agya diktált neki.</p>
               <p>De a Balázs Károly könyve sohasem készült el, éppen olyan értelmetlen töredék
                  maradt, mint az élete.</p>
               <p>Lénárd nem ment ki a temetőbe. Minek okozott volna magának fölösleges kínos
                  perceket, mikor nem segíthetett vele sem a halotton, sem szegény hugán.</p>
               <p>Milyen halálos csönd lett! Már a légy sem vergődött... Valami barátságtalan,
                  szinte részvétlen hideg kezdett elterjedni, mintha nem látott réseken nyomulna be,
                  közönyösen élők és halottak iránt egyaránt. Lénárd fázni kezdett. Fölvette a
                  kabátját és kiment; sem az előszobában, sem a konyhában nem volt senki, a kis
                  cselédleány is elment a temetést nézni. Lénárdnak egyszerre eszébe jutott, hogy
                  Ágnes ebbe a sötét, hideg, üres lakásba fog visszajönni, ahol nincs már senkije,
                  még a halott sem. Megesett a szíve a szegény, sokat szenvedett leányon. Gyorsan
                  megnézte az óráját és látta, hogy még van ideje, mielőtt Ágnes hazajönne, mert
                  újra nem akart vele találkozni. Legalább ne fogadja ez a rettenetes ridegség
                  szegényt.</p>
               <p>A kályhában levő parázsra egy csomó fát dobott és amint a láng fellobbant, a szoba
                  is mindjárt barátságosabb lett a fénysávtól, amely a padlón végigvetődött, majd
                  megtörve a fal alján, egészen az aranyos képrámákig nyúlt, el-elsötétülve, meg
                  újra fölvillanva. Lénárd a gázt is meggyújtotta és még arra is gondolt, hogy a
                  másik szoba ablakát kinyissa, hadd tóduljon be a tiszta téli levegő a nyomasztó
                  halottas szagu szobába; azután betette az ajtót. Olyan barátságosnak látszott
                  egyszerre minden: a tűz pattogott, a kis álló óra, amelyet újra fölhúzott, lassan
                  ketyegett, az eső csöndesen csapkodta az ablakot és a lámpa nagy világos kerek
                  foltja békésen terült el az asztal felett, mintha a halál nagy tragédiája sohasem
                  vonult volna itt keresztül.</p>
               <p>De most már csakugyan menni akart. Újra fölvette a kabátját, amikor kint
                  meghallotta az ajtó nyílását. Egy pillanatig kellemetlenül érezte, hogy most már
                  nem menekülhet... azután a szobaajtó is benyílott.</p>
               <p>Ágnes belépett és hirtelen a szeme elé kapta kezét, - kisírt, fájós szeme elé,
                  amelyet olyan váratlanul ért egyszerre a világosság. Azután egy pillanatig
                  csodálkozva nézett Lénárdra.</p>
               <p>- Itt maradt? Megvárt engem?</p>
               <p>Kint a nedves téli hidegben, a halál belső hidegét hordozva szívében, iszonyodva
                  gondolt erre a visszatérésre, erre a magányra. A szomoru, egyszerü temetés alatt,
                  mig szeme a szürkén továbbhúzódó füstszalagokat nézte, amelyet a város ontott, -
                  nézte, amint lassan szétterültek a ködös légben, arra a sötét lakásra gondolt, ami
                  reá vár. Nem találta rettenetesebbnek a szürkülő estében sötétlő sírt sem, ahová
                  azt letették, akiért eddig élt.</p>
               <p>Azután mikor visszaült abba a kocsiba, amelyben annyi asszony sírta ki már a
                  könyeit, fásultság fogta el. Az eső lassan esni kezdett. Kint gázlángok,
                  kivilágított kirakatok futottak el a kocsi mellett; beljebb villamos csengők, a
                  város zaja verte föl érzéketlenségéből: az emberek csak tovább élnek.</p>
               <p>Mikor kiszállt a kocsiból és az ismerős lépcsőkön fölment, csak annak örült, hogy
                  az óbégató szomszédasszonyok elmaradtak mellőle, de amint a sötét előszobából
                  belépett, szinte megvakította a lámpafény.</p>
               <p>- Megvárt! - és mindakét kezét Lénárd felé nyujtotta. A férfi gyöngéden fogta meg.
                  - Maga érezte meg csak, hogy mi lesz nekem a visszatérés ide egyedül!</p>
               <p>Mélységes bánatában fogékonyabb volt érzelmi túlzásokra és a csekély gyöngédséget
                  a maga lelki egyensúlyának megzavarásához aránylag nagyította.</p>
               <p>- Szegény Ágnes, csak nem hagyhattam így magára. - Abban a percben már Lénárd maga
                  is meg volt győződve, hogy csakugyan megérezte előre a leány félelmét a magánytól,
                  - hogy csak ő tudott ilyen gyöngéd lenni, - hogy csakugyan itt akart maradni.</p>
               <p>- Szegény teremtés, egészen át van fagyva. Üljön ide közelebb a kályhához. -
                  Segített a kalapját, kabátját levenni, széket húzott a kályha mellé és
                  leültette.</p>
               <p>Ágnes nem szólt semmit, csak engedte a másikat beszélni, rendelkezni, teát
                  hozatni, csak érezte, hogy az a rettenetes belső hideg olvadni kezd, s a fizikai
                  jólét érzése erőszakosan utat tör a fagyon át.</p>
               <p>Lénárd iszonyodott a jelenetektől és hálás volt, hogy az a szenvedő leány ilyen
                  hősiesen viselte magát, - ilyen nyugodtan és nemesen. Amellett, mint aki valami
                  önfeláldozó tettet követ el, nagyon meg volt elégedve önmagával és nemes lelkével,
                  úgy hogy megnyugtató szavai csakugyan szívből jöttek.</p>
               <p>- Köszönöm, sohasem fogom elfelejteni, - mondta Ágnes, amikor elbúcsúztak és úgy
                  érezte, mintha el tudná hinni, hogy valaha valamikor még nyár is lehet.</p>
               <p>Ágnes magában ülve csöndes kis szobájában, - mint mindenki, amikor valami nagy
                  csapás éri, vagy az oknélküli lehangoltság szürke órái kínozzák lelkét, - Ágnes is
                  mérlegre tette az élet értékeit, hogy szembe nézzen vele és öntudatosan belássa,
                  vajjon érdemes-e az egész lét az élésre? És még az ő bátor lelke is elcsüggedt,
                  amikor látta, hogy a sors milyen kegyetlenül bánt vele.</p>
               <p>Tizenhat éves korában árván maradt két sokkal fiatalabb hugával, akiket neki
                  kellett nevelni. Úgynevezett virágkora kenyérküzdelemmel, betegápolással,
                  gyermektanítással telt el a kis városban, míg a bátyja Pesten küzdötte harcát az
                  élettel és csak az ő jövőjének reményei aranyozták meg a kis család életét. Ha
                  majd Károlynak állása lesz! És ez az állás volt az a meghatározatlan csoda, az a
                  szézam, ami majd a jólét és boldogság kapuját megnyitja.</p>
               <p>És azalatt Ágnes fölött lassan, szürkén teltek el az évek, míg végre Zsuzsika
                  annyira nőtt, hogy egy szegény rokon, mint szorgalmas kis leánynak hasznát vehette
                  és magával vitte. Magda pedig olyan csodaszép baba volt, hogy szépsége miatt egy
                  gazdag rokon vette pártfogásába és Ágnes huszonötéves korában először érezte,
                  hogy végre a magáé lehet.</p>
               <p>Egész szürke, lekötött és önfeláldozásban eltelt életének egyetlen ideálja volt az
                  önállóság, mint más leánynak a szerelem. Valahányszor eszébe jutott a rokonságnak
                  minden apró fitogtatott jótette, örökös függése a kicsinyektől és nagyoktól,
                  egyetlen nagy csábító gondolat ragyogott előtte: a magáért való élés, a magáért
                  való dolgozás gondolata. Az emberi természetes önzés követelte ezt az élet
                  feláldozásáért.</p>
               <p>Bátyjához költözött, az orvosi pályát választotta és a fanatikusok kitartásával
                  fogott tanuláshoz.</p>
               <p>És akkor jött a legrettenetesebb csapás. A lassu betegség sorvasztó lázaival és
                  végre az a hideg rettenetes éjszaka, amikor ott ült az ágy mellett, rámeredve a
                  kis éjjeli lámpára, előre hajolva, szinte hallgatózva, mint aki vár, vár
                  valamit... valami kikerülhetetlent, valami félelmeset, rejtélyeset, amely kint a
                  sötét ablak mögött leskelődik.</p>
               <p>És amikor a sötét hatalom hideg lehelete végigcsapott a szobán és a beteg ritkuló,
                  halk lélegzete egyszer egészen elmaradt, Ágnes úgy érezte, mintha az ő lelke is
                  megmerevedett volna. Nem is fájt annyira, mint hitte: talán nagyon is el volt reá
                  készülve, vagy talán nagyon is megdöbbentette. Még másnap is, a reggel hideg
                  józanságában úgy érezte, mintha a halott valami idegen lett volna, és mintha a
                  saját temetéséről is - mindkettőjükéről - neki kellett volna intézkedni.</p>
               <p>Csak most, mikor megint meleg emberi szeretet érintette a lelkét, találta meg újra
                  önmagát. És kétségbeesve, kétkedve Istenben és a természetben, egész lelkével az
                  Ember felé fordult.</p>
               
            </div>
            <div type="chapter">
               <head>II.</head>
               <p>A tavasz olyan hirtelen köszöntött be és űzte el a telet, mintha az élet meg
                  akarta volna mutatni, hogy mégis csak ő az erősebb.</p>
               <p>A nap melegen sütött be a kis udvari lakásba március elején, és amint az Ágnes
                  kopottas gyászruhájára rásütött, a fekete szövet is vörösbe játszott. Ágnesnek
                  eszébe jutott, hogy nemsokára egy kis fehér díszt tehet a kalapjára, de hirtelen,
                  azonnal megszégyelte magát e gondolat miatt.</p>
               <p>A tél némi kibontakozást hozott; elhatározta, hogy bármilyen küzdelembe kerül is,
                  a tanulmányait folytatni fogja. Lénárddal pedig éppen tegnap beszélték meg,
                  hogyha Zsuzsikát fölhozza magához, aránylag kevesebbet költenek a mindinkább fogyó
                  kis vagyonból. Arra is gondolt, hogy Zsuzsikának is fájdalmas lehet folytonosan
                  más jótékonykodásának a terhét viselni és még aznap este megírta neki a
                  tervet.</p>
               <p>A jövő újra szép színbe öltözött és mintha természetes visszahatás jött volna
                  létre, Ágnes szinte fiatalabbnak érezte magát. Egy kicsit tovább illesztgette
                  kalapját a tükör előtt, azután ijedten nézett az órára és lefutott a lépcsőkön,
                  nehogy elkéssék az előadásról.</p>
               <p>Mintha az utcán is csupa egészséges emberek jártak volna, egyszerre eltünt az a
                  csodálatos kisérteties érzés, amely mióta az orvosi pályára lépett, de főleg a tél
                  óta, üldözte: hogy minden járó-kelőben beteget látott. És ha egy kiülő arccsontu,
                  görbehátu fiu, amíg szorgalmasan jegyzett, elköhintette magát, szinte a szívébe
                  vágott a gondolat: ime egy újabb halálraitélt.</p>
               <p>De ma mindenki olyan egészségesnek, vidámnak látszott; a leányok ibolyás
                  kalapjukat tették föl, a módosabb fiatalemberek drapszinü kabátban sétáltak a
                  folyosókon és vidáman köszöngettek csinos leánykollegáiknak. Beszélgető párok
                  álldogáltak itt-ott az ablakfülkékben, akikre Ágnes az öregebbek elnéző
                  mosolyával pillantott.</p>
               <p>Ő is megállt Lénárddal egypár pillanatra, elmondta, hogy írt Zsuzsikának és hogy
                  husvétra várja.</p>
               <p>Előadás alatt egy napsugár folyton ott játszott a fehér jegyzetpapirosán, és Ágnes
                  szórakozottan hallgatta a magyarázatot.</p>
               <p>Csak este, amikor fáradtan jött haza az anatómiai gyakorlatokról, fogta el megint
                  a megszokott téli levertség. Ki tudja, milyen új változást hoz nyugalmas életébe
                  ez a terv? Eszébe jutott a régi élet, az örökös alkalmazkodás másokhoz - és
                  nyugtalanul aludt el.</p>
               <p>Pedig nem volt miért félni Zsuzsától. Három év alatt nagy leány lett a kis sovány,
                  kurtaszoknyás gyerekből, akinek bőrét barna-pirosra égette a nap és az orosztelki
                  levegő. A református papnénál lakott és egyáltalán nem érezte a jótékonyságnak azt
                  a nyomasztó voltát, és a függetlenségnek azt a vágyát, ami az Ágnes fiatalságát
                  elkeserítette. Ő sohasem filozofált és meg volt győződve, hogy az élet körülbelül
                  annyiból áll, amennyit itt maga előtt látott: a konyha, a kert, a férj és a
                  gyerekek. Esténkint olvasott ugyan Családi Lapokat és Ohnet-regényeket, amelyeket
                  Oroszi Tildától, a legjobb barátnőjétől kapott, de sokkal józanabb volt, semhogy
                  ábrándok megbolondíthatták volna.</p>
               <p>Husvét előtt meghatározták a napot, mikor fog Ágneshez fölutazni. Mikor a levelet
                  megkapta, azonnal átfutott Orosziékhoz.</p>
               <p>- Tilda, Tilda! Csakugyan föl fogok menni Pestre.</p>
               <p>Tilda, aki saját büszke bevallása szerint harmadszor olvasta a Vasgyárost,
                  szemrehányó arccal fordul felé:</p>
               <p>- Ugyancsak örülsz, hogy itt hagysz minket.</p>
               <p>Zsuzsának egyszerre eltünt a ragyogás az arcáról.</p>
               <p>- Mintha te nem szeretnél fölmenni!</p>
               <p>- Hát Zsuzsa, bizony bevallom, hogy irigyellek. Én ismerem azt a nagystílü életet,
                  - magyarázta fontoskodva, - mert voltam fönt papával; gumiradleren jártunk és a
                  kuzenom, - aki belém bolondult, a kis bohó, - sok mindent elmondott. Megmutatta az
                  arisztokraták páholyait, elmondta, melyik táncosnő a maitressz...</p>
               <p>- De Tilda...</p>
               <p>- No persze, a papa nem hallotta. A Vígszinházban egypár írót is megmutatott,
                  akikkel ő jó barátságban volt, aztán a képviselőházban is voltunk... egyszóval az
                  ott az élet, ez itt csak aféle vegetálás!</p>
               <p>- Hogy is nem mentek ti föl lakni? Eliz is annyira kivánkozik, te is...</p>
               <p>- Papa gyűlöli Pestet, azt mondja, hogy utálatos, veszekedő, lökdösődő nagy város,
                  de tulajdonképpen azt hiszem, azért gyűlöli, mert ott nem tudja mindenki, hogy ő
                  Oroszi Gáspár.</p>
               <p>És tovább beszélgettek a szinésznők, irók, mágnások, képviselők világáról, kissé
                  zavaros fogalmaikat a francia regényekből egészítve ki. És ebben a ragyogó
                  képzeleti világban nem jutott hely a harmadikemeleti szűk konyhaszagu lakásoknak,
                  a kőszénfüstös, mindent bepiszkoló levegőnek, az örökké sáros vagy poros
                  ruhaaljaknak, a hónap elseji gondnak, egyszóval a nagyvárosi úri
                  szegénységnek.</p>
               <p>Orosziék télen a megye székhelyén, nyáron pedig birtokukon Orosztelkin laktak és
                  az Oroszi-lányok voltak a vidék pletykájának legkedvesebb tárgyai. Ezek a lányok
                  szabadon jártak-keltek, azzal foglalkoztak, amivel akartak, és hallatlan
                  merészséggel, szembeszállva az ezredéves szokásokkal, nem mentek férjhez.</p>
               <p>Ebben volt valami titokzatos! A társaság aggodalmas figyelemmel kisért minden
                  férfit, aki az Oroszi-ház kapuján belépett és leste az udvarlások lefolyását. De
                  hiszen éppen az volt a borzasztó, hogy valami feltünő udvarlást, vagy szakítást
                  sohasem lehetett megállapítani.</p>
               <p>Az Oroszi-lányokat nagyon különösnek nevelték. Gáspár fiatal korában külföldön
                  járt és ott házasodott meg, a megyei családok nagy megbotránkozására, és szinte
                  méltó büntetésnek tartották, hogy amikor egymásután születtek a gyermekek, csupa
                  lány volt, - csupa lány. Mikor a negyedik lánya megszületett, Oroszi Gáspár, aki
                  különben imádta őket, elhatározta, hogy kifog a természeten és majd nevel ő olyan
                  lányokat, hogy megirigylik a fiús familiák. Megkezdte a nevelést a legidősebbiken,
                  Bellán és olyan jól sikerült, hogy tizenkétéves korában fiúsan lovagolt, két év
                  mulva pedig nyakon ütött egy bérest, aki elaludt a kazal mellett.</p>
               <p>Az anyjuk, aki meglehetősen elmosódott életet élt, kissé gyönge volt és képzelődő,
                  s amellett nagyon szerette, ha kényeztették, - belátta, hogy most már neki is bele
                  kell szólni a dologba, irt Angliába egy barátnőjének, hogy küldjön neki egy
                  erélyes nőt, aki ezeknek a gyerekeknek a féktelen egyéniségét valamiféle irányba
                  terelje, mert megváltoztatni őket már úgy sem lehet. Annál is inkább szükség volt
                  erre, mert megjött ötödiknek a várva-várt fiúörökös is.</p>
               <p>Ez a fiú nem okozott olyan rendkivüli örömet, mint a várakozás után hinni lehetett
                  volna. A leányok már nagyok voltak és zsarnoki egyéniségükkel annyira betöltötték
                  az egész házat, hogy a fiúnak szinte nem maradt hely benne.</p>
               <p>Hanem az Orosziné gondolata kitűnően bevált; az erélyes, okos angol leány a szilaj
                  teremtésekből olyan független gondolkozásu nőket nevelt, hogy a szomszédok nem
                  tudtak hova lenni a megbotránkozástól. Mindegyiknek helyes mederbe terelte a
                  tettvágyát. Bella rendelkezett az egész házban, Boris tudományos könyveket bújt,
                  a szép Eliz - a család büszkesége - festeni tanult; csak Tilda vált ki a testvérek
                  közül: a vizsgákról elégségeseket hozott haza és legfőbb élvezete volt a kertben
                  az almafán ülve, az alacsony kerítésen át az utcán menő diákokkal kacérkodni, akik
                  hozzá írták összes szerelmes verseiket.</p>
               <p>Mióta Orosztelkibe kijöttek, csak a függőágyban lehetett megtalálni, ahol
                  cigarettázva regényeket olvasott és szőtt és miután kijelentette, hogy Orosztelki
                  környékén csak húsz éven aluli gyermekek és harminc éven felüli vén emberek
                  laknak, világfájdalmas hangulatba sülyedt, és nem akart társaságba járni.</p>
               <p>Sokáig beszélgettek Zsuzsával együtt, amikor Gazsi titokzatos arccal megjelent.
                  Zsuzsa diszkrétül visszavonult, Tilda pedig leereszkedőleg kérdezte az
                  öccsétől:</p>
               <p>- Na, mi baj, gyerek?</p>
               <p>- Nagy baj van!</p>
               <p>- Bizonyosan megint a husvéti bizonyítvány.</p>
               <p>- Az is.</p>
               <p>- Már megint elégséges?</p>
               <p>- Még annál is rosszabb.</p>
               <p>- Micsoda? - kiáltott föl Tilda és felült a függőágyban, - nem szégyeled magad?
                  Hát már annyira sülyedt a tekintélyünk, hogy egy Oroszi-fiú nem tud egy rongyos
                  elégségest kiszoritani a tanárjától?</p>
               <p>- Hagyd el, ez még a legkevesebb, de a latin tanár megtalálta egy
                  költeményemet...</p>
               <p>- Na, hát aztán?</p>
               <p>- Izé... egy szerelmes verset...</p>
               <p>- Tán csak nem Zsuzsikához?</p>
               <p>- Ah, dehogy! Békei Lolottehoz.</p>
               <p>- Majd adok én neked Lolotteot, - kiáltott Tilda, eldobva jobb kezéből a
                  cigarettát és kiugrott a függőágyból. - Kölyök, hát te primadonnákhoz írsz
                  verseket?</p>
               <p>Az Oroszi-lányok gyors kezét jól ismerte Gazsi is és ügyesen hátraugrott, amíg
                  szikrázó szemekkel kiáltott vissza: - Ha ezt egy férfi tette volna!</p>
               <p>Tilda elnevette magát.</p>
               <p>- Hallgass! Add ide a bizonyitványodat, ma este elintézem az egészet.</p>
               <p>És csakugyan símán elintézte az egész ügyet, csak Boris jelentette ki, hogy hiszen
                  fiú, mit várjon az ember tőle? És ebbe az egész ház belenyugodott.</p>
               <p>De Tilda este egy levélkét csúsztatott a Gazsi kezébe, hogy hálából juttassa
                  rendeltetési helyére; és mivel Gazsi azonnal megértette a dolgot, azt lehet
                  következtetni, hogy nem ez volt az első postás-szerepe.</p>
               <p>Husvét elvitte Zsuzsikát Pestre, de az ő elmenetele nemcsak Tildára hatott.</p>
               <p>Eliz, akiben legerősebben dolgozott az anyja idegen vére és legkevésbbé kötötte őt
                  az oroszi röghöz, Eliz már régen elvágyott, nyugtalanul valami után. Voltak nagy
                  álmai és hirtelen kétségbeesései, nagy remények és oknélküli kishitűség egymást
                  váltották föl lelkében. Egyensúlyát vesztett művészlélek volt az övé, a nagy
                  teremtő erő nélkül.</p>
               <p>De Eliz csak annyit érzett, hogy zavaros bizonytalanságából lelke itt nem tud
                  kibontakozni, mert talán nem tanult, nem látott eleget, vagy nincs rokonlélek, aki
                  vezesse.</p>
               <p>És amikor Zsuzsika elutazott, úgy érezte, mintha vele történt volna valami nagy
                  igazságtalanság. Ez az egyszerü kis leány ott lesz mindannak a közepében, aminek
                  semmi hasznát sem veszi; ő pedig itt él elégedetlenül... telve kialakulni nem tudó
                  vágyakkal!</p>
               <p>És éppen akkor történt, hogy az idősebbik Jánosi megkérte a kezét.</p>
               <p>Az enyhe tavaszi estén együtt ültek a leányok a kertben, mindegyik a maga dolgával
                  elfoglalva, mert ha együtt beszélgettek, egy negyedóra múlva már össze is
                  pereltek. Miután Tildát mindegyik külön összeszidta, hogy semmit sem csinál, csak
                  egész nap cigarettázik, Tilda ásítva, de a legnagyobb lelki nyugalommal szólalt
                  meg.</p>
               <p>- Ma megint harmadnap van.</p>
               <p>- Vajjon eljön Jánosi? - kérdezte Boris és megnézte az óráját.</p>
               <p>- Hogy is lehet ilyet kérdezni?</p>
               <p>Erdők, mezők elvirulnak,</p>
               <p> Országutak elromolnak;</p>
               <p> A szerencse forgandó,</p>
               <p> Csak Jánosi állandó,</p>
               <p>szavalta Tilda nagy páthosszal Eliz felé fordulva.</p>
               <p>- Szamár! - felelt az neki mély meggyőződéssel.</p>
               <p>Jánosi tudniillik az Eliz kedvéért már évek óta járt Orosziékhoz és minden
                  harmadnap csodálatos pontossággal jelent meg az aszfaltos feljárón könnyü kocsija.
                  És ez a nem nagyon fiatal, de rendkivül kedves, nyilt modoru, tipikus magyararcu
                  ember, akit minden leányos háznál szívesen láttak volna, makacs szívóssággal csak
                  ezt a hideg leányt szerette. Tilda szerint nem is volt más hibája, mint ez a
                  rettenetes harmadnapos pontosság.</p>
               <p>- Csak egyszer tévesztette, vagy felejtette volna el, - sóhajtott föl, - én
                  mindjárt beleszerettem volna.</p>
               <p>És éppen ezen a napon történt, hogy az elhatározásnak valami hirtelen kitörésével,
                  amikor már azt hitték, hogy megmarad ilyen harmadnapos barátnak, - megkérte az
                  Eliz kezét.</p>
               <p>Eliz annyira kipirultan és izgatottan jött le a kerti lépcsőn estefelé, hogy a
                  leányok leolvastak az arcáról mindent. De senki sem kérdezősködött, mikor a távoli
                  kedves sarokban, a nagy diófák alatt levetette magát üresen hagyott helyére. Mind
                  érezték az életbe vágó kérdés fontosságát és mindegyiknek volt valami gondolni
                  valója hozzá önmagáról.</p>
               <p>Csak amikor az esthomály elmosta arckifejezésüket, szólalt meg Bella. A sötétben
                  annyival könnyebb beszélni!</p>
               <p>- Elfogadtad?</p>
               <p>- Nem, - felelt halkan, vontatottan Eliz.</p>
               <p>- Jól meggondoltad?</p>
               <p>- Lehetetlen volt másként... Lehetetlen... - és csaknem könyekbe tört ki, hogy
                  ilyen fájdalmat volt kénytelen okozni annak, akit nagyon szeretett és mégsem
                  eléggé.</p>
               <p>- Nem fogod megbánni? - most már a Bella hangja halkult meg valami bizonytalan
                  visszaemlékezés hatása alatt.</p>
               <p>- Nem tehettem másként, - ismételte makacsul Eliz</p>
               <p>Megint elhallgattak. Végre Tilda fölsóhajtott.</p>
               <p>- Igy hát a harmadnapos barátunk sem fog többé hozzánk járni.</p>
               <p>Egészen komolyan mondta, észre sem vette, hogy ez a kedvenc kifejezése kicsúszott
                  a száján Eliz előtt. De nem nevetett senki. A helyzet nyugtalanító volt. Ekkor
                  Boris hirtelen élesen fölcsattant.</p>
               <p>- Legjobb lesz, ha szokásod szerint megint felülsz az almafára és bekacérkodol
                  egypár diákot.</p>
               <p>- A diákok tudvalevőleg nem szeretik a tudományos akadémiákat, még ha olyan szép
                  cégére van is, mint jó magam.</p>
               <p>- Akkor hát tétesd ki a diszes bizonyítványaidat az anyakönyvi hivatal táblájára,
                  így még sikereid lehetnek.</p>
               <p>A két leány szerencsésen összeveszett - a hangulat helyreállt, mindenki
                  megkönnyebbülten sóhajtott föl.</p>
               <p>A vacsoránál már csak Eliz volt egy kicsit hallgatag; a mai megkérés eldöntötte
                  sorsát. Ha ennek az embernek nem tudott a felesége lenni, akkor csak egy jövő van
                  előtte, - a művészet.</p>
               <p>Azon nem sokat aggódott, hogyan nyerje meg az apja beleegyezését. Az öreg úr
                  tudtán kivül mindig azt akarta, amit a leányai, habár megfordítva hitte.</p>
               <p>Eliz bement az anyjához, amikor már lefeküdt.</p>
               <p>- Mamus, tudod már, hogy nem megyek férjhez Jánosihoz?</p>
               <p>- Megkért?</p>
               <p>- Igen.</p>
               <p>- És te persze kosarat adtál! Engem nem szokott senki megkérdezni, minden a hátam
                  mögött történik!</p>
               <p>- De mamus, miért neveltél ilyen önállónak?</p>
               <p>- Én nem neveltelek... én rám akkor sem hallgatott senki... én nem akartam négy
                  vén leányt nevelni.</p>
               <p>- Ha mindenáron el akarsz küldeni magadtól, úgy is eléred. Én úgy is elmegyek, -
                  festő akarok lenni.</p>
               <p>- Eliz, el akarsz hagyni?</p>
               <p>Magához vonta a leánya fejét; csak most látszott, mennyire hasonlítottak
                  egymáshoz, de Elizben már a magyar barnaság hódított. Egész arcszine, szeme, haja,
                  sötétebb volt. Az anyja arcán merevvé vált mosoly nála az erély vonásává lett.</p>
               <p>- Az anyja aranyszőke, a leánya aranybarna, - mondta egyszer valaki, mert Orosziné
                  örökös betegeskedése mellett bámulatosan megtartotta termetét és haja szinét.</p>
               <p>- El kell mennem, mamus, - nekem is csak meg kell próbálnom megtalálni az
                  életemet. És te segíteni fogsz nekem, hogy papával megszoktassuk ezt a
                  gondolatot.</p>
               <p>Senki sem tudott úgy bánni Oroszival, mint Bella; neki köszönhette Eliz, hogy
                  ősszel maga ment a leányának lakást keresni Pestre, - ha már nem fér a bőrébe.</p>
               <p>- Aztán hazajőjj, ha megunod azt a csunya, sötét várost, - mondta, amikor Eliztől
                  elbúcsúzott. Most még jobban meggyülölte Pestet, amióta elvette a leányát
                  tőle.</p>
               
            </div>
            <div type="chapter">
               <head>III.</head>
               <p>A késő ősz sötéten, ködösen feküdt rá a városra és bevonta szürke egyhangúságával
                  az utcákat. Korán esteledett; a nedves aszfalton a gázlámpák csillogón vetették
                  végig fényüket, míg a boltkirakatokból széles sávban sugárzott ki a világosság. A
                  férfiak kedvetlenül, közönyösen futottak tovább az utcán, az asszonyok csatakos
                  szoknyájukat emelve, meg-megcsúszva siettek, - kiki a tűzhelye felé.</p>
               <p>Legalább Eliz azt gondolta, amikor hazament. Az ujdonság mámora oszlóban volt és
                  kezdte az önállóságnak szokatlan keserves oldalát megízlelni. Nem bírta fejéből
                  kiverni az otthon gondolatát. Ott ülnek a nagy nappali szobában a lámpa körül és
                  olvasnak vagy pörölnek, míg a Tilda cigarettájának a füstje lustán száll föl és
                  lassan elterül a világos asztal felett. Együtt vannak, - vajjon hiányzik-e ő
                  közülök?</p>
               <p>Miért, miért is jött el?</p>
               <p>Ez a mai nap rettenetes volt. Az első magány, az első nagy kétkedés keserves
                  napja. A festőiskolában a tanárja elégedetlen volt vele és egyszerre a jövő, a
                  siker, mint nagy kérdőjel tolakodott elébe. Mit akar ő itt! Mi lesz? Csupa
                  formátlan, felelet nélküli kérdések álltak elébe. És amikor be akart menni a
                  kapun, egyszerre megijedt, hogy ezekkel a kérdésekkel szemben egyedül maradjon a
                  szobájában. Visszafordult és némi habozás után becsengetett Ágneshez.</p>
               <p>Ágnes maga nyitott ajtót.</p>
               <p>- Eliz, Eliz! csakhogy már egyszer eljöttél!</p>
               <p>Eliz vidáman fölnevetett, nehogy a könyei előtörjenek és rendkivül gyorsan kezdett
                  beszélni, hogy mennyire el van foglalva, hogy mennyit tanul, - nem, a világért sem
                  vallaná be, hogy fél a csalódástól azon az uton, amelyre a saját akaratából
                  lépett.</p>
               <p>- Ki van bent? - kérdezte.</p>
               <p>- Stadler Feri; egy fiatalember, aki itt lakik a házban. Nem is tudom miért jár
                  olyan gyakran ide; annyira unom!</p>
               <p>Bent egy fiatalember beszélgetett Zsuzsikával, aki nagyon piros volt és zavartan
                  hajolt a leejtett gyűszűje után, a fiatalembernek pedig nagyon ragyogott a szeme
                  és föltünően pödörgette a bajuszát.</p>
               <p>Eliz elmosolyodott. Ez az Ágnes vak, még azt kérdezi, miért jár ez a fiatalember
                  annyit ide? Aki három leánytestvér között nőtt fel, az ismerte az ilyen
                  jeleneteket. Egyszerre jókedvü lett: de jó, hogy legalább ilyen tavasz virágzik
                  ebben a füstös, ködös, őszi időben!</p>
               <p>Az Eliz jókedve átragadt a többire is; szépsége és a fiatalok szerelme bearanyozta
                  az egyszerü kis szobát.</p>
               <p>Mikor elmentek, Eliz szemébe nevetett Ágnesnek:</p>
               <p>- Te, ezek itt ketten szerelmesek egymásba, - suttogta.</p>
               <p>Ágnes meglepetten kapta föl a fejét:</p>
               <p>- Az lehetetlen.</p>
               <p>- Hallod-e, ha fiatal leányokat akarsz nevelni, jobban nyisd föl a szemed.</p>
               <p>- Hát mit tegyek? - kérdezte Ágnes egész kétségbeesetten.</p>
               <p>- Mi ez a fiatalember? - kérdezte Eliz praktikus fölénnyel.</p>
               <p>- Technikus, most vizsgázik.</p>
               <p>- Akkor nagyon jól van; elveszi Zsuzsát, nagy lakodalmat csapunk és az első
                  gyermekének én leszek a keresztanyja.</p>
               <p>De Ágnes nyugtalan maradt.</p>
               <p>- Istenem, minden egyszerre szakad rám! Tudod, hogy az a nagynénénk meghalt,
                  akinél Magda volt?</p>
               <p>- Az a gazdag?</p>
               <p>- Dehogy volt gazdag! Kiderült, hogy semmije sincs. Magdát pedig nagyon
                  elkényeztette. Hogy lesz majd nálam megelégedve?</p>
               <p>- Olyan szép még Magda, mint gyermekkorában?</p>
               <p>- Nagyon szép.</p>
               <p>- Hm, hm, - csóválta fejét Eliz. - Igazán nagy kérdés, de majd segítek én
                  neked.</p>
               <p>Eliz fölvidulva tért haza: egy kis otthont látott, egy kis szerelmet, és még
                  segített is másokon. Mégsem olyan szürke az élet, mint hitte.</p>
               <p>De Ágnest nem vidámitotta föl ez az ujság. Különben is hetek óta izgatott és
                  ideges volt; nagyon kifárasztotta a tanulás és a sok szenvedés látása, Lénárd
                  pedig már olyan régen nem volt nála.</p>
               <p>Eleinte minden este remélte, hogy mire hazaér, ott találja; azután el akarta
                  magával hitetni, hogy ő egyáltalában nem várja és nem is hiszi, hogy el fog
                  jönni.</p>
               <p>De azért minden csengetésnél összerezzent.</p>
               <p>- Ime, a jóbarátok, - gondolta kissé keserüen, amikor lefeküdt és irigyelte
                  Zsuzsikát, aki már mélyen aludt az egészséges fiatalság és tudatlanság
                  nyugalmával.</p>
               <p>Igen, mert csak az a leány, aki semmit sem tud az életről, hajthatja le fejét este
                  a párnájára nyugodt bizalommal a távollevő férfiban. Milyen boldog lehet a férfi,
                  aki tudja, hogy a szeretett leány, jól őrzött otthonában van, ahol gondolatai
                  mindig fölkereshetik. A nő hiába retteg a férfiért, az életnek minden utcasarkon
                  reáváró ezer csábítása mellett; hol keresse meg, ha reá gondol? és gondolhat-e rá
                  anélkül, hogy gondolatát is be ne szennyezné?</p>
               <p>A férfi független, külön életének kérdése kezdte kinozni. Az az élet, amit nem
                  ismer a leány és elkeseredetten sejt az asszony, - a jogos és oktalan
                  féltékenységek e legfőbb oka, - egyszerre, szinte váratlanul izgatni kezdte
                  Ágnest.</p>
               <p>Nem is sejtette, hogy ezek a szomoru reflexiók csak hiábavaló várakozásának voltak
                  utóhangjai. Egyáltalában nem igen ért rá s nem is értett hozzá, hogy analizálja
                  önmagát, vagy másokat; a saját lelkébe sem látott bele, annál kevésbbé a másokéba.
                  Könyvei vakká tették az élet iránt és mert fanatizmussal csüggött a saját élete
                  célján, nem látta meg a másokét, csak amikor az ő útját keresztezték.</p>
               <p>És mert vak volt, önzőnek látszott, - önzőnek akkor is, amikor föláldozta
                  magát.</p>
               <p>Zsuzsika jegyváltása még a télen megtörtént és Magda is beköltözött a kis
                  otthonba, amely szinte szűk és kicsinyes volt arra, hogy az ő szépségét magába
                  fogadja. Reményeinek, jövőjének megváltozása kissé zárkózottá tette, mintha
                  túlságosan büszke volna, nehogy véletlenül is panaszkodjék és szó nélkül
                  alkalmazkodott az új élethez.</p>
               <p>Egyszer annyit mondott a jövőjéről, hogy szeretne szinésznő lenni. De annyira
                  ellenezték mindannyian, - főleg Lénárd, aki megint többet járt Ágnesékhez, - hogy
                  nem beszélt többet róla. Magda tudta, hogy élete céljának meg kellett változnia,
                  de azt is érezte, hogy még nagyon fiatal, még ráér tervelni.</p>
               <p>Ott ültek a téli estéken és a Zsuzsa kelengyéjét hímezték; néha még Ágnes is
                  segített.</p>
               <p>A fiatal pár tréfált vagy duzzogott, néha Eliz rontott be, behozva ruhája vastag
                  posztójával és prémeivel az utca hidegét. Ha szokatlan időben csengettek, Ágnes és
                  Magda egyszerre kapták föl fejüket: - Ez Lénárd! - és a kis társaság együtt ült
                  Balázséknál, mint valami nyugalmas polgári otthonban, pedig majdnem mindegyiknek a
                  lelke tele volt egy új kornak, egy megváltozott jövőnek az eszméivel...</p>
               
            </div>
            <div type="chapter">
               <head>IV.</head>
               <p>- Gondolja, hogy Zsuzsika boldog lesz? - kérdezte Lénárd hosszabb hallgatás
                  után.</p>
               <p>Tavasz volt és elmult az esküvő is, amely annyi gondot okozott. Mikor Zsuzsika
                  remegő kezével eligazgatta fehér menyasszonyi fátyolát, könyes szemei mögött azt
                  gondolta, hogy soha senki olyan boldog nem volt, mint ő... és szíve mélyén meg
                  volt győződve, hogy valami fontos, rendkivüli esemény történik, amikor egy
                  asszonyi élet boldogsága dül el. Pedig ugyanazon nap délelőtt még három ilyen kis
                  egyszerü menyasszony esküdött meg ugyanabban a templomban és mindegyik azt
                  gondolta fehér fátyla alatt, hogy most valami nagy, rendkivüli fontos esemény
                  történik. Olyan egyszerü kis esküvő volt biz az mindegyik, amelyikre legfeljebb
                  egypár öreg asszony, vagy kiváncsi cseléd megy be a templomba.</p>
               <p>De azért a lakók mind kimentek a folyosóra, amikor Zsuzsa fehér ruhájában lement a
                  lépcsőn. Két fiakker várt kint, az egyikben a menyasszony a vőlegénnyel és egy
                  szőke, hosszuhaju fiatalemberrel, aki a Magda vőfélye volt, - a másikban Ágnes,
                  Magda és Lénárd ültek.</p>
               <p>A házmesterné és a szomszéd boltosné kiszaladtak az utcára és két gyerek harsányan
                  megéljenezte az új párt. Zsuzsa boldogan mosolygott, de Lénárdot bántotta a dolog
                  kicsinyessége és rosszkedvü volt. Szerencsére zárt kocsikat rendelt a Zsuzsa
                  bánatára, aki olyan büszkén mutatta volna meg boldogságát és fehér fátylát egész
                  Budapestnek a Kálvin-térig.</p>
               <p>- Gondolja, hogy Zsuzsa boldog lesz? - kérdezte Lénárd a hallgatag Ágnestől.</p>
               <p>- Boldog, - ismételte elgondolkozva Ágnes, - azt hiszem, hogy a boldogságot
                  magunkban hordjuk; az is csak a világszemlélet egy módja, mi projiciáljuk a
                  világba, és azt hisszük, hogy onnan kapjuk. Vagy hogy ne filozofáljak, - tette
                  hozzá kissé elmosolyodva, - a boldogság lelki dispozició, és ha ez megvan
                  Zsuzsában, boldog lett volna férjhezmenetel nélkül is, - ha nincs...</p>
               <p>- Azt hiszem, túloz Ágnes. Éppen a szerelem az, aminek elérése boldogságot adhat,
                  főleg a nőnek.</p>
               <p>- Főleg a nőnek, - ismételte Ágnes egy kicsit gúnyosan, - csak azért, mert eddig
                  nem lehetett más vágya, ami betölthette volna, mint a szerelem. A férfinak minden
                  vágya, eszméje, törekvése teljesülhet, a nő meg sem kisérthet egyebet, mint hogy
                  szeressen.</p>
               <p>Magda letette a munkáját és tekintetével vett részt a vitában. Sokszor nem egészen
                  értette, amit beszélnek, de egy-egy mondat megmaradt fejében és napokon át
                  foglalkoztatta gondolatát.</p>
               <p>- Hiszen ismeri Oroszi Elizt, - folytatta Ágnes, - úgy szeretném, ha elérné az ő
                  önálló célját, ő lehetne nálunk a „new woman” ideálja. Szép és gazdag, neki sem az
                  önállóság, sem a férjhezmenetel nem volna életfentartási cél és ha az eszme
                  kedvéért az önállóságot választja...</p>
               <p>- Az csak azt mutatja, hogy hideg szívü teremtés.</p>
               <p>- Igen, - nevetett Ágnes, - maguk férfiak hidegnek neveznek minden nőt, akinek nem
                  a férfi a végcélja.</p>
               <p>- És mi tulajdonképpen Oroszi Eliz kisasszonynak a végcélja?</p>
               <p>- Egyelőre festő akar lenni, de azt hiszem, maga sem tudja még az utját. Azt
                  hiszem ebben a mi zajtalan asszonyi forradalmunkban legnehezebb az átmenet kora.
                  Nemcsak minket nem értenek, hanem mi magunk sem értjük egészen magunkat. A jövő, a
                  boldog jövő asszonya már azoknak a törekvéseknek tiszta megértésével fog születni,
                  amik előttünk még olyan homályosak.</p>
               <p>- Nem értem.</p>
               <p>- Hát nem látja, hogy köt minket a mult ezer szála? A családi élet sok ezredéves
                  megszokása? Levették rólunk a járószalagot, szabadok vagyunk, de nem vehették le
                  az átöröklést és a nevelést; és amikor bármelyikünk büszkén megy végig az utcán,
                  be egy szerkesztőségbe vagy boncterembe, érezi lelkén azokat a láthatatlan
                  kötelékeket, amik visszahúznak a régihez.</p>
               <p>- És ha a boldog jövőnek az asszonya nem fog szeretni, még sem fog semmit sem
                  érni, - szólalt meg hirtelen Magda.</p>
               <p>Mindaketten mosolyogva néztek rá. Olyan szép volt és olyan fiatal, hogy nem
                  lehetett túlságosan komolyan venni a szavait. Annyira gyermeknek tekintettek, hogy
                  a legkomolyabb kérdéseket merészen fejtegették előtte. Ágnesnek különben is elve
                  ellen volt a nőnek affektált, szemérmes tudatlanságban való tartása.</p>
               <p>És míg elveit vitatta, hogy Lénárdot meggyőzze, elfelejtette, hogy egy gyermek
                  előtt beszél, akinek tiszta, de szenvedélyességre hajló lelke felszívta szavait s
                  az igazi életnek ismerete nélkül egy különös erkölcsi világot teremtett magának
                  eszméiből. Nem ismerte az életet s egyszerre az élet legnagyobb kérdéseinek
                  fejtegetése elé állították.</p>
               <p>Magda újra a munkája fölé hajolt, hogy elrejtse pirulását és a lámpafény megint
                  ragyogva játszott szőke haján.</p>
               <p>- A jövő asszonya is fog szeretni, de bizonyosan másképpen, mint a mai; azt
                  hiszem, nem fog az egyénisége megsemmisülni a szerelemben, hanem erősebben ki fog
                  fejlődni általa. Vagy ki tudja, hogy lesz? semmit sem látunk előre, de hogy
                  változnia kell, arról meg vagyok győződve.</p>
               <p>Egy kis gondolkozás után Ágnes újra megszólalt:</p>
               <p>- Egy tisztább, társadalmi formáktól függetlenebb és a társadalomtól mégis
                  tiszteltebb szerelmet gondolok, amibe az asszonyt a maga egyénisége viszi bele s
                  amiért felelős tud és tartozik lenni; nem pedig a mostani, alkalmakból,
                  rábeszélésből, regények utánaérzéséből, szeretniakarásból komponált szerelmet.</p>
               <p>- Milyen forradalmár-szellem van a maga nyugodt külseje alatt!</p>
               <p>- Igen, gondolkozásban forradalmár vagyok, de félek, hogy tettekben csak olyan kis
                  nyárspolgárasszony akár... akár...</p>
               <p>- Akár Zsuzsa, - szólt közbe Magda nevetve, aki bár nem mutatta, kissé lenézte
                  Zsuzsa sorsát. Ő másként akarta berendezni az életet, de még nem tudta hogyan.</p>
               <p>- Mondjuk hát, hogy Zsuzsa, - bólintott Ágnes. - Igaz, hogy ő a kedves polgári
                  gondolkozás példányképe... reméljük is hát, hogy boldog lesz.</p>
               <p>- Vagy legalább is örüljünk rajta, hogy most az és ne gondoljunk azzal, ami lesz,
                  - vetette oda könnyedén Magda.</p>
               <p>- Milyen fiatal maga! - mosolygott rá Lénárd.</p>
               <p>A Magda feje munkája fölé hajolt; csodálatosan tiszta arcvonásai mit sem
                  vesztettek a rövidülés által, csak az árnyékok lettek mélyebbek szeme és szája
                  körül és komolyabbá tették kifejezését. Dús szőke haja, a legcsodálatosabb szőke
                  haj, amelynek minden szála csillogott és most szinte rózsaszin reflekszben
                  ragyogott a gázfénynél, meleg, aranyos színü keretbe foglalta az arc tiszta
                  oválját.</p>
               <p>Lénárd megjegyzésére hirtelen fölemelte fejét és egy pillanatig egymásra néztek;
                  tekintetük egy pillanatra egymásba mélyedt, összeforrt, azután a leány lassan
                  lesütötte szemét, míg szemhéja csaknem összecsukódott.</p>
               <p>Lénárd remegő ajakkal és orrcimpával, tágranyitott szemekkel nézett rá; a levegő
                  forró lett, hogy szinte elakadt a lélegzete. Egy pillanatra szédület kábitotta el
                  mindkettőjüket.</p>
               <p>Ágnes szólalt meg mit sem sejtve; a pillanatnyi varázs elmult, de ez a pillanat
                  éppen elég volt arra, hogy három ember élete sorsát eldöntse örökre.</p>
               <p>Magda fölállt és lassu, vontatott léptekkel ment át a másik szobába. Lénárd
                  tekintete rátapadt a hajlékony asszonyi alakra, ruhája ráncaira; karjának
                  mozdulata, amint a kilincsre tette a kezét, derekának meghajlása, amint eltünt az
                  ajtó mögött, valami soha nem látott szépség megnyilatkozásának tünt föl
                  előtte.</p>
               <p>Sápadtan állt föl és az ablakhoz lépett. Türhetetlen volt a meleg, halántéka
                  lüktetett; szeretett volna fölkiáltani, szerette volna magát a földre levetni és
                  ujjongani vagy sírni, huszonnégy éves szíve egész megrendülésével.</p>
               <p>- Nem jól érzi magát? - kérdezte Ágnes gyöngéden.</p>
               <p>- Fáj a fejem és kint, úgy látom, esik, jót fog tenni a hűvös levegő.</p>
               <p>Magda egész éjjel nyitott ajakkal és nyitott szemmel feküdt, a sötétbe bámulva.
                  Nem értette mi történt és csodálkozott. Valami feszült nyugtalanságot érzett a
                  lelkében, valami várakozással teli bizonytalanságot, de nem volt boldog, inkább
                  csak izgatott.</p>
               <p>Lénárd a szokott vendéglőjében hallgatta a cigányt, anélkül, hogy tudta volna mit
                  játszanak és igyekezett összeszedni a gondolatait.</p>
               <p>Tisztában volt vele, hogy itt valami vak, erőszakos hatalom rontott rá, és érezte,
                  hogy nem fog vele bírni. Ő egyáltalában nem bírt soha semmivel, bár általában
                  jellemes, jószívű embernek tartották, de ezt nem annyira magának, mint inkább a
                  körülményeinek köszönhette, amelyek több alkalmat adtak gyöngeségének a jóra
                  hajlásra, mint a rosszra.</p>
               <p>- Úristen! Mi lesz ebből? - gondolta már vagy századszor, mialatt mindenféle
                  esélyt mérlegelt magában.</p>
               <p>Már éjfélre járt, mikor hazaindult. Amint a vendéglőből kilépett, csaknem
                  beleütközött egy piros kalapos, kövér lányba. Egy pillanatig egymásra néztek s
                  aztán a leány elmosolyodott; fehér fogai csak úgy ragyogtak a nagy üvegablakon
                  kiözönlő világosságnál.</p>
               <p>- Jó estét, Lénárd!</p>
               <p>A fiatal ember ráismert a hangjáról és mosolyáról, az éjszakai életnek erre az
                  alakjára, aki most egyszerre mint valami hatalmas orvosszer állott tépelődő
                  gondolatai elé.</p>
               <p>- Te vagy!?</p>
               <p>- Igen én! - és a leány ujra nevetett, ujra megmutatta ragyogó fogsorát.</p>
               <p>- Rég nem láttalak, - mormolta Lénárd még mindig szórakozottan.</p>
               <p>A leány karját a fiatalemberébe öltötte.</p>
               <p>- Mert már máshol lakom. Nem kisérsz el?</p>
               <p>Lénárd nem felelt, de megindult vele a hallgatag utcákon át. Lépésük erősen
                  visszhangzott, amint egy aszfaltjárdára értek. Az éjszaka hűvös volt, de különös
                  lágysággal, - mint valami kellemes tavaszi igérettel telve.</p>
               <p>A leányt nyugtalanította a Lénárd szótlansága. Nem tudta mire magyarázni.</p>
               <p>- Rossz kedvü vagy! - mondta bizonytalan hangon.</p>
               <p>- Mi közöd hozzá?</p>
               <p>- Jól van, jól! - felelt a leány kissé dacosan.</p>
               <p>Azután egy kapu előtt felállt a lépcsőre, hogy becsengessen. Amint előrehajolt,
                  amint felemelte a karját, egyszerre eszébe juttatta a férfinak azt a másikat, aki
                  egynéhány órával ezelőtt éppen így hajolt előre, így emelte fel a karját, mikor a
                  másik szobába átmenet a kilincsre tette kezét, igy - és mégis milyen
                  másképpen!</p>
               <p>Hogy is juttathatta eszébe ez a leány azt a másikat!</p>
               <p>Egyszerre düh és szégyen fogta el. Felkiáltott, és mintha menekülne, futni kezdett
                  az utcán lefelé... A másik csodálkozva nézett utána.</p>
               <p>Lénárd egész hajnalig az utcán csatangolt és elhatározta, hogy soha többé, vagy
                  legalább soká, soká nem fog elmenni Ágnesékhez. De abban a percben már nagyon jól
                  érezte, hogy ez az elhatározás hazugság és dühös volt miatta magára és az egész
                  világra. Annyira szenvedett, hogy sokszor valósággal gyűlölettel gondolt arra a
                  csodálatos haju szőke teremtésre és arra a még csodálatosabb tekintetre.</p>
               <p>Másnap délután, nehogy oda elmehessen, kiment a Margitszigetre, ahol még minden
                  télies és rideg volt. Egy vén kertész, aki a nedves földet ásta, csodálkozva
                  nézett rá, míg ő keserü elhatározásával szívében tovább kóborolt az üres utakon.
                  De mindig hallotta a távolból a villamoskocsik csengetését és mire a szürkület
                  leszállt, mégis odarohant, hogy egy induló kocsira felugorhasson. Úgy érezte, hogy
                  ennyi állhatatosságért megérdemli, hogy mégis elmehessen. Félnyolc volt, mire
                  becsengetett.</p>
               <p>- Ilyen későn? - fogadta Ágnes.</p>
               <p>- Tegnap olyan rossz színben volt Ágnes, hogy féltem valami baja lesz. -
                  Aggodalmasan nézett a másik szoba ajtaja felé, várva hogy éppen úgy meg fog ott
                  jelenni a másik, mint ahogy tegnap eltünt. - Képzelje, kint voltam a
                  Margitszigeten, de olyan télies még minden.</p>
               <p>- Pedig innen bentről egész tavasznak látszik. Magda is elment sétálni.</p>
               <p>- Elment sétálni? - visszhangozta Lénárd csaknem dermedten.</p>
               <p>Ágnes meglepetten nézett föl.</p>
               <p>- Bizonyosan meg fog hűlni, nagyon kellemetlen idő van, - folytatta gyorsan a
                  férfi és úgy ült le, hogy arca árnyékban legyen. Egyszerre meg volt győződve, hogy
                  ő a világ legszerencsétlenebb embere és míg folyton az ajtóneszre ügyelt odakint,
                  kínosan vigyázott, nehogy elárulja szórakozottságát.</p>
               <p>De Ágnes nem vett észre semmit. Úgy örült, hogy Lénárd gyakrabban eljött, hogy az
                  egészsége miatt aggodalmaskodott! Elégedetten hallgatta a férfi szórakozott,
                  közönyös beszélgetését. Végre a kis szobalány bejött vacsorához teríteni, Lénárd
                  sem várhatott tovább.</p>
               <p>Mikor a lakásból kilépett, szemben a lépcsőház gázlángja mellett egy aranyos szőke
                  fejet látott megcsillanni, egy sötét matrózkalap alatt. A folyosón
                  találkoztak.</p>
               <p>- Hol volt? - kérdezte Lénárd suttogva, olyan hangon, mint egy szerelmi vallomás
                  és megfogta a leány feléje nyujtott kezét.</p>
               <p>- Nem tudom, - felelt Magda, éppen olyan halkan.</p>
               <p>- Miért nem várt meg? - kérdezte sürgetően, szinte szemrehányólag; eszébe sem
                  jutott, hogy nincs joga ezt kérdezni, sőt úgy érezte, megkövetelhette volna, hogy
                  várjon reá.</p>
               <p>A leány egy pillanatig hallgatott.</p>
               <p>- Vártam, de már nem bírtam tovább... Azért mentem el egy kicsit sétálni... és
                  éppen akkor jött.</p>
               <p>- Bocsásson meg nekem, bocsásson meg, - súgta kétségbeesetten, de a leány nem
                  értette miért, talán maga a férfi sem. Valami hatalmas elérzékenyülés könyeket
                  csalt a szemébe.</p>
               <p>- Jó éjszakát!</p>
               <p>- Jó éjt!</p>
               <p>De még egypár pillanatig fogva tartották egymás kezét, azután Lénárd Sándor
                  elsietett végtelen boldogsággal szívében, - haza. A világért sem ment volna most
                  a vendéglőbe vissza, nem akart gondolni a tegnap estére, nehogy még gondolatában
                  is találkozzék az a kettő. Szinte kinevette magát, hogy miért is szenvedett tegnap
                  olyan nagyon, amikor tulajdonképp csak boldognak kellene lennie.</p>
               <p>- Éppen most ment el Lénárd, - mondta Ágnes, amikor Magda bejött.</p>
               <p>- Igen, találkoztam vele... a kapuban. - Maga sem tudta miért hazudott, de olyan
                  természetesen jött, mintha csak együtt született volna a szerelmével. Gyöngéden
                  megcsókolta Ágnest, egyszerre eltünt minden nyugtalansága.</p>
               
            </div>
            <div type="chapter">
               <head>V.</head>
               <p>Oroszi Eliz nagyon kellemes otthont rendezett be magának. Festői izlése
                  megtartotta a középutat, a banális polgári butorozás egyhangúsága és az
                  atelier-stilus rendetlensége között. Egypár régi butor az apai házból adta meg a
                  sötét alaptónust és egynéhány vidám pleinair-kép a világosabb színfoltokat.
                  Könyvek hevertek az asztalán, egyszerü festőállványa a szögletben állott. De azzá
                  a lakást, ami volt, az Eliz egyénisége tette, egész külseje, halvány szinü nemes
                  arca, magas alakja művészies, egybeszabott ruhájában.</p>
               <p>Volt egynéhány ismerőse és bár társaságban elég szívesen látták, mégsem volt
                  társasága. Mintha mindegyik már egy bezárt egységet alkotott volna, igazán
                  bizalmasan, meghitten bejutni egyikbe sem tudott. Gyakran érezte magát
                  elhagyottnak és egész télen mind többször föltűnt előtte a nagy elkeseredett:
                  Miért?</p>
               <p>- Miért is fogtam bele? Miért is jöttem ide?</p>
               <p>Egypár hónap alatt belátta, hogy a festőiskolában nem tanul eleget, de nem volt
                  elég önállósága, hogy áttörje az iskolai korlátokat. Gyűlölte azokat az apró kis
                  lapos virág-akvarelleket, amiket másolgatott és egyetlen egy embert irigyelt a
                  világon: egy kicsi, pupos, bársonyzekés leányt, aki sokszor éhezett, de napokig
                  járt kint a tavaszias időben a közeli falvakban gyalog, porosan, éhesen, egész
                  csomó vázlattal térve vissza, csodálatos képekkel, amiken vad színfoltok,
                  elrajzolt emberek és lovak voltak. Eleintén nem szerették a tanárok, de egyszer
                  aztán kijött a festőiskolába a nagy Mester, rámutatott ezekre a vázlatokra és
                  kijelentette, hogy ez az egyetlen teremtő tehetség köztük. De mikor bemutatták
                  neki a csodálatos kis teremtést, akinek szemeiből szinte lázas boldogság
                  sugárzott, a Mester csalódottan mondta:</p>
               <p>- Leány?</p>
               <p>Aznap éjjel Oroszi Eliz be sem tudta hunyni a szemét, másnap pedig elhatározta,
                  hogy megpróbál írni. Lehetetlen, hogy ne tudjon valamit teremteni; érzi, hogy van
                  mondanivalója, csak nem tudja, hogy mivel fejezze ki. Hátha tollal?</p>
               <p>Volt egy zsidó ujságíró ismerőse, akivel a festőiskolában ismerkedett meg és aki
                  egy nagy lapnak volt a kritikusa. Két tárcáját közöltette a lapban s Elizt
                  boldogsággal töltötte el az a tudat, hogy ő is alkotott valamit és amikor az
                  ismerősök dicséretekkel halmozták el, el is hitte. Hanem a legutolsó novelláját
                  Derzsi visszahozta.</p>
               <p>- Miért? - kérdezte Eliz lehangoltan, - ez sem rosszabb, mint a többi.</p>
               <p>- De nem is jobb, - felelt a kis fekete ember, azzal a kiméletlen nyiltsággal,
                  amely ebben a fajban a mindent szétboncoló kritikai szellemmel egyesül. - És ami
                  főbaj, ismétli magát benne.</p>
               <p>- Már is? - kiáltott föl Eliz keserüen.</p>
               <p>- Igen és éppen azért jó lélekkel tanácsolom, hogy térjen vissza ecsetjéhez és ne
                  forgácsolja szét a tehetségét.</p>
               <p>- Nekem nincs semmihez tehetségem.</p>
               <p>- Ne keseredjék el mindjárt Eliz kisasszony, tehetsége mindenesetre van és
                  gyakorlattal és erős akarattal...</p>
               <p>Eliz gúnyosan vágott közbe:</p>
               <p>- Ilyen tanácsokért már kurtaszoknyás koromban kinevettem a nevelőnőimet; kiméljen
                  meg a kiméletétől! Maga tudja legjobban, hogy sikerhez csak nagy teremtő genie
                  juttat és azzal szemben akarat-gyakorlat...</p>
               <p>- A sikerhez? - kiáltott fel Derzsi, - a sikerhez egészen más kell.</p>
               <p>- Ugyan mi?</p>
               <p>- Ha akarja, elmondom erről a teoriámat, de előbb engedje meg, hogy rágyújtsak egy
                  cigarettára.</p>
               <p>Eliz kinyitotta az ezüst cigaretta-dobozt és megkinálta.</p>
               <p>- Engedje meg, hogy a magaméra gyújtsak rá. Maguk hölgyek rettenetes rossz
                  cigarettákat szoktak tartani. Még csak most kezdték a dohány élvezetét, és
                  kielégíti minden füst, csak füst legyen. De nekünk férfiaknak már erre nézve
                  kifinomodtak az érzékeink.</p>
               <p>- Kérem, kérem, nem a nikotinizmus átöröklését akarta elmondani, különben pedig
                  kaszinói cigarettákat tartok. Hát csak gyújtson rá a magáéra! - és Eliz becsukta a
                  dobozt a fiókjába.</p>
               <p>Derzsi komikus kétségbeeséssel tette össze a kezét, de Eliz rászólt: - Tehát a
                  siker?...</p>
               <p>- A siker egyszerüen alkalmazkodás.</p>
               <p>- Azt hiszem, inkább véletlen.</p>
               <p>- Nem, kisasszony, az nem véletlen, hanem egy nagy természeti törvény
                  érvényesülése. A siker a társasági létföntartás eredménye. Ha létedet fönn akarod
                  tartani, alkalmazkodjál a körülményekhez. Azt mondják, az angol-szász fajnál
                  sikert a munka biztosít, mert a társadalom a munkán alapul, no meg a vallásos
                  regény, mert a másik oszlopa a vallás. A német úgy megunta a „Biederkeit”-ot és az
                  „Ewig weibliche”-t, hogy náluk már csak valami cenzuraellenes dologgal lehet
                  hatni. Nézze meg a német írónőket.</p>
               <p>- Nem hagyná el a történeti bevezetést?</p>
               <p>- Kérem, ez ethnologiai bevezetés volt. Nálunk sikerről csak Pesten lehet szó,
                  mert csak itt van központ. Itt van meg minden külső eszköz hozzá: társas élet,
                  hirlap, szinház, közönség, klikk...</p>
               <p>- És író!</p>
               <p>- Nem! Író vagy művész lehet vidéken is, de siker nem. És mivel ez a város olyan
                  csodálatos vegyülete különböző embereknek és fajoknak, a társasági létföntartás a
                  legpontosabb egyéni alkalmazkodást kívánja meg. Nézze meg, hogy érintkezik a
                  legporosabb bürokrácia a bohémmel; sváb, tót, magyar eredetü, sőt itt-ott zsidó
                  is... mindegyik magával hozza vidékének nyelvét, jó és rossz tulajdonságait, - de
                  különösen a rossz tulajdonságait. Már most ezeknek mindnek tetszeni kell,
                  mindegyikkel a maga nyelvén kell beszélni...</p>
               <p>- Egy kissé homályos a teóriája.</p>
               <p>- Vegyünk hát konkrét példát. Oroszi Eliz sikert akar. Gentry és keresztyén... Ha
                  zsidó volna, annak is meglennének a maga előnyei, a zsidó társaság bámulatosan
                  viszi a maga pártfogoltjait. - De hát Oroszi Eliznek először a maga
                  gentry-társaságában kell helyet találni; nem abban, amelyikben csak bostont
                  táncolnak, - azt csak akkor ajánlanám, ha cimbalmozni, vagy hegedülni tudna, -
                  hanem abban, ahol a fiúk miniszteri hivatalnokok és írók egy személyben, a leányok
                  pedig francia regényeket olvasnak. Ebből csak egy lépés az előkelőbb írói és
                  művészi társaságokba. A főklikkek közül valamelyikbe okvetlenül be kell jutni:
                  alig van három-négy, és mindegyiknek megvan a maga nagy-mogulja. Egy ilyen
                  társasághoz hozzá kell kötni magát, mindenben vele tartani, a hozzá tartozókat
                  dicsérni, a nagy-mogult imádni, mindenki mást a klikken kívül lenézni és hülyének
                  tartani. Más klikkhez tartozót, vagy pláne a másik nagy-mogult dicsérni -
                  felségsértés! A klikk lassanként be fogja vinni magát a saját lapjaihoz, kölcsönbe
                  dicsérni fogja, és a könyveiről magasztaló kritikát ír. Irodalmi műveltség
                  tekintetében ismernie kell az összes ma megjelenő tárcákat és verseket, ellenben
                  minden tíz évnél régebben megjelent író: vén szamár!</p>
               <p>- Maga a legrosszabb nyelvü ember...</p>
               <p>- Kérem, csak hallgasson meg végig. Ez még csak a klikksiker, - a kisebbik. Ha ez
                  megvan, akkor kezdjen lassan kifelé is mozogni. Ez a klikk lesz ugyan mindig az
                  otthona, a mentsvára, de ismerkednie kell tovább. Egész télen folyton társaságba,
                  zsurokra, premiérekre, estélyekre, fölolvasásokra járni, - nem szabad egy fiakker,
                  vagy egy fehér keztyü miatt sehonnan elmaradnia! Arisztokratákkal és politikai
                  nagyságokkal meg kell ismerkednie: erre legalkalmasabb a Műpártolók társasága,
                  ahol kitünő konneksziókat szerezhet. Nyisson maga is szalont, legyen egypár
                  érdekes embere, önmaga legyen szép és szellemes, legyenek olyan kijelentései,
                  amire az emberek hanyattvágódnak, hadd foroghassanak a társaságban speciális
                  Oroszi Eliz-féle mondások! - és végül barátkozzék az ujságírókkal is és ne zárja
                  be előlük a panajottjait a fiókba.</p>
               <p>Eliz hangosan felkacagott és nemet intett.</p>
               <p>Derzsi búsan gyujtott rá megint a saját cigarettájára.</p>
               <p>- És nem szabad ebből a társaságból senkit sem szeretni?</p>
               <p>- Micsoda telhetetlenség! Maga sikert és szerelmet is akar? Talán elég volna az
                  egyik is.</p>
               <p>- Nem szerelmet értettem, - felelt Eliz megvető ajkmozdulattal.</p>
               <p>- Egyáltalán figyelmeztetem, hogy az érzelmek ártanak a sikernek.</p>
               <p>- És az eddigi barátaim?</p>
               <p>- Nehogy azokat is vinni akarja! Semmi fölösleges ballaszt.</p>
               <p>- És meddig tarthat az így szerzett siker?</p>
               <p>- Óh évekig! Csak tudjon idejében visszavonulni, mint az ügyes színésznők, mielőtt
                  az új nemzedék kitaszítja. Akkor maradjon meg a klikkben mint pártfogó és fiatal
                  tehetségek fölfedezője.</p>
               <p>- Tudja, hogy utálatos, amit beszél?</p>
               <p>- Tudom, de azért maga mégis meg fogja tenni.</p>
               <p>- Ohó!</p>
               <p>- Igen, mert nem arra született, hogy apró kis tanulgatások árán érjen krajcáros
                  sikert. Már pedig ezt akarja elérni, látom, csak rossz úton kezdte.</p>
               <p>Kint csöngettek.</p>
               <p>- Na, már megint jön valaki, - szólt türelmetlenül Derzsi, - pedig én akkor
                  szököm, ki nem állhatom az általános társalgást.</p>
               <p>- Mert akkor nem engedik mindig magát beszélni.</p>
               <p>Lénárd jött be, Derzsi pár perc mulva eltávozott; érezte, hogy mennyire ellentétes
                  elem, akivel találkozik: nem tudtak volna egymással mit beszélni. Csak asszony
                  tudja egy perc alatt teljesen megváltoztatni a társalgás hangját.</p>
               <p>- Miféle Derzsi ez? A jófajtákból való?</p>
               <p>- Deutelnek hívták.</p>
               <p>- Csókolom kezét, nem cigarettázom!</p>
               <p>- Ez a Derzsi most visszahozta egy novellámat.</p>
               <p>- Na ez hallatlan.</p>
               <p>- Agyonkritizálta.</p>
               <p>- Óh persze az a mindent disszolváló zsidó szellem olyan mint a választóviz, még
                  az aranyat sem kiméli.</p>
               <p>- Mikor látta Ágnesékat?</p>
               <p>- Körülbelül egy hete. - Lénárd hazudott, maga sem tudta miért, mert tegnapelőtt
                  volt náluk.</p>
               <p>- Hát Gregovicsék mikor utaznak el?</p>
               <p>- Óh csak május végén. Erzsike vérszegény, Franzensbadba mennek, és onnan a
                  Tátrába.</p>
               <p>Egy percig elhallgattak.</p>
               <p>- Eliz nagysád mikor volt a Nemzetiben?</p>
               <p>- Mostanában csak az operát kultiválom: Wagner és Wagner.</p>
               <p>- Hát képet mikor látunk már a műcsarnokban?</p>
               <p>- Óh ki tudja!... Talán... - és egyszerre eszébe jutott, amit Derzsi beszélt, az
                  összeköttetések... a siker... - No de gyujtson rá igazán!</p>
               <p>- Csak ha Eliz nagysád is.</p>
               <p>Magda érkezett; csodálatosan friss és piros volt. Az orrát jól odadörzsölte az
                  Eliz arcához. - Ugy-e hideg! - S aztán közönyösen nyújtott kezet Lénárd Sándornak.
                  Félórai beszélgetés után együtt mentek el.</p>
               <p>Eliz utánok nézett az ablakból. - Mindent összevetve, ezek tulajdonképp
                  megbeszélték ezt a találkozást. Pedig Lénárd még csak most végez, a szülei nem
                  fogják megengedni, és különben is, nem tudom elég megbízható ember-e?</p>
               <p>De aztán elfelejtette a dolgot, a maga gondja foglalta el.</p>
               <p>- Igaz, olyan a szelleme, mint a választóvíz, - ismételte a Lénárd mondását
                  Derzsire gondolva - de ő legalább tanácsolt valamit, amit ti sohasem tesztek.</p>
               
            </div>
            <div type="chapter">
               <head>VI.</head>
               <p>Kivirágzott a tavasz a Kálvin-tér és a Kossuth-utca sarkán, és az áprilisi ragyogó
                  nap megaranyozta a szürke aszfaltot, a nagy bérkaszárnyákat és világoszölddel
                  kezdte bevonni a Gellérthegyet. Félév óta először tekintett le kék ég az utcán
                  tolongó emberekre. A fénylő sárga villamosok vidámabban csilingeltek az utcai
                  gesztenyefák között, amelyeknek vastag vörös rügyeiből a fiatal levelek legyezője
                  kezdett szétterülni.</p>
               <p>A téli társaság még nem oszlott szét, még tart a színházi évad, - de délben a
                  korzón világos ruhák, virágos kalapok képét verik vissza a kirakatok nagy
                  tükörüvegei. Ilyenkor igazán érdemes szépnek lenni!</p>
               <p>Lénárd Sándor Elizzel találkozott, - hiszen az emberek annyira ismerősök, hogy
                  szinte kisvárosias, - de tovább sietett. A vámház előtt a Dunaparton várta Magda,
                  hogy együtt sétáljanak a Gellérthegyre. Majdnem mindennap találkoztak így házon
                  kivül, a Lénárd gyönge lelkiismeretfurdalására. De, végre is otthon nem
                  beszélhettek, - Ágnes olyan hideg és józan volt!</p>
               <p>Már kora tavasszal megkezdődtek az órákig tartó séták, kar karban, ostoba kis
                  viták, féltékenykedések, pörölések, kibékülések: csupa képzelhetetlen, újra, meg
                  újra fölfedezett boldogság.</p>
               <p>Megálltak fent a hegyen. Csönd volt, ilyenkor még nem igen találkoztak sétálókkal.
                  Alattuk a nagy házak csupa gyermekjátékokká lettek, csak a kémények piszkos füstje
                  mutatta, hogy élnek bennük emberek, - szegények! - akiknek fogalmuk sincs róla,
                  hogy mi a boldogság. Szembe velük a Duna ragyogó szalagja futott, mint egy
                  fényesre csiszolt üveglap: csak ott messze a Lánchid tájékán vésett bele
                  sziporkázó sávot egy propeller, mint egy gyémántköszörü.</p>
               <p>Sokáig hallgattak; - olyan jó volt együtt hallgatni!</p>
               <p>Azután egyszerre Magda rákezdte gyerekes kérdéseit: - leugranál velem együtt
                  innen? -Bolondos gyerek? - No, ugy-e nem tennéd meg!</p>
               <p>Lénárd elhúzta a leányt a meredek széléről.</p>
               <p>- Lesz ennek valaha vége?</p>
               <p>- Minek?</p>
               <p>- Nohát a mi boldogságunknak.</p>
               <p>- Soha!</p>
               <p>Álmodozva tekintettek egymás szemébe.</p>
               <p>- Nézd azt az öreg asszonyt - ott - ott... azzal az ócska, csíkos napernyővel;
                  vajjon mi is megöregszünk valaha?... Vajjon volt az is szerelmes, egyszer?...</p>
               <p>- Úgy mint mi, soha!</p>
               <p>- Szegény.</p>
               <p>Azután mégis csak haza kellett indulni.</p>
               <p>- Csak egyszer egy kicsit hosszabb időt tölthetnénk együtt, - sóhajtott Magda; -
                  csak egy délutánt, milyen jól kibeszélhetnénk magunkat.</p>
               <p>- De mit mondjunk Ágnesnek?</p>
               <p>- Hát nem mondhatnánk meg neki az igazat?</p>
               <p>- Nem, nem, - már annyiszor mondtam, hogy az nem lehet; ő mindent
                  megakadályozna.</p>
               <p>- Hát van valami rossz ebben?</p>
               <p>- Semmi, semmi, édesem!</p>
               <p>A hidon túl elbúcsúztak.</p>
               <p>- Miért nem kísérsz soha haza? - kérdezte Magda leverten az elválás miatt. - Úgy
                  nem szeretem ezt a titkolódzást!</p>
               <p>- Ha majd egyszer egy délután hosszabb ideig beszélgetünk a jövőnkről is, mindent
                  megmagyarázok.</p>
               <p>- A jövőnkről, - ismételte Magda elgondolkozva és nézte a fel-felcsillanó ragyogó
                  vizet, a távoli part kanyarodását és egy nagy hajó füstjét, amely lassan húzódott
                  visszafelé. - A jövőnk! - és valami aggodalmas szorongás szállt a szivébe.</p>
               <p>Hazafelé menet egy csomó virágot vett Ágnesnek. Úgy szeretett volna a nyakába
                  borulni és megmondani neki mindent, de Ágnes mindig olyan komoly volt és olyan
                  fáradt, hogy nem mert szólani; meg Sándor is megtiltotta.</p>
               <p>Ágnes az őszi szigorlatra tanult és hallgatagabb, komolyabb volt, mint máskor.
                  Lénárd olyan ritkán jött el. Eliz is hazament husvétra; éppen amikor a legnagyobb
                  szüksége lett volna a biztatásra, segítségre, akkor hagyták el a barátai. De nem
                  szólt róla senkinek. Az a zárkózottság, amelyhez a saját lelki életében hozzá
                  szokott, mintha még növekedett volna benne. Előre tudta, hogy bármi jőjjön,
                  egyedül kell elviselnie, - az ő lelke nem ismerte a közlékenységben való
                  megosztozást, a más lelke által való megkönnyebbülést.</p>
               <p>Mióta élete célját kitűzte volt, csak egy utat látott maga előtt, amelyet kész
                  volt behunyt szemmel is követni, félre nem nézve, nem törődve semmivel. Az élet
                  aztán néha erőszakkal fölnyitotta szemét, - csakhogy mindig egy lépéssel későn.
                  Nem nagy akadályok, apró, előre nem látott körülmények tolakodtak elé, és ő, aki
                  nem ért rá sem jobbra, sem balra nézni, csodálkozva látta, mivé fejlődtek a
                  dolgok, mellette és nélküle.</p>
               <p>Ilyenkor meglepődött, hogy mennyire távol él az emberektől; azt hitte, azok
                  zárkózottak iránta és ez növelte saját zárkózottságát és bizalmatlanságát.</p>
               <p>Lassankint valami aggódás-féle lehangoltság férkőzött belé, amely nyugtalanná
                  tette lelkét, de nem világosabban látóvá. Mintha mindig félt volna, mert sohasem
                  tudta, mikor bukkan föl mellette valami váratlan fejlemény.</p>
               <p>- Hová fogunk menni? - kérdezte Magda azon a délután, amire már olyan régen
                  számítottak. Minden kirándulóhely telve volt emberrel és a hajók fedélzetéről
                  messzire virítottak a női kalapok.</p>
               <p>Hát csak megindultak úgy találomra a Duna mentén, csak minél messzebb a várostól.
                  Az apró habok ezüstösen csillogtak, szineket játszottak, fáradhatatlanul váltva
                  föl egymást, csak ha egy felhő suhant el felettük, szürkült meg valamennyi: és
                  Magda nem tudta a szemét levenni arról a ragyogásról. Már régen kiértek a
                  városból, amikor egy kis zöld sziget tünt föl a fényes vízből.</p>
               <p>- A Senki szigete, - kiáltott föl Magda és Lénárd nem akarta az örömét
                  rontani.</p>
               <p>Egy révész állott a part mellett barna csónakjában; átvitte őket és a
                  Szunyogsziget zöld fáinak lágy, titokzatos csendje befogadta. Járatlan ösvényeken
                  mentek, a galyakat elhárítgatva, egymáshoz hajolva; a hallgatag természet
                  elkomolyitotta őket is.</p>
               <p>Egyszerre valahogy a Duna partjára jutottak; a víz halkan csobogott, mint valami
                  barátságos kis patak, és amint ott állottak, a lehajló fák eltakarták a túlsó
                  partot, hogy igazán egyedül lehessenek. Magda Lénárd vállára hajtotta a fejét.</p>
               <p>- Olyan boldog vagyok, - suttogta. - Én nem is tudom, hogy lehet valaki ilyen
                  boldog.</p>
               <p>A férfi átkarolta és magához vonta, puha aranyhajába vesztek csókjai.</p>
               <p>- Nem is tudom, megérdemeltem-e ezt?... Vajjon, vajjon én Istenem, megérdemeltem-e
                  én ezt a boldogságot?</p>
               <p>A Duna csak tovább csobogott a lábaiknál. Magda lehuzta a keztyüjét és lehajolva,
                  fehér ujjait belemártotta a hűvös vízbe, azzal a mozdulattal, magas alakjának
                  azzal a meghajlásával, ami mindig elragadta Lénárdot; és milyen csodálatosan fehér
                  volt a nyaka, amint sötétkék ruhájából kilátszott, amikor a víz fölé hajolt.</p>
               <p>Magda ijedten rántotta vissza a kezét... valami sikos kavicshoz értek az
                  ujjai.</p>
               <p>- Hideg volt? - kérdezte Lénárd és gyöngéden megfogta a nedves kezet.</p>
               <p>- Hideg?... igazán nem tudom.</p>
               <p>Lénárd ledobta a tavaszi kabátját a fűre és egymás mellé ültek. Szorongva érezte,
                  hogy itt volna az idő a jövőről beszélni és gyáván hallgatott. És hallgatva, várva
                  néztek maguk elé a homályosodó vízre, amelyet a fiatal lomb visszaverődő színe és
                  kavicsok gyöngyházragyogásúvá tettek.</p>
               <p>Magda hirtelen odafordult Lénárdhoz:</p>
               <p>- Sándor, - mire gondolsz?</p>
               <p>És a férfi a soká habozók hirtelen elhatározásával felelt: - Arra, ha majd te az
                  én kis feleségem leszel...</p>
               <p>Magda nem látszott meglepettnek; szempillái kissé megremegtek s jobban
                  megszorította a férfi kezét. - És te az én férjem... jó kis uram...</p>
               <p>- De az még csak nagyon soká lehet.</p>
               <p>- Mi az a nagyon soká?</p>
               <p>- Még legalább három év. Mert látod nincs állásom, mikor fogok én még keresni!
                  Pénz nélkül...</p>
               <p>- Óh ne beszélj erről, - gyülölök pénzről hallani... három év! mi az? Hiszen már
                  öröktől fogva szeretlek és örökké foglak szeretni, - mi ahhoz három év? Itt fogunk
                  ülni a Duna partján és nézni, nézni, hogy folyik le a víz... és viszi, viszi
                  magával a perceket, órákat, napokat és egyszerre csak elmulik a három év...</p>
               <p>Olyan csodálatosan mosolygott hozzá, mintha maga is elhinné ezt a mesét.</p>
               <p>- Magda! én tiszta szentem! - kiáltott fel a férfi. Szenvedélyesen csókolta meg a
                  leány száját, akinek kissé csodálkozó, mosolygó, tiszta tekintete olyan közelről
                  hatolt a lelkébe, de ajkai hidegek maradtak. Lénárd kétségbeesetten dobta le magát
                  a földre és arcát a leány ruhája ráncába rejtette, míg Magda elkomolyodva nézett
                  le a barna férfi fejére és a széles vállakra, amelyek meg-megremegtek, mint valami
                  belső zokogástól...</p>
               <p>Nem igen értette mi történt... lassan, mintha a körülvevő csendben valami
                  titokzatos, bizonytalan nyugtalanság támadna, a lelkébe lopózna, hogy a szive is
                  összeszorul belé. Valami homályos érzés, amit eddig nem ismert... és az a
                  bizonytalan nyugtalanság csodálatos félelemmé lett attól az idegen hatalomtól,
                  amit magában érzett és amire nem tudott ráismerni.</p>
               <p>A vér a fejébe tódult.</p>
               <p>Igen, igen, - félt önmagától... a másiktól... a csendtől és a habok
                  suttogásától... a homálytól és mindentől, ami itt körülvette.</p>
               <p>Ijedten fölsikoltott.</p>
               <p>Lénárd fölugrott:</p>
               <p>- Magda!</p>
               <p>- Gyorsan, menjünk, - fuldoklott a leány, - hiszen egészen sötét van!...</p>
               <p>Lénárd ránézett reszkető alakjára, tiszta szemébe, amelyen most homályos árnyak
                  suhantak át.</p>
               <p>- Siessünk, siessünk! - sürgette a leány ijedt, zavart mosollyal és előre
                  futott.</p>
               <p>Lénárd Sándort véghetetlen szomorúság lepte meg. Mindent megértett, és tudta, hogy
                  soha, soha többé nem fognak ilyen tiszta, boldog órákat együtt tölteni.</p>
               
            </div>
            <div type="chapter">
               <head>VII.</head>
               <p>Már május végén meleg nyár nehezedett rá a házakra: lefüggönyözött ablakok megett
                  pongyola asszonyok készültek fürdőre, falura, - de künt az utcán még nem hagyták
                  el magukat és fehér bluzok, virágos batisztruhák, ragyogó színű kalapok suhantak
                  el az árnyékos oldalakon.</p>
               <p>Eliz jött be Ágneshez, nagy florenci szalmakalapját ledobta, hogy a pipacsok csak
                  úgy rezegtek rajta és elkapta a könyvet a tanuló elől. Belenézett - pfuj! -
                  kiáltott föl és becsapta.</p>
               <p>Ágnes elnevette magát!</p>
               <p>- Bizony nektek is jobb lenne az anatómiával többet foglalkozni.</p>
               <p>- Az más! Az egészséges test gyönyörű, de a beteg - pfuj!</p>
               <p>- Oh te szívtelen művész-temperamentum!</p>
               <p>- Már most mondd csak őszintén, Ágnes, mikor akarsz egy kicsit pihenni?</p>
               <p>- Majd ha a meleget már igazán nem lehet kiállani.</p>
               <p>- Akkor le fogsz jönni hozzánk Orosztelkibe; tudom, hogy Magdát úgyis elviszik
                  Zsuzsáék a Balatonra. Majd meglátod, milyen vidám familia vagyunk mi. Köztünk
                  minden betegséget elfelejtesz!</p>
               <p>- És akkor megbukom a szigorlaton.</p>
               <p>- Te és megbukni! hiszen okosabb vagy mint egy egyetemi professzor, - kiáltott fel
                  Eliz mély meggyőződéssel.</p>
               <p>Ágnes pedig gyorsan számolni kezdett magában, hogy vajjon az utiköltségek és a
                  Magda nyaralása kitelik-e a nyári negyedévi pénzből? Mert a függetlenségért való
                  küzdelemben a legnagyobb ellensége az asszonynak: a pénz.</p>
               <p>Stadler Ferinek szülői örökségképpen maradt egy kis szőllője a Balaton mellett,
                  egy háromszobás pajtával, amit, mióta a filloxera elpusztította a szőllőket,
                  villa gyanánt kiadott. De most, mivel Zsuzsa várandós volt és betegeskedett, maguk
                  mentek oda hatheti szabadságra.</p>
               <p>Magda szívesen tartott velük, hogy Zsuzsának segítsen. Mivel Lénárdnak úgy is haza
                  kellett menni a szüleihez, egészen közönyös volt előtte, hogy hol tölti azt az
                  időt, amig tőle távol van.</p>
               <p>De a Magda lelke csodálatos átváltozáson ment itt át. Eddig olyan kevéssé ismerte
                  az életet! Kissé későn fejlett ki, tizenhat éves koráig egy vénkisasszony
                  nagynénjénél lakott, aki pedáns és levendulaszagú volt és német regényeket
                  olvasott. Magda nagyon únta ezeket a könyveket. Nyomtalanul ment el felette a
                  regényekből tanult és az azokon átérzett gyermekszerelmeknek a kora, nem voltak
                  sem fiatal tanárai, sem fiúpajtásai, akiken kipróbálhatta volna az érzelgést.</p>
               <p>Első nagy szerelme női mivoltának teljes testi és lelki tisztaságában találta;
                  érzékisége is csak lassan ébredt föl szerelmében és alig jutott öntudatára, hogy
                  mi az. Sokat volt magában és ez egy kissé közönyössé tette mások iránt, de megvolt
                  benne a szépek természetes önzése is, akik a hódolatot annyira megszokják
                  gyermekségüktől fogva, hogy egész természetesen mindenütt központnak érzik
                  magukat.</p>
               <p>Magda nem nagyon szerette a Zsuzsáék kicsinyes életét, Stadler túlságosan
                  fölényesnek találta szép sógornőjét, Zsuzsa pedig féltékeny természetű volt és bár
                  józan esze küzködött ellene, mindenki, aki szebb volt nála, úgy tűnt fel előtte,
                  mint titkos ellenség, aki el akarja hódítani az ő széptermetü, rózsaszínarcu,
                  szőkebajuszu urát.</p>
               <p>Nem is volt valami nagy bizalmasság a nyaralók között. Magda ki sem ejtette a
                  Lénárd nevét, bár alig volt egy pillanata a napnak, amikor ne gondolt volna
                  rá.</p>
               <p>Milyen más szemmel látott mindent - a multban és a jövőben is. Egyszerre
                  megismerte egy fiatal pár életét, szerelmes bizalmaskodásait, az egy szobában
                  lakás sok, csodálatos rejtelmét; - tréfás kis célzásokat hallott, amiket nem
                  értett, csak sejtett és a jövendő gyermekre gondolt, aki mindjobban megnehezítette
                  anyja lépteit.</p>
               <p>Mohón olvasta a szerteheverő jó és rossz regényeket és egyszerre felnyílt a szeme.
                  Néha pirult a mult ostobaságaiért - és remegni kezdett az ajka, ha a jövőre
                  gondolt. Fél éjszakákon könyökölt ki az ablakon és nézte a sötét vizet, amely
                  lomhán terült el előtte, mintha a végtelenig terjedne.</p>
               <p>Egy este Lénárd váratlanul megérkezett.</p>
               <p>- Nem birtam ki tovább, hogy ne lássalak.</p>
               <p>- Miért nem jöttél régebben?</p>
               <p>- Nem lehet... nem lehet a szüleimtől. Így is örökös a szemrehányás, hogy olyan
                  ritkán látnak.</p>
               <p>A domb aljában sétáltak. Fönt a kis ház kivilágított ablaka mint két éles szem
                  őrködött, lent a Balaton zúgása kisérte beszédjöket. De ők semmit sem
                  hallottak.</p>
               <p>- Nem szeretsz eléggé, - suttogta Magda.</p>
               <p>A férfi megfogta két kezével a fejét és szenvedélyesen csókolta meg feleletül az
                  ajkát.</p>
               <p>Léptek közeledtek. Zsuzsa messziről kiáltott rájuk:</p>
               <p>- Magda, késő van, haza kell menni. Jó éjszakát Lénárd!</p>
               <p>Magda szédülve ment föl vele és odabent térdre rogyott az ablak előtt és úgy
                  nézett ki a sötét férfialakra, amely sokáig mozgott még a parton.</p>
               <p>- Még három év! Óh egy örökkévalóság!</p>
               
            </div>
            <div type="chapter">
               <head>VIII.</head>
               <p>Olyan igazi falusi meleg nyugalom volt, amikor a szekerek által fölvert por is
                  mintha megpihenne a levegőben, mielőtt az útszéli akácfákra leszáll, amelyek
                  rezzenés nélkül, zizegés nélkül hajtják le fejüket.</p>
               <p>Orosztelkiben is a behűvösített szobában kellett ülni. Az Oroszi-lányok nagy
                  virágos, bő batisztruhájukban feküdtek vagy kuporogtak a széles karosszékekben,
                  csak Ágnes ült rendesen közöttük. Eliz hátrahajtotta a széktámlára fejét és két
                  karját alátámasztotta, hogy a könnyü bő szövet hátrahullott karjairól, míg a lábát
                  arra a székre tette, amelyiken Bella ült és varrt; Tilda a pamlagon feküdt, a
                  nyakától a lábáig belecsavarodva a batisztba és még hosszabbnak látszott, mint
                  mikor fönnállt. Boris, lábait is fölhúzva, úgy összekuporodott a karszékben, mint
                  egy tüllgombolyag, amelyből két fehér kéz nyúlt ki, amint a könyvét tartotta, de
                  nem olvasott.</p>
               <p>Ezek a délutáni lankasztó órák voltak a legkellemesebbek. Végnélküli perelés
                  közben bölcselkedtek az emberiség nagy kérdéseiről, beszéltek a terveikről, vagy
                  apró pletykákat meséltek a környék lakosairól. Ágnes végignézett a hanyagon fekvő
                  alakokon, akik jóleső kényelemmel élvezték az otthon nyugalmát.</p>
               <p>- Milyen csodálatosan modernek vagytok, - szólalt meg. - Mindegyikőtöket le
                  lehetne festeni valami szép levelezőlapra.</p>
               <p>- Különösen Eliz; amióta Pesten volt, jobb keretet tud adni a szépségének.</p>
               <p>Eliz megvetően mosolygott, de érezte, hogy Borisnak igaza van. Nem sokat adott a
                  szépségére, mert nem volt szerelmes természet és nem kivánt hódítani; de mióta
                  belátta, hogy a szépség a siker egyik eleme, jobban megbecsülte ezt az
                  értéket.</p>
               <p>- Tulajdonképpen Párisba szeretnék menni, - fordította másra a beszédet. - Ez a
                  módszeres tanítás kihoz a sodromból. Valami szabadabbra, valami nagyobbra
                  vágyom...</p>
               <p>- Már megint vágyol! De hamar kicsi lett Macedónia.</p>
               <p>- Eliznek igaza van, - szólt közbe Ágnes. - Az ember olyan hamar azt érzi, hogy
                  kicsi lett neki az a város, amit addig nagynak tartott: mindig ugyanazok az
                  emberek, szűk kis érdekkörök, semmi nagy, minden törpe marad a vágyakhoz. De
                  sokszor azt hiszem, hogy talán mindenütt így van, csak gondolkozni lehet
                  tágkörüen, de élni csak szűken, egypár ember közt lehet.</p>
               <p>- No én bizony nem vágyom sok emberre. Sok könyv és egy ember kell, akivel
                  beszélhessek róluk.</p>
               <p>- Egy ember, a jó barát! - vágott közbe Tilda. - Boris azt hiszi, hogy ő a
                  legmagasabb tudománynak él, pedig egyszerűen csak flirtel, mint a
                  legközönségesebb halandó leány.</p>
               <p>- Semmiesetre sem vezettem tízéves koromban a mama ócska husos könyvébe
                  naplót.</p>
               <p>- De írtál szerelmes verset tizenötéves korodban az elérhetetlen ideálról, aki a
                  számtantanárod volt és akivel titokban kacérkodtál.</p>
               <p>- Ostoba liba vagy Tilda és magadról itélsz. Ha én megszeretnék valakit, nem volna
                  szükségem flirtre és holmi aljas szerelmi játékra. Éppen olyan nyiltan és
                  egyenesen megmondanám, hogy szeretem, mint ahogy megmondom, hogy mi a véleményem
                  egy bölcsészeti kérdésről. Eléggé egyéniségnek és eléggé egyenrangúnak érzem magam
                  a férfival, hogy nincs szükségem holmi szolgai hazudozásra, szemforgatásra és
                  magamkelletésre, hogy a férfit rántsam bele a vallomásba.</p>
               <p>- És ha az a férfi azt mondaná, hogy köszönöm, nem kérek a szerelemből... phü, de
                  rossz ez a cigaretta, ez megint bizonyosan valami házigyártmány.</p>
               <p>- Az a férfi nem merné ilyen gúnyosan mondani, - kiáltott vissza Boris
                  nekihevülten, - mert éreznie kellene, érezni fogja, hogy nemcsak egy nőnemü kis
                  testről van szó, hanem egy emberi lélekről, amellyel az ő emberi lelke szemben
                  áll... Gazsi mi kell!?</p>
               <p>- Csak benéztem, - felelt a félig nyitott ajtóból Gazsi, akinek a szeme csak úgy
                  ragyogott a kiváncsiságtól.</p>
               <p>- Hát csak nézz ki megint és tedd be magad után az ajtót, - kiáltott rá Tilda
                  parancsoló hangja.</p>
               <p>- Jó, jó! Megyek már! Úgy is tudom, megint illetlenségeket beszéltek...</p>
               <p>Ágnes hangosan fölkacagott:</p>
               <p>- Az öcsétek ugyan jó véleménnyel van rólunk. Inkább engedjétek be.</p>
               <p>- Ugyan kérlek, egy fiút! Hiszen tíz perc mulva éreztetni akarná férfiúi fölényét.
                  Ezek már azzal jönnek a világra, hogy ők itt az urak: velük születik.</p>
               <p>- Mint velünk az alárendeltség gondolata.</p>
               <p>- Ugyan Ágnes, még te is!</p>
               <p>- Igen, Boris, ma még így van. Sokszor gondoltam rá, hogy egy nagy társadalmi
                  reformhoz faji reform is kell. Egypár nemzedék, aki már nem volt szolga: a
                  rabszolgafelszabadításhoz, egypár nemzedékasszony, aki már nemcsak a tetszésért, a
                  szépségért, a férfiért élt, hanem magáért is...</p>
               <p>- Igen, ez jó menedék lesz a rút asszonyoknak.</p>
               <p>- Azt hiszem, Tilda, hogy mihelyt az asszonyi értéket nem a férfi fogja
                  meghatározni, nem lesz rút asszony a mai fölfogás szerint. Mint ahogy ma már nincs
                  rút férfi intelligens ember előtt. De azt is hiszem, egypár nemzedék úgy meg fogja
                  szokni és átörökíteni az önállóságot, hogy nem fog a nő a nyilvánosság előtt azzal
                  az érzéssel állani, mintha... mintha...</p>
               <p>- Mintha a ruhája is lehullott volna róla, - kiáltott föl egyszerre Eliz. - Igazad
                  van, Ágnes, ez az atavisztikus érzés még abból az időből maradt meg, amikor az
                  arcunkat is kellett takarni idegenek előtt és most szégyeljük, hogy meztelen
                  arccal kell az emberek elé lépnünk.</p>
               <p>- Na ez már rettenetes túlzás, - kiáltott föl Tilda és megfordult a pamlagon, hogy
                  a batisztszövet még jobban körülcsavarodott a testén. - Én eleget járok nyilvános
                  társaságba, de ilyen érzésem sohasem volt.</p>
               <p>- Társaságba? Oda sohasem úgy mégy, mint Oroszi Tilda, az egyén, hanem úgy, mint
                  az Oroszi-család egy női tagja, egy valahová tartozó rész, akit az egésznek
                  megfelelő tiszteletben részesítenek: és te magad is érzed, hogy véd a család
                  fogalma, a többi családdal való összeköttetés, a titkos öntudatlan társadalmi
                  megegyezés, az az érzés, amely szinte dédelget, mert te a régi rendnek vagy a
                  támasza. De lépj csak ki: mint önálló asszony, légy new woman és ugyanaz a
                  társadalom először gúnnyal fogad, azután védekezik, minden módon.</p>
               <p>- Én nem látom ezt a nagy harcot.</p>
               <p>- Nem is látszik, csak az érzi, aki benne van: hogy lazul meg az a titkos védelem
                  körülötte, hogy bomlik meg a társadalmi lánc, s hogy taszítja ki lassan azt a
                  tagját, akit a régi értelemben többé nem használhat; nem vagy sem férjes asszony,
                  sem leány, hova sorozzanak? Bizony nem tudom - és Elza utánanyult a kis kézi
                  tükörnek a toalettasztalra és belenézett, - nem tudom, nem jobb volna-e... eh, ki
                  tudja, érdemes-e a jövőért küzdeni?</p>
               <p>- Hja, az élet küzdelem, - jegyezte meg nagy bölcsen Tilda, - de azért adhatnátok
                  egy tisztességes cigarettát.</p>
               <p>Boris hirtelen odanyujtotta a tárcáját.</p>
               <p>- Kérlek, végy; legalább amíg füstölsz, nem filozofálsz, mert olyankor vagy a
                  legtűrhetetlenebb.</p>
               <p>- Na már akármit beszéltek - pattant fel Tilda - az egész nőemancipáció
                  végeredményben lehetetlenség. Ha egyetlen nő sem akar férfit, akkor a világ
                  kipusztul és akkor igazán kár volt ezért a nagy küzdelemért.</p>
               <p>- Igen, éppen ez a nagy tévedés! - szólt bele Ágnes a vitába. - Ti régi asszonyok
                  azt hiszitek, a nőemancipáció végső célja az, hogy egy csomó rövidhaju,
                  rövidszoknyás, cvikkeres vénleány fejezze be a világrendet. Pedig dehogy: a férjes
                  asszonynak éppen úgy szüksége van az emancipációra, mint a leányoknak.</p>
               <p>- Hogy-hogy?</p>
               <p>- Ma a legjobb és legboldogabb asszony fölolvad a családban, mert hiszen a
                  többiekről ne is beszéljünk. De hogy a családnak is élhessen az asszony és a maga
                  egyéni életét is élhesse: ez az emancipáció igazi nagy problémája.</p>
               <p>- De a feleség nem kiván új rendet.</p>
               <p>- Csalódol! Látod azt a sok ok nélkül boldogtalan asszonyt, aki régen boldog lett
                  volna. Látod azt a sok könnyelmü asszonyt, akik nem érzékiségből rosszak? régen hű
                  feleségek lettek volna. Ma nem találják, vagy keresik az egyéniségüket; mert
                  vannak Nórák mindenütt, csak nem lépnek föl olyan becsületesen.</p>
               <p>Eliz fölhevülten kiáltott bele:</p>
               <p>- Igen, mert gondolkozó, szabad lénynek nevelik őket és akkor egyszerre csak
                  férjhez adják. Igen, ez a helyes kifejezés: adják, valakihez, akinek pénz vagy
                  törvényes gyermekek, szakácsné vagy kényelem, vagy legjobb esetben házi szerető
                  kell. De hogy az asszony ebben a közös életben valami egyéni életet is kivánhat,
                  arra ki gondolna?</p>
               <p>- Na már pedig én azt mondom, hogy mégis a férjhezmenetel a nő természetes célja,
                  - kiáltott föl Tilda izgatottan és haragosan dobta bele a cigarettáját a vizzel
                  telt zöld üvegbe, ahol sercegve kialudt. Ez a beszélgetés éppen keresztezte az ő
                  terveit.</p>
               <p>- Igen, csakhogy a férfié is csak az, - kiáltott föl most már nekihevülten Ágnes
                  is. - A természet a családot, a fajt akarja föntartani, semmi szüksége
                  művészekre, írókra, politikusokra és nagy emberekre. De a társadalom más célokat
                  is fejlesztett ki a férfi részére, egyoldalu előnyöket teremtett neki céljai
                  elérésére és nem igen jut eszébe, hogy természetes céljára figyelmeztesse, mint a
                  nőt. Csak a férfi részére találta ki, hogyan kell az egyéni és családi életet
                  megegyeztetni.</p>
               <p>Bella valamit foldozgatott és hallgatta a beszélgetést. Nem lehetett a fiatalos
                  tüzü vitatkozást félbeszakitani, csak most, amikor egy kicsit elcsendesedtek,
                  szólt bele nyugodtan.</p>
               <p>- Mindenesetre első dolog, hogy a nő annyira szabad legyen, hogy választhasson. A
                  saját felelősségére rendezhesse az életét és választhassa meg az élete célját.</p>
               <p>Tilda fölemelkedett a pamlagról.</p>
               <p>- Igen, ez az; és én is meg akarom választani...</p>
               <p>Egyszerre valamennyien Tilda felé fordultak. Eliz nevetve hajolt előre:</p>
               <p>- Nos, végre!</p>
               <p>- Igen, én férjhez fogok menni!</p>
               <p>Ágnes hangosan fölnevetett, hogy egész délutáni bölcselkedésük ilyen eredményt
                  idézett elő, míg Boris gúnyosan hajolt meg.</p>
               <p>- Szép! És milyen magasztos cél érdekében akar a kisasszony férjhezmenni, ha
                  szabad tudnom?</p>
               <p>- Azért, mert azt találom, hogy elég vénlány van már a világon, - felelt Tilda és
                  félreérthetetlen célzással vetette föl a fejét. - Ideje, hogy fiatalabb nemzedék
                  is jőjjön a világra!</p>
               <p>Bella el akarta hárítani a keletkező vihart:</p>
               <p>- Végre is Tildának igaza van, mindannyian saját kedvünk szerint választottuk meg
                  az életpályánkat, neki is joga van hozzá.</p>
               <p>- Könnyü nektek. Volt aki segítsen benne: aki tanulni akart, könyvet kapott, aki
                  festeni akart, ecsetet adtak a kezébe...</p>
               <p>- Aki stoppolni akart, annak elszakítottak egynéhány konyharuhát, - szólt közbe
                  Bella és a világosság felé tartott kendőn figyelmesen nézett keresztül.</p>
               <p>- Csak Tildának nem tesz senki egy férjet a karjaiba, - fejezte be Boris.</p>
               <p>- Megint Tildának van igaza, - szólalt meg Bella ujra, - kötelességünk segíteni a
                  dolgán. Már most csak vallj színt!</p>
               <p>Tilda izgatottan ugrott föl, s egy pillanat alatt lebontotta magáról a
                  körülcsavarodott ruhát.</p>
               <p>- Hát kellene valamit csinálni, hogy ne legyen a házunk olyan, mint egy ecetes
                  korsó... valami kis mulatságot, hogy alkalom legyen ismerkedni.</p>
               <p>- Mulatságot!?</p>
               <p>- Nahát úgy értem: egy kis vacsorát egy pár cigánnyal, ha esetleg táncolni
                  akarnánk. A kertet ki lehetne világítani, éjszaka fagylaltot és teát szolgálnának
                  föl...</p>
               <p>Olyan általános nevetés támadt, hogy még Tilda is zavarba jött.</p>
               <p>- Ezt a tervet elég jól kieszelted!</p>
               <p>Igy történt, hogy az Oroszi-leányok elhatározták, hogy nyári mulatságot adnak
                  Tilda kedvéért, s amit ők elhatároztak, azt ki is szokták vinni.</p>
               
            </div>
            <div type="chapter">
               <head>IX.</head>
               <p>Ágnes úgy érezte, mintha egy új világba jutott volna; lelkének a szárnyai nőni
                  kezdtek, mint ahogy maga mondta. Volt valami nyugodt könnyedség az egész
                  családban, ami őt is fölszabadította attól a nyomasztó, küzdelmes érzéstől,
                  amelyet talán soha életében nem tudott levetkezni.</p>
               <p>Megvolt Orosziékban az a könnyedség, ami a pénzzel jár. A pénznélküliség örökös
                  kicsinyes rettegése lassanként az egész egyénre rányomja bélyegét: a szegénység
                  titkolása zárkózottá teszi, valami aggodalmas lelki szorongást teremt, amelyet nem
                  lehet lerázni, amely öntudatlanul ott lappang minden gondolat mélyén. Csak igazi
                  művészlelkek, akiknek alig van más igényük, mint az a szép, amit a természet ad,
                  tudnak ettől az érzéstől szabadulni.</p>
               <p>Ebben a független, vidám környezetben Ágnes lelke mégis levetette lassanként a
                  nyügöt, zárkózottsága tűnni kezdett, lelke megnyílt, először csak önmagának, hogy
                  abban csodálatos dolgokat olvashasson.</p>
               <p>Érzelgős pillanatok fogták el néha esténkint vagy úgy megcsapta a forró nyár
                  lehelete, hogy szinte beleborzongott. Úgy érezte, hogy nincs tisztában önmagával
                  és fájni kezdett neki ez a félbizonytalanság.</p>
               <p>És magányos sétáikon a lekaszált rét mellett, vagy a hangtalan, homályos erdei
                  utakon, amikor gondolatai ráértek végre önmagával foglalkozni, kezdett bele látni
                  a lelke mélységébe, mint valami csodálatos, nyugodt, tiszta tóba, amely egyetlen
                  képet tükrözött vissza mindenütt és mindenünnen: a Lénárd Sándor képét.</p>
               <p>És ő nyugodtan várta, szinte leste, hogy lesz öntudatossá benne egy mélységes,
                  csöndes, hallgatag, de kiirthatatlan érzelem, amely most olyan ismerősnek látszott
                  előtte, hogy nem is tudta megmondani, mikor kezdődött. Eszébe jutott minden egyes
                  találkozásuk, az a rettenetes téli este... és egyszerre a Lénárd képe összevegyült
                  a bátyjáéval és könyei lassan hullani kezdtek. Régi fájdalmát enyhítették az új
                  érzelmek, de nem feledtették, csak úgy, mint mikor valami régi, száraz virág
                  fölébe ujakat teszünk el emlékül.</p>
               <p>- Gyorsan, gyere már öltözni, - kiáltott rá Tilda, amikor visszajött. Ágnes el is
                  felejtette, hogy ma a bál napja van, pedig Tilda olyan izgatott volt, hogy alig
                  lehetett vele bírni. Nagynehezen megegyeztek a meghivottak számában és
                  személyében. Egynéhány ellenséges család összehivását nem lehetett kikerülni, -
                  de legalább annál mulatságosabb lesz, - mondta Eliz.</p>
               <p>Könnyü, csipkés, világos ruhákat hordtak be a nagy szekrényekből és minden tükör
                  előtt egy leány fésülködött vagy fésültette magát.</p>
               <p>Eliz föltette antik, hosszan lelógó fülbevalóját, kissé lefésülte a fülére a haját
                  és hosszu, arisztokratikus nyakán olyan könnyedén viselte fejét, hogy amikor Tilda
                  meglátta, fölkiáltott:</p>
               <p>- Micsoda race-leány vagy te Eliz! - ami a legnagyobb dicséret volt tőle.</p>
               <p>- Hadd fájjon a szive ennek a sok léhütőnek, - nevetett Eliz gondatlanul és
                  összeszorított fehér fogsorát megnézte a tükörben.</p>
               <p>- Kérlek Eliz, add ide a fehér csipkegallérodat, ha nem teszed föl, - könyörgött
                  Tilda.</p>
               <p>- Áhá, hát ezért voltam én race-leány, - gondolta Eliz, de csak ennyit mondott: -
                  Nem tudom, illik-e a te alakodra?</p>
               <p>- Megpróbáltam! - felelt Tilda elhirtelenkedve.</p>
               <p>Mindenki nevetett és mindenki jókedvü volt. Tilda harmadszor bontotta le a
                  haját.</p>
               <p>- Kérlek Eliz, mondd el csak hamar a modern festészetet, - tudod a
                  praerafaelitákat meg Burne Jonest, amiről a multkor beszéltél... csak úgy a
                  schlagwortokat... ha éppen szó jönne róla...</p>
               <p>Eliz maga körül csavarta a fésülőköpönyegét, egy karosszékbe kuporodott és gyorsan
                  elmondott egynéhány frázist. Remekül mulatott rajta, hogy készitik elő Tildát és
                  olyan jókedvüek voltak, hogy mindenki elfelejtett filozofálni.</p>
               <p>- Ruskin - igen, Ruskin, - ismételte Tilda a neveket. - Ez a hajtű nyom.</p>
               <p>...Puvis de Chavannes? ez francia? Nem, a franciákat már ne mondd, én csak... de
                  Julis ne húzza a hajamat... én csak az angol festészettel foglalkozom. Kérlek
                  Bella, add ide az antik fülbevalódat, ha nem teszed föl!</p>
               <p>- Szivesen, de ne képzeld, hogy olyan szép leszel, ha fölteszed, mint Eliz.</p>
               <p>- Óh sohse félts engem! Eliz szép, de hideg, én jobban tetszem a férfiaknak.</p>
               <p>- Ugy-e Ágnes, - szólt hozzá Eliz, - most azon gondolkozol, hogy ime egy keleti
                  jelenet: a rabnő felöltöztetése és vásárra vitele.</p>
               <p>- Nem, igazán nem gondoltam semmit, Eliz.</p>
               <p>- Pedig gondolhattad volna: de hát ez a te átmeneti korodnak az előnye, hogy a
                  régi asszony is élhet a régi módon, mi is a magunk módján - és megölelte Ágnest. -
                  De tulajdonképpen milyen csinos vagy te ma, szinte mintha valami belső tűz égne a
                  szemedben.</p>
               <p>Egyszerre mindenki Ágnes felé fordult, aki a haja tövéig elpirult. Tilda pedig vad
                  galoppot kezdett lejteni körülötte:</p>
               <p>- Ime a new woman, aki belső tűzzel ékesíti fel magát a megvetett férfi
                  tiszteletére.</p>
               <p>- Tilda öltözz! Már jönnek, - kiáltott be Bella az ajtón, és az első kocsi
                  begördült a följáróra.</p>
               <p>Minden úgy folyt le, ahogy Tilda tervezte. Vacsora után megszólalt a cigányzene, a
                  kert nagy köröndje körül meggyúltak a lampionok és a társaság egy része
                  szétoszlott a parkban. Bent ittak, kint táncoltak és mulattak és a juliusi
                  csillagok világos ruhákat láthattak föl-föltünni a sötétebb, ki nem világított
                  fasorokban is.</p>
               <p>Éjfél után Ágnes keresztül ment a szobákon: Elizt kereste. Az ebédlőben csak
                  egynéhány férfi ült még, akiknek a széke mögött a banda egyik fele húzta, valami
                  csodálatos egyhangu dallamot. Jánosi, az Eliz Jánosija, lekönyökölve a két kezére
                  támasztotta a fejét és úgy énekelt közöttük határtalan szomorusággal: Hajmási
                  Péter, Hajmási Pál! A többiek meg halkan utána zümmögték.</p>
               <p>A nagy, ernyős lámpa élesen megvilágította az asztalteritőjét, csillogott a fehér
                  és zöld üvegeken, az otthagyott vagy fölborogatott boros poharakon.</p>
               <p>A Jánosi rövidre nyírt feketehaju feje az asztal fölé hajolt és mellette a cigány
                  barna, előrenyúló képe látszott, amint teljes lélekkel, bánatos megértéssel
                  húzta: Hajmási Péter, Hajmási Pál!</p>
               <p>A nagy ablakok nyitva voltak a park sötétebb része felé. Az éjszakai levegővel
                  mintha a sötétség is beszűrődött volna a szobába, meghuzódva a távolabbi
                  szegletekben; a tánczene gyorsabb üteme néha-néha behallatszott és közévegyült az
                  egyhangu dallamnak. Ágnes meghatottan állt meg az ajtóban és úgy érezte, hogy ő is
                  szeretne odakönyökölni az asztalra a többiek közé és halkan velük zümmögni:
                  Hajmási Péter, Hajmási Pál!</p>
               <p>Eliz fogta meg a karját: - Gyere velem, mutatok neked valami gyönyörűt! - és
                  magával vonta Ágnest a kivilágított kerten át, ki az országútra.</p>
               <p>A hold utolsó negyede halvány, opálos fénynyel öntötte el az útat, balról a hegyek
                  tejfehér ködfátyolukba burkolóztak és a csönd lassan szállt feléjük a titokzatos,
                  mély völgyekből: jobbról a fehér fénybe beleolvadt a kert vöröses világítása,
                  lampionok fénypontjai csillantak ki a nagy sötét fák közül, míg a hegyek ideszálló
                  csöndjével küzdeni látszott a kiszűrődő tánczene. De Ágnes mindig csak azt
                  hallotta ki belőle: Hajmási Péter, Hajmási Pál!</p>
               <p>- Óh ha festeni tudnék! - kiáltott fel szenvedélyesen, szíve mélyéből Eliz és
                  megmarkolta Ágnes karját. - Ha úgy tudnék festeni, hogy minden rajta lenne egy
                  nyomorult darab vásznon, minden, ami kivül és ami bennem van!</p>
               <p>Ágnes átkarolta és meggyőzően mondta:</p>
               <p>- Fogsz tudni, lehetetlen hogy ne tudj, ha igy érzesz.</p>
               <p>A hátuk mögött, a kerítés orgonabokrain túl, léptek alatt zörrent a kavics és a
                  Tilda hangja, valami kellemes, lágy, behizelgő árnyalattal csengett át hozzájuk. -
                  Gondolja, hogy Ruskin méltányolná a Puvis de Chavannes...</p>
               <p>- Óh a szerencsétlen - súgta Eliz Ágnesnek, - ez vesztébe rohan! A franciákról
                  beszél!</p>
               <p>- De hát kivel beszél?</p>
               <p>- A fiatalabbik Jánosival, - Gusztival, - aki most jött haza Angliából. Halálosan
                  blamálni fogja magát! - Azután halk nevetéssel folytatta: - Oda van az egész
                  varázsa az éjszakának; egy szó és a tündérek elrepültek! Menjünk vissza.</p>
               <p>- Tudta Tilda, hogy a fiatal Jánosit érdekli a művészet?</p>
               <p>- Persze, hogy tudta; sőt most már látom, hogy az egész estély előrekészített terv
                  volt, hogy ezt az asszonykerülőt idevonja. Tudod, attól félek, hogy mi önállóak
                  lassankint nagyon is rövidlátók leszünk és elvesztjük minden érzékünket az
                  asszonyi furfang iránt. Félek, hogy minket még jobban rá fog szedni a jövő férfia,
                  mint a régi asszonyt, hacsak addig a férfi is meg nem fog változni.</p>
               <p>Ágnes csak hajnalban feküdt le és félálmában még mindig hallani vélte a
                  boldogtalan szerelmes hangját halkan-halkan dudolni: Hajmási Péter, Hajmási
                  Pál!</p>
               <p>Eliz a nyáron gyakran gondolt arra, hogy talán nem is megy vissza Pestre, otthon
                  marad és félbehagyja a hiábavaló küzködést. De mikor az őszi napok beköszöntöttek,
                  ő is csomagolt és kihajtatott a szomszéd falusi állomáshoz.</p>
               <p>Nagyon is korán érkezett és mivel kint csepergett az eső, be kellett mennie a
                  váróterembe. Bent dohány-, kőszén- és valami meg nem határozható ételszag fogadta.
                  Kinyitotta az ablakot és egy ideig kinézett a sáros udvarra: az apró tócsákban
                  csillogott a víz, amíg a rucák oda nem futottak és föl nem keverték; lent az
                  udvarban mindenféle apró ólak és ketrecek sorakoztak a szalmás szemétdomb mellett,
                  amelyben egy kövér disznó turkált. Sáros, kőszénporos emberek jöttek-mentek,
                  kiabáltak az udvaron és vizes, piszkos ingük hozzátapadt a testükhöz. Egy
                  rövidnadrágos gyerek mezitláb szaladt ki a kis lakóházból, mire kinyilt az ablak
                  és egy éles asszonyi hang kiabált utána; a nyitott ablakon egyszerre kihallott a
                  varrógép kattogása.</p>
               <p>Eliz kedvetlenül fordult el. Bent egy nagy félig nyitott esernyő tolakodott be az
                  ajtón, mely alól csak két nagy sáros csizma látszott ki. Egy borizü hang
                  kérdezte:</p>
               <p>- Bálint, hová lett a váróteremből az asztal?</p>
               <p>- Elvitette kérem a főnökné tekintetes asszony, mert ma rétest nyújtottak
                  rajta.</p>
               <p>Végre előtünt a kövér, vörös, szőrös férfiarc is az esernyő mögül.</p>
               <p>Eliz kivette táskájából a könyvét és olvasni próbált. Az „Amitié amoureuse”
                  valamelyik legfinomabb levelére nyitott, a lelki meg nem értés egyik gyöngéd
                  analizisére, de egypár sor elolvasása után becsapta a könyvet. Ezt már igazán
                  lehetetlen volt elviselni, ezt az ellentétet, ami a környezet és a könyv között
                  volt; egyszerre úgy érezte, mintha ő benne volna az az ellentét, mintha testileg
                  itt kellene élnie ebben a levegőtlen, szegény, kicsinyes környezetben, míg a lelke
                  Maupassant-nal és Anatole France-szal társalog.</p>
               <p>Végre megérkezett a vonat; csak akkor kezdte magát egy kicsit jobban érezni,
                  amikor egyedül ült az elsőosztályu fülkében és repült a teste is arra, amerre a
                  szelleme járt. Belátta, hogy soha többé nem tudna megválni a szellemi életnek
                  attól a mozgalmasságától, amit megízlelt, de sokáig nem tudta újra kezébe venni a
                  könyvet és fáradhatatlanul nézte a vonatnak naptól megvilágított, gyöngyházszinüen
                  gomolygó füstjét, amint repülésében foszlányokra szaggatta a szél.</p>
               
            </div>
            <div type="chapter">
               <head>X.</head>
               <p>- Nemsokára vége lesz a sétáinknak; mit csinálunk a télen? - mondta Magda és
                  kinyitotta az esernyőjét. Ott voltak a Gellérthegyen a Duna felett, megint
                  Lénárddal, és az apró őszi eső megeredt felettük halkan, nagyon halkan és egy-egy
                  levél siklott le a fáról a lábaik elé.</p>
               <p>- Milyen más minden, mint a tavasszal volt! Hogy ragyogott a Duna, most meg csupa
                  szürke fátyol minden.</p>
               <p>- Menjünk le gyorsan, mert egészen átázol.</p>
               <p>A Lénárd karjába öltötte kezét és gyorsan mentek le a csúszós, elhagyott ösvényen,
                  sokáig hallgatagon; még az ő fiatal szivük is megérezte a hervadást.</p>
               <p>- Mit csinálunk a télen; - ismételte Lénárd - és még a többi nyáron meg télen? A
                  fiatalságunk legszebb éveit várással töltjük el és kapkodunk egy-egy morzsát a
                  boldogságból, ami egészen a mienk lehetne. Óh Magda, egészen a mienk lehetne! És
                  mi koldusok vagyunk!</p>
               <p>- Ki tehet róla! - felelt Magda leverten és küzdött a könyeivel.</p>
               <p>- Ki tehet. Mindenki! Az egész világ! Ha itt nem leselkedne körülöttünk, hogy
                  megtartjuk-e az ő ostoba törvényeit...</p>
               <p>- Hát akkor tartsuk meg.</p>
               <p>- Úgy beszélsz, mint aki nem szeret.</p>
               <p>- Sándor!</p>
               <p>- Bocsáss meg! Mintha mindenki összeesküdött volna a szerelmünk ellen, még ez a
                  korán beállott ősz is. A családom, akiket úgy szeretek, az is igába tart a
                  pénzzel, az apám a szemembe nevetett, az anyám meg sírva fakadt, amikor
                  házasságról beszéltem.</p>
               <p>- Miért is függünk a pénztől valamennyien? A szegény azért, mert nincs neki, a
                  gazdag azért, mert van. Ne is beszéljünk erről!</p>
               <p>- Hát legalább mondd: hogy szeretsz és várni fogunk.</p>
               <p>- Szeretlek és várni fogunk, - ismételte Magda lemondó hangon.</p>
               <p>Egyideig hallgattak, azután Magda egyszerre valami csodálatosan komoly,
                  megváltozott hangon szólalt meg:</p>
               <p>- Emlékszel rá, mit mondott akkor este Ágnes... hiszen tudod... hogy lehet egy
                  tisztább, társadalmi formáktól független szerelem...</p>
               <p>- Nem, nem Magda! arra nem szabad gondolni! - kiáltott közbe Lénárd védekezve,
                  mint akit a legtitkosabb gondolatán tetten kapnak, valami bűnös, rejtett
                  gondolatán.</p>
               <p>- És ha az az asszony felelős tudna lenni azért a szerelemért? - folytatta Magda.
                  Megállt és fölnézett a Lénárd elfojtott indulattól megváltozott arcába. És a
                  leánynak is olyan meglepően érett arckifejezése volt egyszerre, mintha egy perc
                  alatt évek repültek volna el fölötte. De Lénárd éppen olyan komolyan felelt:</p>
               <p>- Akkor a férfinak nem szabad azt elfogadni.</p>
               <p>Nem beszéltek többet róla, de a kimondott szó, bármennyire küzdöttek is ellene,
                  egyszerre világot vetett szerelmük legmélyére. Azt a titkos gondolatot
                  szenvedélyük kicsiráztatta, a boldogság vágya pedig nagyra nevelte.</p>
               <p>És ahogy az ősz beállott, csakugyan beszorultak a szobába. Milyen unalmas esték
                  voltak ezek hármasban, a régi boldog délutánokhoz képest, amíg Magda lehajtott
                  fővel dolgozott és érezte magán a Lénárd tekintetét, de alig szóltak egymáshoz;
                  azon túl voltak már, hogy közönyös dolgokról beszélgetni tudjanak.</p>
               <p>Ágnes fáradt volt és izgatott, alig néhány hét választotta el a vizsgáktól és a
                  lassan folyó beszélgetést csak Eliz megjelenése élénkítette föl néha.</p>
               <p>- Azt hiszem, van valami otthon készülőben, - mondta egy este. - Valami
                  házasságfélét sejtek.</p>
               <p>- Hát megint két boldog ember, aki tisztességes, polgári módon révbe jut, - felelt
                  rá Magda, kissé gúnyos árnyalattal a hangjában.</p>
               <p>Lénárd megijedt, most még jobban félt, mint valaha, hogy Magda az idegességével
                  elárulja magát...</p>
               <p>De nem, a beszélgetés szerencsésen a feminizmus útjára terelődött és Lénárd most
                  az egyszer örült neki, bár máskor véghetetlenül únta az újra meg újra fölhangzó
                  érveket, amíg szemben ült a reá nézve legigazibb nővel, akinek egész lénye
                  szerelmi odaadás volt. Rá sem figyelt a beszélgetésre.</p>
               <p>- Hiába minden egyenlősitési törekvés, - hallotta egyszerre, - hiába, amíg a
                  férfibecsület más, mint a nőé; amíg a mienket az anyakönyvvezető osztogatja s a nő
                  érzelmei csak a világi előitélet korlátai közt szabadok.</p>
               <p>Lénárd látta, hogy száll föl a vér a Magda arcába, hogy pirul el a haja tövéig,
                  azután nem mert tovább reánézni. Érezte, hogy el kellene tériteni a beszélgetést
                  és nem tudta.</p>
               <p>- Miért ne lehetne a nő is csak önmagának felelős, mint a férfi? - folytatta Ágnes
                  és egyenesen Lénárdhoz fordult. Várt valami ellenvetést, hogy vitatkozhassék.</p>
               <p>- A jövő majd csak meghozza a kibontakozást, - felelt enyhén a férfi, az Ágnestől
                  annyiszor hallott kifejezéssel. Csak Magda érezte, hogy a saját jövőjükre
                  céloz.</p>
               <p>Ágnes azt találta, hogy Lénárd nagyon megváltozott; mintha nem is a régi jóbarát
                  volna, mintha feszültség volna köztük, de nem tudott rájönni, hogy miért? És csak
                  magát okolta, hogy olyan kevéssé igazi asszony, hogy még annak sem tud a szivébe
                  belátni, akit szeret.</p>
               <p>Ha legalább Magdának vagy Eliznek el tudott volna mondani valamit abból, amit
                  érzett. Hiszen olyan keveset kivánt volna, csak egy kis gyöngédséget, egy kis
                  szeretetet; de a torka összeszorult, ha a Lénárd nevét ki kellett ejteni és a
                  saját bánata annyira elvakította, hogy semmit sem látott meg.</p>
               <p>Pedig Lénárd néha percekig sétált a keskeny függő folyosón, a hideg őszi estéken,
                  amíg Magda kijött, hogy egypár szót szóljanak, vagy titokban egy kézszorítást, egy
                  csókot váltsanak.</p>
               <p>Egyszerre októberben váratlanul szép őszi napok lettek. A városban mindenütt
                  lehullott a falevél, de kint a környéken csodálatos szinekbe öltöztek a fák,
                  amelyek a tavasz és nyár színskálájából kimaradtak, olyan szinekbe, amelyek a
                  hervadó természetnek és a hervadó szép asszonyoknak állnak jól.</p>
               <p>Lénárd és Magda még egypár boldog sétát tettek együtt. Hazudniok sem kellett
                  Ágnesnek, hiszen ő sohasem vonta felelősségre Magdát: ez ellenkezett volna az
                  elveivel.</p>
               <p>Régebben Magda ilyen séta előtt saját lelkiismerete megnyugtatására egy-egy
                  engesztelő csókot nyomott az Ágnes arcára, vagy barna hajára. De most már nem
                  gondolt többé semmire, nem volt többé lelkiismerete, nem tudta, hogy hazudik-e
                  vagy sem, nem is gondolt vele; ez a nagy érzelem foglalta el egyedül egész
                  valóját.</p>
               <p>- Milyen csodálatos szépen, melegen hazudik a nap!</p>
               <p>- Hová menjünk? - kérdezte Lénárd a leánytól.</p>
               <p>- Emlékszel arra a délutánra a Szunyogszigeten? - Magda közelebb simult Sándorhoz
                  és lassan megindultak a Dunaparton, mint akkor; megint átvitte őket a révész,
                  talán ugyanaz volt? nem tudták. Tele voltak a tavaszi emlékekkel, de mindegyik a
                  saját módja szerint gondolt rá: a leány mint valami elmúlt kedves, gyermekes
                  álomra, a kifejlett asszonyi érzés öntudatával, a férfi egy kis kellemes
                  bűntudattal, ami nem nagyon háborgatta.</p>
               <p>Egy kicsit szédülve léptek ki a partra.</p>
               <p>- Vajjon hol is ültünk? Hogy összenőttek a bokrok, alig ismerni rájuk! Mennyi inda
                  és mennyi, mennyi hiába kizöldült és lehullott levél!</p>
               <p>Megint csak ott voltak a Dunaparton; talán ugyanazon a helyen? - talán máshol?</p>
               <p>Ők nem voltak ugyanazok, az bizonyos. A Duna is fodrosabb volt, telve partja
                  mellett a szines lehullott levéllel, amelyek egyik habról a másikra ringottak
                  tovább. Szorosan egymás mellett ültek átkarolva egymást és szótalanul nézték a
                  lebegő leveleket, míg a nap a megritkult lombokon át rézsut sütött rájuk és
                  árnyékukat hosszan a földre vetette.</p>
               <p>- Mintha azóta mindig itt ültünk volna, mintha az a sok-sok év már le is futott
                  volna, csak mi nem vettük észre.</p>
               <p>- Bár úgy lenne! - felelt a férfi és tehetetlenségében marokra fogott egy csomó
                  levelet és a Duna felé dobta. De azok nem repültek bele a vízbe, hanem lassan,
                  könnyedén keringeni kezdtek s visszahullottak a lábai elé.</p>
               <p>- Milyen gyorsan sötétedik, - mondta Magda.</p>
               <p>- Emlékszel, akkor hogy megijedtél?</p>
               <p>- Most már nem félek, édes kis uram - és mosolygott, aztán hirtelen két könycsepp
                  futott végig az arcán; mintha csak a mosolya sírt volna.</p>
               <p>- Ugy-e, ugy-e sohasem leszek én a te feleséged?</p>
               <p>- Magda! - kiáltott fel Lénárd megrendülten, - ha tudnád, hogy mennyit szenvedek.
                  Nem vagy-e a szivemben egyedül, örökre az én édes kis feleségem? Csak volna
                  megoldás, akármiféle megoldása a mi helyzetünknek!</p>
               <p>- Van megoldás! - felelt halkan, de határozottan a leány, - veled megyek, veled az
                  egész világ ellenére!</p>
               <p>A férfi sem igent, sem nemet nem tudott mondani, nem mert fölnézni a leányra; a
                  szíve vadul dobogott és eszeveszetten csókolta a leány kezét.</p>
               <p>A szürkület leszállt, sietniök kellett, a révész már várt rájuk.</p>
               <p>Bent a csónakban Magda, nehogy a révész megértse, franciául kérdezte:</p>
               <p>- Gondoltál te már a halálra? - Kihajolt a csónakból és belenézett a nagy
                  víztükörbe, mintha a fenekéig akarna látni, de a folyó szőke leple átláthatatlanul
                  terült el mellette. Lénárd ijedten ragadta meg a kezét... a csónak gyöngén
                  megingott.</p>
               <p>- Lassan a testtel, - dörmögött a révész.</p>
               <p>A vámháznál szoktak elválni.</p>
               <p>- Veled megyek, - ismételte Magda már harmadszor és karját erősen a másikéba
                  fűzte. Lassan mentek tovább együtt, karjuk remegett egymás mellett. A meleg őszi
                  este lágyan fogta körül őket, a sötét őszi estében lassan kigyultak az ezerszemü
                  gázlángok, más ezeret gyujtva föl a Duna tükrében...</p>
               <p>Ágnes aznap este korán elment. Elizzel együtt egy fölolvasásra készültek és azután
                  vacsorára voltak híva. Magda nem akart elmenni.</p>
               <p>- Rettenetesen unom a ti túlságosan okos embereiteket, - mondta Ágnesnek.</p>
               <p>Amikor esteledni kezdett, Ágnes egy kicsit bosszankodott, hogy Magda még mindig
                  nem jött vissza.</p>
               <p>- Túlságosan hozzászokik a semmittevő élethez - gondolta; - ha túl leszek a
                  vizsgámon, többet fogok vele foglalkozni.</p>
               <p>Csak éjfél tájban jött haza Ágnes. Halkan ment be a hálószobába, hogy föl ne
                  ébressze hugát, de Magda nem volt ott.</p>
               <p>- Még mindig fent vagy? - kiáltott be a másik szobába, de ott is sötét volt.
                  Meggyújtotta a gázt: Senki!</p>
               <p>Aggodalom fogta el, valami nagy szerencsétlenség előérzete.</p>
               <p>Kifutott a konyhába és fölverte a cselédet. Az fölriadva, ijedten kapkodott a
                  szoknyája után, mintha őt kapták volna rajta valami mulasztáson. Végre magához
                  tért és nagy nehezen kinyögte, hogy Magda nem jött haza.</p>
               <p>- Nem volt itthon vacsorára sem?</p>
               <p>- Nem!</p>
               <p>- Csak feküdjék vissza.</p>
               <p>Ágnes kétségbeesett bizonytalanságban jött ki. Ha valami szerencsétlenség érte! És
                  átfutott lelkén minden veszély, amit egy nagyvárosi élet magában rejt.</p>
               <p>Mit tegyen? Valamihez fogni kell! Kiment a levegőre, hogy égő fejét lehűtse. A
                  folyosón a szomszédasszony az ajtaját csukta és kinézett. Az első emberi lény,
                  akihez tanácsért fordulhatott és kapkodva mondta el az esetet.</p>
               <p>- Kérem szomszédasszony, mit tegyek? Talán a rendőrséghez kellene fordulni...</p>
               <p>- Na azt már ne tegye kisasszony, mert én bizony azt mondom, nem történt azzal
                  semmi szerencsétlenség, legfeljebb ha magával vitte az udvarlója.</p>
               <p>- Az udvarlója? - kiáltott közbe megbotránkozva Ágnes.</p>
               <p>- Na igen, - felelt a nyelves asszonyka, - az a barna fiatalember, aki annyit járt
                  ide, akivel itt csókolózott a folyosón.</p>
               <p>- De asszonyom, kikérem...</p>
               <p>- Már lelkem akár kéri, akár nem, az úgy van; és én azt mondom, hogy jobban
                  vigyázhatott volna a hugára, ha már magára vállalta, - és mérgesen becsapta az
                  ajtót.</p>
               <p>Ágnes lassan bement a sötét folyosóról, bent pedig leült a pamlagra és a térdére
                  könyökölve, előrehajolva ült ott egész éjszaka, maga elé bámulva.</p>
               <p>Magda és Lénárd! De hisz ez egész természetes volt, hogy is lehetett annyira vak.
                  Magda és Lénárd! Persze, hogy úgy van, semmi kétség. Egy benső, halk szégyenérzet
                  is hozzájárult fájdalmához: - Hogy is gondolhatott ő egy férfira Magda mellett!
                  Ezer apró jel jutott eszébe... ezer bizonysága az igazságnak.</p>
               <p>És ő megint nem látott meg semmit!... Sokszor úgy érezte, hogy nyitott szemmel néz
                  bár maga elé, az öntudata elhomályosodik, belefáradva a kétségbeesésbe és az
                  önvádba. Majd ijedten rettent föl, nem tudta első percben mi bántja, s csodálkozva
                  nézett az égő gázlángba. És akkor megint keresztül nyilallott a szivén: Magda és
                  Lénárd!</p>
               <p>Igyekezett mentegetni magát külső okokkal: a vizsgával, amely elfoglalta, az
                  örökös távolléttel, amely miatt nem gondolhatott Magdára... de nem, nem! Igaza
                  volt annak az asszonynak, neki kellett volna jobban vigyázni rá; magára vállalta
                  s nem tett eleget a kötelességének. Mert önző volt, öntudatlanul, de önző. A saját
                  szerelmére gondolt, a saját boldogságára, a saját hiuságára és ambiciójára és
                  elfelejtette, hogy van mellette egy gyermek, akit még nevelni kell. De Lénárd!
                  hogy ilyen nyomorult lehessen egy férfi! Ilyen nyomorult, ilyen gyönge! Fölugrott
                  s tehetetlenül járt fel alá a szobában.</p>
               <p>Csak reggel, a józan világos reggel kezdte elfogni a kétkedés.</p>
               <p>Hátha mégsem igaz! De mindenesetre Lénárddal kell beszélnie; ha Magda nincs ott,
                  segítsen megkeresni, ha ott van...</p>
               <p>- Bár inkább halt volna meg, - gondolta hirtelen kétségbeeséssel; idegesen
                  öltözködött át, nem találta a keztyüjét...Az ajtó kinyilt, s Magda állott
                  előtte.</p>
               <p>- Magda!</p>
               <p>- Visszajöttem egy kicsit Ágnes, - szólalt meg kissé zavartan, s úgy kipirult mint
                  egy rózsa; - gondoltam, hogy aggódni találsz...</p>
               <p>- Visszajöttél, - ismételte Ágnes és mereven nézett rá, - honnan?</p>
               <p>- Ne haragudjál! Látod mi annyira szeretjük egymást.</p>
               <p>- Annyira, hogy mindenről megfeledkeztetek, még a becsületről is.</p>
               <p>- De Ágnes, te beszélsz így? A becsületről!</p>
               <p>Ágnes nem tudott felelni...</p>
               <p>Magda gyöngéden felé nyújtotta a kezét.</p>
               <p>- Ágnes, te nem haragszol igazán, belőled csak az a rettenetes polgárgondolkozás
                  beszél.</p>
               <p>- Magda, kérlek jőjj vissza hozzám! - Hagyd ott... - nem tudta a nevét kimondani.
                  Magda megdöbbenve lépett vissza:</p>
               <p>- Otthagyni? - soha! Én a felesége vagyok!</p>
               <p>- Soha sem leszel a felesége! Soha sem fog annak tekinteni. És ha annak tart is, a
                  világnak mindig páriája maradsz.</p>
               <p>Magda hirtelen hátralépett és összeszorította a fogát. Ágnes gyorsan, szaggatottan
                  folytatta; az ajka remegett és a torka összeszorult, hogy a hang alig tudott
                  kitörni belőle:</p>
               <p>- Jőjj vissza, Magda! Hallgass rám! Hazudtam... frázis volt mind... a szerelem
                  nemesebb formája... az asszony felelőssége... a társadalmi korlátok, - női
                  becsület, - boldogság, - mind hazugság volt, csak jőjj vissza! El fogunk költözni
                  innen, senki sem fog tudni a szégyenedről.</p>
               <p>- Ágnes! úgy beszélsz, mintha valami szolgáló volnék, akit a tüzoltója
                  elcsábított! Én akartam vele menni, mert én is a saját életemet akartam élni, a
                  saját boldogságomat keresni és ha a társadalmi korlátokon belül nem lehetett, hát
                  azokon kivül...</p>
               <p>- De miért nem lehetett a korlátokon belül? Mert a férfinak így kényelmesebb, mert
                  igy akkor dobhat el, amikor akar!</p>
               <p>Magda ajkai gúnyosan húzódtak össze: ez túlságosan fájt neki; és bár nem volt
                  rosszabb szívü vagy önzőbb, mint más szerelmes asszony, nem állhatta meg, hogy
                  megalázásában diadalát a másiknak szemébe ne vágja.</p>
               <p>- Kérlek Ágnes, ne vesztegesd a szót; úgyis nagyon jól tudom, hogy az egész
                  erkölcsi felindulásod onnan van, mert magad is szereted Sándort.</p>
               <p>...Nem, ezt igazán nem akarta, ennyire nem akarta megbántani!</p>
               <p>Ágnes hamuszürke arccal tántorodott vissza, az ajkai nyitva maradtak, mintha
                  valamit kiáltani akart volna, de hang nem jött ki a torkán. Azután félrelökte
                  Magdát az útból és kirohant, le a lépcsőkön.</p>
               <p>Magda első pillanatban utána akart menni, de valami dacos szégyen visszatartotta.
                  Azért jött el mindjárt reggel kocsin, hogy Ágnest megnyugtassa, kibékítse és ime
                  hogy sikerült!</p>
               <p>Talán mégis igaza volt Sándornak, hogy nem akarta visszaengedni. De végre is
                  minden ruhája itt van, amiket nem nélkülözhet és gyorsan fölnyitva a szekrényt,
                  csomagolni kezdett.</p>
               <p>Azalatt Ágnes sietve ment végig az utcákon; gondolatfoszlányok kergették egymást
                  az agyában, de valósággal nem gondolkozott. És még ezektől az árnyaktól is
                  szeretett volna szabadulni, elfutni... lábai mind gyorsabban vitték ismeretlen
                  utcákon keresztül. A falakon hosszu hirdetések jöttek a szeme elé, melyeknek
                  nagybetüs szavai közé keveredtek az öntudatra vergődő gondolatoknak. Csodálkozó
                  szemeket, barna és kék ruhákat látott maga mellett elfutni, villamos kocsik
                  fölirásai rohantak el mellette, majd boltkirakatok, hosszú házfalak... rácsos
                  kerítések... fatörzsek, sok... sok egymásután, mintha csak vasuton ült volna és
                  amellett folyton zúgott és csilingelt az egész utca.</p>
               <p>Most már nem csak mellette rohantak az alakok, hanem köröskörül... lenézett a
                  földre, hogy ne lásson semmit és akkor a villamos sinek futottak körülötte...
                  körbe-körbe... őrült csilingelés között...</p>
               <p>Egy hatalmas rándítás hátrahuzta és egy villamos oly közel rohant el a szeme
                  előtt, hogy az arca elé kapta kezét.</p>
               <p>Egy durva hang kiáltott rá:</p>
               <p>- Hát süket, vagy erővel el akarja magát gázoltatni?</p>
               <p>Egy bajuszos arcot látott a magáé mellett és az az erős marok még mindig tartotta
                  a ruháját.</p>
               <p>- Vagy beteg? - folytatta szelidebben az a hang.</p>
               <p>- Igen, beteg vagyok és eltévedtem, - felelt Ágnes, amint magához jött
                  szédüléséből. Csakugyan egészen ismeretlen helyen állott és fogalma sem volt
                  róla, hogy jutott ide vagy mennyi idő alatt?</p>
               <p>- Ne hozzak kocsit?</p>
               <p>- Igen, kérem, az lesz a legjobb.</p>
               <p>Csodálatosan nyugodt volt; megköszönte a rendőrnek a fáradságát, megmondta a
                  házszámot a kocsisnak és beült.</p>
               <p>A kocsi ringatása még jobban megnyugtatta az idegeit, eszébe jutott, hogy halálos
                  veszedelemből menekült meg, gondolkozni kezdett és bármennyire fájt is a
                  gondolkozás, érezte, hogy ezáltal lassan visszaáll a lelki egyensúlya.</p>
               <p>Kissé reszkető inakkal, de szédülés nélkül ment föl a lépcsőn és lassan nyitott be
                  a szobába.</p>
               <p>Bent a kis pamlagon Magda feküdt behunyt szemmel: aludt vagy csak álmodozott? Arca
                  mosolygott, meztelen fél karja lecsüngött a pongyola bő ujjából a pamlagról: oly
                  szép volt és oly boldognak látszott!</p>
               <p>- Hát ilyen lenne a bűn? - gondolta Ágnes és míg fáradt fejét az ajtófélfához
                  támasztotta, halk, szaggatott zokogásra fakadt.</p>
               
            </div>
            <div type="chapter">
               <head>XI.</head>
               <p>Két hét mulva, amikor Ágnes visszajött a vizsgálatról, Eliz már türelmetlenül
                  várta a lakásán.</p>
               <p>- Hogy sikerült? - kiáltott elébe izgatottan.</p>
               <p>- Csodálatosan jól, - felelt Ágnes bágyadtan.</p>
               <p>- Óh Ágnes, nem is örülsz? - gyorsan leszedte róla a kabátját és a kalapját és
                  maga mellé húzta a pamlagra.</p>
               <p>- Még nem tudok, - mosolygott rá Ágnes könyes szemmel. - Talán nem is tudok én már
                  soha többé örülni.</p>
               <p>- Óh azok a nyomorultak, legalább két héttel halasztották volna már el...</p>
               <p>Senkivel sem beszélt soha Magdáról Ágnes, csak Elizzel. Ő tudott mindent s amit
                  nem tudott, azt sejtette; sejtette azt a hallgatag tragédiát, ami az Ágnes lelke
                  mélyében lefolyt.</p>
               <p>- Két héttel előbb vagy utóbb, a tény csak az maradt volna.</p>
               <p>- De te legalább nyugodt szívvel örülhettél volna a sikerednek.</p>
               <p>- Hagyd el! - intett Ágnes.</p>
               <p>- Te túlságosan is feketén látsz. Nem volt helyes dolog, én Lénárdot nagyon
                  hibáztatom, de végre is nincs jogunk teljesen elitélni őket.</p>
               <p>- Nincs joga rá senkinek, de azért mégis meg fogják tenni.</p>
               <p>- De édesem, mindannyian úgy keressük a boldogságunkat, ahogy lehet. Húsz évvel
                  ezelőtt még neked sem bocsátották volna meg, hogy a boncoló asztal mellé álltál,
                  mert azt a boldogságot akarod élvezni, amit a függetlenség ad. Neked nem szabad
                  ilyen elfogultnak lenni!</p>
               <p>- Hát te megtetted volna, amit Magda?</p>
               <p>- Én talán nem; de ne induljunk ki magunkból. Én hideg természet vagyok, amint
                  Tilda szokta mondani, a te lelked meg, Ágnes, csak félig az új asszony lelke, a
                  másik fele a régi divatú magyar háziasszonyé, tele gyöngédséggel és tele
                  elfogultsággal. Akik forradalmat akarnak csinálni, azok nem lehetnek gyöngédek,
                  azok nem szeretik a jelent, mert a jövőre gondolnak.</p>
               <p>- Ah ezek nem a jövőért tették, hanem a maguk önző boldogságáért.</p>
               <p>- Már az is a jövőhöz tartozik, hogy a maguk önző boldogságáért nyiltan, bátran
                  szembe mertek szállani a világgal.</p>
               <p>- Hát akkor csakugyan én vagyok az oka; én hintettem az ő előkészületlen lelkébe
                  azokat az eszméket, amelyek megrendítették az erkölcsi alapját.</p>
               <p>- Ágnes! - kiáltott föl Eliz, - igazán nem értelek! Csak nem tartod komolyan
                  erkölcstelenebbnek Magdát, mintha papiáldás mellett ment volna el Lénárddal.</p>
               <p>- Igazad van, a régi asszony kitör belőlem, mert úgy félek, hogy boldogtalan lesz.
                  Olyan szép és olyan tapasztalatlan és a férfiban nem bízom. Ma erre vitte rá egy
                  nagy szenvedély, hogy a boldogságát megtalálja, holnap amarra viszi egy másik,
                  hogy valami kellemetlenséget elkerüljön.</p>
               <p>- Óh te nagy pesszimista! Nem tartom ugyan Lénárdot valami nagy jellemnek, de
                  Magdát nagyon szeretheti, mert különben nem ment volna bele egy ilyen, reá nézve
                  is kényes helyzetbe: mert a férfinak fő a nyugalom, csak semmi kellemetlenkedés,
                  csak semmi visszás helyzet...</p>
               <p>- Hiába, mégis igaza volt annak az asszonynak, nekem kellett volna rá jobban
                  vigyáznom.</p>
               <p>- Ostobaság: vigyázni! Rabszolgára kell vigyázni, nem felnőtt emberre. Igazán,
                  Ágnes, ki vagy cserélve. Hányszor megbeszéltük, hogy mindenkinek magának kell az
                  élettel megküzdeni! Most Magda boldog és bizonyosan boldogtalan is lesz. De hát
                  nem mindannyian úgy vagyunk-e! A szerelmi boldogság és boldogtalanság is csak egy
                  része az életnek, áldozatot pedig mindenkinek kell hozni: vagy a függetlenséget a
                  családért, vagy a családot a függetlenségért, - a szerelmi boldogságot vagy a
                  világ véleményét, - ambiciót vagy anyaságot, szűk családi életet vagy
                  dicsőséget... mit tudom én még mit! Csak őrült kivánhat mindent az élettől. Magda
                  is választott, ő lássa, hogyan bír meg vele. Mi is választottunk, látod, - és
                  megölelte Ágnest, - nekünk is vannak lemondásaink, de boldogságaink is: amit a
                  férfinak élő asszony nem ért meg.</p>
               <p>- Az az igazságtalanság, hogy a férfinak nincsenek áldozatai az életben, csak
                  nekünk.</p>
               <p>- Csalódol, Ágnes! De ők úgy tudták a maguk részére berendezni a társadalmat, hogy
                  minél kevesebb legyen az összeütközés. Lesz idő, amikor a mienk is kevesbedni fog.
                  De most meggondolja minden nő, mit választ és ne egyezkedjék, mert akkor
                  boldogtalan lesz a lelki meghasonlás miatt. Akik a gyöngét támogató férfit
                  választották, csak vigyázzanak rá, hogy el ne veszítsék a támaszukat. Mi erősek
                  választottuk: az egyenes utat - egyedül! Félre az útból férfi!</p>
               <p>Mindaketten nevetni kezdtek a harcias beszéden. Azután Ágnes hozzátette:</p>
               <p>- És egyelőre mindakettőnek az lesz a boldogtalansága, amit választott és amiről
                  lemondott.</p>
               <p>- No várj csak, itt van egy ujabb választás, - és Eliz egy levelet huzott ki a
                  zsebéből; - itt hagyom a Tilda levelét, talán jobb kedvüvé tesz.</p>
               <p>Mikor Eliz elment, Ágnes kihúzta a Tilda nagyívnyi papirra írt levelét.</p>
               <p>Kedves Eliz! A lila selyembluzodat és a csipkegallérodat a mai postával elküldtem;
                  de a kivágott lakkcipődet... csak most vettem észre, hogy véletlenül elviseltem az
                  ősszel. Azt hiszem, nem fogsz megharagudni érte, ha megtudod, hogy az is
                  hozzájárult a hóditásomhoz.</p>
               <p>Tegnap Jánosi Guszti csakugyan megkért, de mentül későbben akarom nyilvánosságra
                  hozni az eljegyzést, mert nem akarom, hogy az emberek idejárjanak, boldog
                  menyasszonyt bámulni.</p>
               <p>De nem is képzeled, mennyit kellett küzdenünk, míg idáig jutottunk. Jánosi mama
                  haragudott Gusztira, hogy már a második fia egy olyan nőietlen Oroszi-lányba
                  szeretett bele - ennek tehát te vagy az oka; - mamus gyöngéd pillantásokkal
                  kísérte az udvarlót, aki végre úgylátszik megszabadítja egy leányától, és
                  természetesen mindig a legfeltünőbb pillanatokban ment ki a szobából és a
                  legalkalmatlanabb pillanatokban lépett be; Boris gúnyosan lenéző tekintetekkel
                  járt-kelt, Gazsi pedig, holmi régebbi flirtek révén, amikről tudott, mindennap
                  kétszer megpumpolt. Ilyen a férfi-diszkréció!</p>
               <p>Szerencsére papa csak szeptember végén kezdte észrevenni, hogy Guszti mindennap
                  idejár és mindjárt fölvette azt a féltékeny arckifejezését, amit már a ti
                  udvarlóitokkal szemben is használt. Nagyon boldogtalanok voltunk mindaketten, de
                  Guszti kijelentette, hogy a föld semmi hatalma sem választ el egymástól. Papa
                  azonban mindennap mérgesebb lett és az ajtókat csapkodta, mama sóhajtozott, én
                  pedig erősítettem magam arra az időre, mikor a vihar kitör.</p>
               <p>Tegnapelőtt reggel a papa sült krumpliját hidegen hozták be, a tea pedig méregerős
                  volt. Gazsi ki akart venni egy kést a fiókból és az egész csomót leejtette iszonyu
                  zörgés között; én nyugodtan kentem a vajas kenyeremet, a papa hangja pedig abban a
                  pillanatban elkezdett dörögni:</p>
               <p>- Téged pedig nevelőintézetbe adlak, ha az a kamasz még sokat jár ide! A „téged”
                  én voltam, a „kamasz” pedig Guszti.</p>
               <p>A mama szeme tele lett könnyel és legfájdalmasabb hangján mondta: - De Gáspár! -
                  Erre papa elkezdett kiabálni, „hogy ő ilyen familiát sohase látott, hogy itt
                  mindenki sír, vagy el akar menni, - ez gyöngéd célzás volt reád, - hogy ő nem akar
                  bolondok házában lakni, - hogy aki sóhajtozni akar, menjen ahová akar!” - Ilyen
                  logikátlanok a férfiak!</p>
               <p>Én megerősítettem magam, fölvettem a legszemtelenebb képemet és egy kis
                  szívdobogás között a papa elé álltam. - Ugyan papa, adj egy spiclis cigarettát
                  abból a te kitűnő keverékedből - és egyuttal benyúltam a kabátja belső zsebébe a
                  szivartárcájáért; legalább, ha nyakon akar ütni, - gondoltam, - egy kicsit
                  akadályozva lesz benne. Papa a meglepetéstől szótalan maradt, én pedig
                  természetesen fölhasználtam az időt és beszéltem. Közbe rágyújtottam a papa
                  kegyetlen rossz keverékére, de hát mit meg nem tesz az ember a szerelméért.</p>
               <p>Öt perc mulva papa kijelentette, hogy „szamarak vagytok” és az ügy meg volt
                  nyerve.</p>
               <p>Persze, Gazsi azt állítja, hogy mindent neki köszönhetek és hogy ő csak az én
                  érdekemben ejtette le azt a csomó kést és tíz forintot kért kölcsön holnapig. Én
                  olyan boldog voltam, hogy mindjárt adtam is neki három koronát.</p>
               <p>Még sokat írhatnék, de már éjfélre jár és a mama már kétszer kiáltott be, hogy
                  menjek aludni, pedig azt hiszi, Gusztinak írok.</p>
               <p>Így hát pá, csókol Tilda.</p>
               <p>Mikor Eliz Ágnestől hazafelé ment, egy utcasarkon hirtelen Magdát látta
                  befordulni. Magda is észrevette Elizt és ki akart térni az utjából. Volt egynéhány
                  kellemetlensége a szomszédasszonyokkal és a háziasszonnyal, míg el nem
                  költözködtek a Lénárd régi lakásából és bár végtelenül megvetette őket miatta,
                  belátta, hogy az emberektől, - főleg az asszonyoktól, - nem várhat megértést, az
                  elnézésük pedig neki nem kellett. - Ezért akarta kikerülni Elizt. De ő utánament
                  és megszólította:</p>
               <p>- Magda, várj meg!</p>
               <p>Magda dacosan kérdezte:</p>
               <p>- Beszélni akarsz velem?</p>
               <p>- Hát persze, hogy beszélni akarok veled! Elkisérlek.</p>
               <p>- Hogy van Ágnes? - kérdezte Magda.</p>
               <p>Zavarban volt, nem tudta minek tekintse Eliz közeledését.</p>
               <p>- Ágnes nagyon jól van, kitünően tette le a vizsgálatát, és egy cseppet sem búsul
                  utánatok, két rossz gyerek!</p>
               <p>A régi tréfás hang egyszerre megnyugtatta Magdát. Szorosabban simult Elizhez.</p>
               <p>- Óh úgy örülök neki, hogy Ágnesnek is sikerült a célja: csak ne haragudnék ránk
                  olyan nagyon.</p>
               <p>- Jó, jó, majd idővel, ha jól viselitek magatokat, vállalkozom a közvetitésre.
                  Most beszélj magadról.</p>
               <p>- Olyan boldog vagyok, Eliz! - és halkan kezdett beszélni kis lakásukról,
                  háztartásukról, amit ő vezet, Lénárd gyöngédségéről, a szerelmükről... Szinte
                  áradt belőle a szó, amikor újra a maga társaságából való nővel beszélt, akinek
                  nyiltan, asszonyosan kitárhatta a szívét, aki előtt nem volt szégyen dicsekedni a
                  boldogságával.</p>
               <p>- Itt elválunk. Jőjj be a kapu alá, hogy megcsókolhassalak, - és bevonta a
                  lépcsőházba Elizt. Fölemelte a fátyolát: meg volt szépülve, valami asszonyos
                  nyugalom és biztonság sugárzott a szeméből, az arca kissé megtelt.</p>
               <p>Eliz önkénytelenül elmosolyodott: - Óh ti boldog asszonyok, akik olyan kevéssel
                  boldogok tudtok lenni, mint egy férfi.</p>
               <p>Magda gyöngéden csókolta meg Eliz szemét és ajkát: - Nagyon, nagyon boldog vagyok,
                  - suttogta. - Mondd meg Ágnesnek, ne haragudjék rám, mert olyan boldog vagyok,
                  hogy nem tudok búsulni a haragja miatt.</p>
               
            </div>
            <div type="chapter">
               <head>XII.</head>
               <p>Magda csakugyan nagyon boldog volt.</p>
               <p>Mióta elköltöztek abból a házból, ahol Magdára minden lakó gúnyos vagy vágyó
                  szemmel nézett, aszerint, amint nő vagy férfi volt, igazán zavartalanul éltek.</p>
               <p>Két szobát rendeztek be Lénárd régi butoraival, egynéhány üres faládával és
                  szőnyegekkel. A ládákon ugyan kényelmetlen volt az ülés, a régi butorok kopottak
                  voltak, de ragyogóvá változtatta a lakást a szép szerelmes asszony jelenléte.</p>
               <p>Lénárd csakugyan végtelen gyöngéd volt. Nemcsak szerelmes, de hálás is volt azért
                  az áldozatért, aminek a nagyságát ő sokkal jobban ismerte, mint Magda és saját
                  lelkiismeretét is azzal nyugtatta meg, hogy kifogyhatatlan szerelemmel és
                  gyöngédséggel vette körül szép asszonyát. Azonkivül a viszony titokzatosságának is
                  megvolt a maga csábító bája, megvolt benne a tiltott érdekesség, de megvolt a nő
                  becsületében a tisztességes házasság tisztaságának biztosítéka.</p>
               <p>Nem igen beszéltek a jövőről, de mindegyik hitte, hogy ennek az ideiglenes
                  állapotnak törvényes folytatása lesz. Lénárd remélte, hogy ha gyermekük lesz,
                  szülei is kibékülnek a változhatatlannal, és ha nem, fölhasználja nagykoruságát és
                  törvényesíti azt a viszonyt, amely élete boldogságát megadta.</p>
               <p>Magda nem látta még eddig benne a zsörtölődő, türelmetlen férjet, mindig csak az
                  imádó kedvest. Ilyen lehetetlen boldogságban telt el két hónap és akkor vette
                  észre először Magda, hogy Lénárd ideges. Gyöngéd volt, mint régen, de látszott,
                  hogy valami bántja a lelkét és Magda nem mert kérdezősködni.</p>
               <p>Valami válságot érzett közeledni s behunyta szemét, hogy ne lássa.</p>
               <p>...Csak még egy kicsit ne, - mint az álmodó beszorítja a szemét: - csak még egy
                  kicsit ne ébresszék föl!</p>
               <p>És így halasztotta Lénárd is napról-napra gyáván annak a megmondását, ami
                  kikerülhetetlen volt. Sajnálta megbántani Magdát és éppen úgy sajnálta önmagát is
                  a bekövetkezhető kellemetlenségek miatt és először bánta meg azt a pillanatot,
                  amelyben esztelen vágyának engedett.</p>
               <p>De eljött az idő, hogy nem lehetett tovább halasztani.</p>
               <p>A korai este szürkületbe vonta a szobát, Magda az ablaknál előrehajolva tett még
                  egy pár öltést a munkáján. Lénárd bejött és nehogy valami gyöngeség megint erőt
                  vegyen rajta, hirtelen, hangosan mondta:</p>
               <p>- Magda, neked egypár napra el kell menned!</p>
               <p>Csakhogy túl volt a legnehezebben...</p>
               <p>Magda megfordult és nem felelt; hamarjába nem értette, mit hall. Mögötte a
                  világosságban még aranyosnak látszott a haja, de az arca árnyékos volt.</p>
               <p>Lénárd gyöngéden felé nyújtotta a kezét. Mivel a legrosszabbon túlesett, most már
                  nyugodtan megbeszélhették a dolgot.</p>
               <p>- Magda, hallgass meg! Az anyámtól kaptam levelet, feljön a hugommal Pestre.</p>
               <p>Magda csak egy idő mulva felelt: - Ezért kell hát nekem elmennem! - A hangja
                  meglepően nyugodt, csak egy kissé rekedt volt.</p>
               <p>Lénárd Sándor egy ütést érzett a szívében erre a hangra.</p>
               <p>- Édesem, olyan tragikusan mondod, hogy „elmenni”, hiszen mindössze egypár napról
                  van szó!</p>
               <p>Magda csak ott állt a világos ablak mélyedésében szó nélkül, hang nélkül.</p>
               <p>Lénárd izgatottan folytatta:</p>
               <p>- Sohasem szoktak feljönni, igazán nem vártam, de hát mit tehetnék egyebet...</p>
               <p>- Persze, csak nem mutathatsz be nekik!</p>
               <p>- Magad is beláthatod! - s Lénárd izgatottan kezdett fel s alá járni és azt
                  gondolta, hogy bárcsak inkább sirna; pedig az asszonysírást is nagyon nehezen
                  tűrte. - Magad is beláthatod. Igazán lehetetlenül visszás helyzet ez... Beszélni
                  is fogok mamával, vele talán találkozhatnál is,... de a hugom... a hugomnak mit
                  mondjak? - Ő még csak tizennyolc éves!</p>
               <p>- Én is tizennyolc éves vagyok - ismételte halkan Magda. - De Lénárd nem vette
                  észre ennek a mondásnak a mélységes keserűségét.</p>
               <p>Az idő kétségbeejtően rohant, s ma este érkeznek. Odament Magdához és megfogta a
                  kezét: - Kérlek, ne haragudjál rám! Látod, napok óta szenvedek, hogy neked
                  kellemetlenséget kell okoznom. De nem tudok okosabbat kitalálni, mint hogy menj
                  egypár napra Ágneshez haza.</p>
               <p>- Haza? - visszhangozta a másik; hát ez már neki nem otthona többé...</p>
               <p>- Ugy-e magad is belátod? Aztán ezt a dolgot rendeznünk is kell... Soha többé nem
                  akarlak ilyen kellemetlenségnek kitenni. Hát beleegyezel?</p>
               <p>- Bele...</p>
               <p>- Édesem! Te leghűbb, legjobb! Oly nyomorultnak érzem magam, de mit tegyek?</p>
               <p>- Mikor érkeznek?</p>
               <p>- A hétórai gyorssal.</p>
               <p>- Ma este! És most félöt! - Magda összerázkódott.</p>
               <p>- Elkisérlek Ágneshez.</p>
               <p>- Nem, nem, csak menj ki elibük. Nekem még itt össze kell rakosgatnom.</p>
               <p>- De akkor ülj majd kocsira.</p>
               <p>- Jó, jó.</p>
               <p>Lénárd egyszerre megkönnyebbedett, hogy aránylag ilyen könnyen tulesett a nehéz
                  dolgon.</p>
               <p>Hálásan csókolta meg a Magda hideg arcát, mielőtt elment.</p>
               <p>Magda hallotta, hogy veszi föl az előszobában a téli kabátját, hogy kezd halk
                  szokásos fütyölésébe, aztán nyílik az ajtó és elmegy. Kifutott és utánnanézett, a
                  lépcső fordulatánál még látta eltűnni. Valamit rekedten suttogott és ugy
                  összeszoritotta a fogát, hogy szinte összecsikorogtak. Azután egyszerre dacos
                  nyugalom vett rajta erőt.</p>
               <p>Bement.</p>
               <p>- Hát nem szabad megtudni a hugának, hogy létezem. Pedig itt minden azt
                  hirdette.</p>
               <p>- Ezt a sok asszonyi lim-lomot el kell innen tüntetni. - Aztán még eszébe jutott
                  valami.</p>
               <p>- Mari, - szólt a belépő cselédnek, - hirtelen haza kell utaznunk, amíg
                  visszajövünk, maga is hazamehet.</p>
               <p>- Ne segítsek pakkolni?</p>
               <p>- Nem, hanem menjen el inkább a boltba...</p>
               <p>Valami ürügy alatt elküldte. Azután egy papirszeletre felirta: „Marit elküldtem,
                  fogadjon más cselédet, mert árulója lehet” és a Lénárd fiókjába tette.</p>
               <p>Csodálatosan tisztán tudott gondolkozni.</p>
               <p>Egy kis kézitáskába betett egy pár holmit, a többit beledobta az egyik, nagy
                  szőnyeggel leterített ládába: ruháit, varróholmiját, apró asszonyos
                  csecse-becséit, toalettkészletét, aztán ráigazította a fedelet s letakarta a
                  szőnyeggel. Mindenre gondolt, az utolsó gyűszűre, az utolsó szalagra is.</p>
               <p>Úgy járkált ki s be, mintha idegen helyen lenne; még egyszer jól körülnézett, hogy
                  nem maradt-e valami széjjel és végre becsapta a hálószobaajtót.</p>
               <p>Az óra hatot ütött. Sietve fölvette a gallérját, a kalapját, a kis kézitáskát a
                  kezébe kapta és akkor egyszerre keserüen fölnevetett: mire való az is? Még egyszer
                  fölemelte a láda tetejét és a táskát mindenestül bedobta a begyűrt ruhák közé.
                  Azután még eligazgatta a szőnyeget, eloltotta a gázt, nyugodtan becsukta az
                  előszobát és a szokott helyre eldugta a kulcsot.</p>
               <p>Leért a kapu alá! És most merre?</p>
               <p>Egyszerre érezte, hogy lüktet a halántékában a vér. Merre? Ágneshez? Soha! És
                  eszébe jutott az a jelenet, - a sértések - és ami még rettenetesebben fájt, hogy
                  Ágnesnek lett igaza... és most odamenjen otthont könyörögni? Soha! Inkább
                  meghalni.</p>
               <p>A halántéka mindig jobban lüktetett és ő elindult lassan... céltalanul.</p>
               <p>Nem volt hideg, hanem valami finom fehér köd ereszkedett le az utcára, amelyen át
                  a gázlángok elszélesedve, nagy, gyöngén világító fényfoltokká váltak. Mellette
                  emberek siettek el, éppen olyan céltalanul, mint ő, - kocsik, villamosok robogtak
                  - olyan ostobául céltalanul.</p>
               <p>Azok azóta már megérkeztek. Sándor bevezeti a hugát, azt a keskenyarcu nagyszemü
                  leányt, akinek az arcképét olyan jól ismerte, aki tizennyolc éves és akinek nem
                  szabad megtudni, hogy ő - Magda - van a világon. És Sándor beszél nekik azon a
                  kellemes, komoly hazug hangján... És ő nem létezik a világon. A halántékához
                  szorította a muffját. Minden titok ott van a ládában, egy szőnyeggel letakarva
                  csak. Eszébe jutott valami rém-mese, ahol egy holttest volt így elrejtve s úgy
                  képzelte, mintha ő lenne ott, az ő teste lenne elrejtve ott a szőnyeg alatt, de
                  senki sem tudta, csak egy ember: és az ő maga.</p>
               <p>A fehér köd úgy megsűrűsödött, hogy csak akkor vette észre, hogy a Dunaparton jár,
                  amikor a hidra ért. Ugy érezte, mintha nem is ő ment volna oda, hanem a szép,
                  szeretett Duna vonta volna magához; de a víz nem látszott, a vastag köd
                  elfedte.</p>
               <p>Ez lenne az ő kedves Dunája, a szép, a csillogó, amelyen annyiszor nézték együtt a
                  hosszu, reszkető fénysávokat! Milyen idegenszerü, opálos mélység lett belőle... Ha
                  most ő oda belemenne, csak úgy szépen belesiklana, vajjon megtalálná a szürke
                  lepel alatt az apró, aranyos csillogó habokat? Ha most ő oda belemenne, abba a
                  feneketlen ködbe és a köd szépen betakarná, akkor nem lenne céltalan az útja.</p>
               <p>A hidon a háta mögött robogtak a villamosok. Ő pedig megállott, belekapaszkodott a
                  korlátba és tágra nyitott szemmel nézett le a mélységbe.</p>
               <p>Valaki gyorsan közeledett felé a hidon át. A leány ijedten megfordult és sietve
                  ment át Budára, azután a másik oldalon vissza Pestre. A köd rettenetesen átjárta,
                  a haja összecsapzódva, vizesen ragadt a homlokához, a fogai vacogtak. Valahová be
                  kell menni - valahová...</p>
               <p>Egy karcsu női alak ment el mellette, olyan, mint Eliz. - Igaz, hiszen Eliz itt
                  van! Elizhez fog menni, hogyis nem gondolt erre előbb!</p>
               <p>Emlékezett az utca nevére, ahol lakik, de a házszám... nem, az nem jutott eszébe.
                  És dideregve indult el Elizhez.</p>
               <p>De abban a titokzatos, ködös pesti éjszakában sohasem jutott el hozzá.</p>
               
            </div>
         </div>
         <div type="group">
            <head>MÁSODIK RÉSZ.</head>
            <div type="chapter">
               <head>I.</head>
               <p>Abban a házban, ahol Balázs Ágnesnek már három év óta ki volt téve az orvosi
                  táblája, az egész első emeleten Jemiczky Lajos lakott a feleségével. Olyan asszony
                  volt, akit mindenki ismer és ha végigment az utcán csodálatosan egyszerű ruhájában
                  és rettenetesen feltünő kalapjával, megfordultak az emberek utána. Az asszonyok
                  nem nagyon szerették, habár éppen olyan elbájoló tudott lenni, mint amilyen
                  kellemetlen, sőt azt állították róla, hogy szép vagy csunya lehetett, ha akarta,
                  tetszése szerint.</p>
               <p>Szerelmük a házasságban - mint gazdag embereknél szokott lenni - csakhamar
                  udvarias közönnyé vált, anélkül, hogy éppen rossz házaséletnek lehetett volna
                  mondani az életüket.</p>
               <p>Pár évi gyermektelen házasság után egy örökösnek a reménye megint gyöngédebbé
                  tette a viszonyt közöttük, amikor a fiatal asszony nehézkes járásával megbotlott
                  egy szőnyegbe és elesett. Szülési fájdalmak jelentkeztek és az egész ház
                  elvesztette ijedtében a fejét. A férj nem volt otthon. A cselédek ki- s
                  berohantak, az egyik elszaladt Budára az úrért, kettő orvosért futott, a szakácsné
                  pedig a cselédszobában hasonló eseteket beszélt el a szájukat tátóknak, amik
                  részint rajta, részint az asszonyain történtek meg. A komornának végre eszébe
                  jutott, hogy itt lakik valami bábaféle a második emeleten és fölszaladt
                  Ágnesért.</p>
               <p>Az ő higgadt megjelenése egyszerre mindent rendbehozott. Az ijedten megérkező
                  férjet a tanárért küldte, a cselédeket kikergette a szobából, ő maga pedig azzal a
                  nyugalommal rendezett el mindent a szenvedő asszony körül, ami a hosszas
                  megszokással jár. Csak a szenvedés látását nem tudta annyira megszokni, hogy ne
                  fájjon neki.</p>
               <p>Míg lassan jött-ment a szőnyeges szobában, vagy meg-megállt a beteg mellett és
                  nyugodt hangjával vagy gyöngéd kezének érintésével csillapította, egyszerre
                  feltűnt előtte ez a sápadt fel-felkiáltó asszony menyasszonyi ruhájában, amikor
                  visszaérkezni látta a menyasszonyok izgatott, félénk boldogságával az arcán;
                  azután látta utazóruhában, fátyolos kalapban megérkezni a nászútról azzal az
                  asszonyos, biztos föllépéssel, amivé olyan hamar átalakul a leányos félénkség...
                  Vajjon, ha sejtette volna ezeknek az óráknak a gyötrelmeit, nem sápadt volna-e
                  bele már akkor? Vajjon van-e jogunk eltitkolni leányaink előtt, hogy
                  mirtuskoszorujok után mi vár reájuk?</p>
               <p>De nem ért rá ilyeneken gondolkozni; minden higgadtságára és lélekjelenlétére
                  szüksége volt.</p>
               <p>A tanár is megérkezett és mindent helybenhagyott; csak akkor tért újra vissza,
                  amikor hosszu, keserves órák eltelte után gratulálhatott az apának egy pici,
                  fejletlen héthónapos kis leányhoz, de udvariasan gratulált kissé racsoló hangján a
                  fiatal kollegának is, aki valóban életveszélyből mentette meg ő nagyságát.</p>
               <p>Ekkor kezdődött Ágnesnek az orvosi hírneve elterjedni. Jerniczkynével pedig
                  állandó barátságot kötött. Malvin részéről szeszélyes, gyakran kitörő, majd
                  lelohadó érzelem volt ez, amíg Ágnes valami anyáskodó gyöngédséget vegyített bele,
                  ami most szeretetének általában jellemző vonása lett.</p>
               <p>Rendkivüli bizalom fejlett ki köztük, ami a barátnő és az orvoshoz való bizalmat
                  egyesítette magában, csak Magdáról nem beszélt soha Ágnes.</p>
               <p>Magda volt az ő legigazibb halottja, attól a decemberi estétől fogva, amikor
                  utoljára volt a kezében Lénárdnak egy levele. Három éve mult már, de ma is könyek
                  tolultak a szemébe, ha rágondolt.</p>
               <p>Először Magdának címezve jött egy levél Lénárd írásával. Ágnes bámulva, rosszat
                  sejtve nézett a levélre és nem értette; pedig lehetetlen volt a csalódás: Lénárd
                  szép, egyenletes lágy vonásai voltak. Ágnes ráirta a levélre: „Nem kézbesíthető,
                  címzett két hónappal ezelőtt eltávozott” és egy Lénárdnak szóló boritékba
                  tette.</p>
               <p>Ekkor hirtelen rémület szállta meg. Mi történhetett? Magda nincs nála?...
                  Elhagyta?... Haza akart jönni? Valami válság, az bizonyos és Magdának talán
                  szüksége lehet reá.</p>
               <p>Gyorsan kalapot tett és zsebében a levéllel, Lénárd régi lakására sietett. De ott
                  már idegenek laktak és Lénárd nem hagyta ott az uj szállása címét. Mintha a sors
                  is útját állaná! Kocsira ült és a klinikára hajtatott. Lénárd nem volt ott;
                  legalább a cimét megtudhatná! Talán valamelyik szolga?... Jött-ment, várakozott,
                  kérdezősködött... közbe csengettek, apácák mentek át, nyugodtan, nesztelenül, míg
                  az ő idegei a megpattanásig megfeszültek. Végre megtudta az új lakást.</p>
               <p>Visszahajtatott a városon át és amíg idegesen nézett ki az ablakon, egyszerre úgy
                  képzelte, - nem, egész bizonyosan érezte, - hogy ő már egyszer éppen így kocsizott
                  valami után, ugyanezeken az utcákon, ugyanazokat a dolgokat gondolva, valamit
                  keresve, amit előre tudott, hogy sohasem talál meg.</p>
               <p>A kocsi megzökkent és megállt. Lénárd nem volt otthon. Megvárja?... Egészen
                  beesteledett és Ágnest egyszerre gyávaság fogta el. Mindjárt szemben fog állani
                  vele... talán Magdával fog jönni vidáman, mosolyogva; talán kinevetik ostoba
                  aggodalmaiért... Vagy egyedül jön és nem akarja megismerni a Magda testvérét. Vagy
                  panaszkodni fog, rá fog nézni, mint szokott: gyöngéden, bánatosan és ő el fog
                  lágyulni, gyáva asszony lesz a férfi előtt, - gyáva, szerelmes asszony...</p>
               <p>Valamit dadogott a cselédnek, otthagyta a levelet és lefutott a kocsihoz.</p>
               <p>Másnap érkezett Lénárdnak az a kétségbeesett levele, amely mindent megmagyarázott,
                  amelynek minden szavát ma is tudja:</p>
               <p>- Ha Istent ismer, ne tagadja el, hogy Magda nála van; tőlem azért ment el, mert
                  az anyám és a hugom megérkeztek és azt mondta, hogy addig Ágneshez megy. Hol
                  lehetne, ha nem ott?</p>
               <p>Ágnes a legnagyobb lelki megrendülésen akkor ment át, amikor Magdát először
                  elvesztette, akkor kisiklott kezéből a leány és már akkor tudta, hogy semmit sem
                  tehet többé érte. Most is megértette, hogy Magda miért nem jött el hozzá:
                  túlságosan büszke volt, semhogy ilyen fájdalmas elégtételt adott volna Ágnesnek;
                  de azt is érezte, hogy most veszett el igazán reánézve örökre.</p>
               <p>Mindamellett tanácskozott Elizzel, megmutatta neki a levelet, de most már ő sem
                  tudta biztatni többé:</p>
               <p>- Nyomorult ember! Fogadni mernék, hogy ő üldözte el gyöngéd célzásokkal, mikor a
                  „tisztességes familia” megérkezett. - És Eliz, a bátor, harcias Eliz is könyekre
                  fakadt.</p>
               <p>Lénárd abban az időben mindennap készült Ágneshez. Érezte, hogy valami
                  magyarázattal tartozik ennek a leánynak, vagy legalább annyi elégtétellel, hogy az
                  kiutasíthassa a szobájából. De eleinte maga is annyira meg volt rendülve a
                  vesztesége fölött, hogy talán nem is tudott volna valami heves beszélgetést
                  kiállani. Meg úgy iszonyodott a kellemetlenségtől, a jelenetektől, a könyektől, a
                  mentegetőzéstől, az egész homályos bizonytalanságtól és zavartól, ami Ágnes előtt
                  várt volna rá, hogy csak halasztgatta.</p>
               <p>Azután a fájdalmával a lelkiismeretfurdalása is enyhült; a mindennapi munka is
                  nagyon elfoglalta és végre, amikor egyszer közönyös területen találkozott Ágnessel
                  és az hidegen fogadta a köszönését, egyszerre úgy érezte, hogy túlesett a nehéz
                  találkozáson és megkönnyebbült, majd teljesen megnyugodott a lelke.</p>
               <p>Csak egyszer kisértette Lénárdot a múlt, amikor egy orfeumi nyitott páholyban
                  hátrafordulva a másik páholyban egy ismerős szempár hideg tekintetét érezte
                  magán.</p>
               <p>Lénárd fölállt és hazament... de ez is elmúlt. Azután az idő annyi változást
                  hozott! Lassankint kezdett társaságba járni, sőt fölkapott fiatalemberré lenni.
                  Közbe komolyabban udvarolt egy fiatal asszonynak, mostanában pedig megházasodott:
                  egy gazdag egyetemi tanár leányát vette feleségül és magántanárságra pályázott.
                  Higgadt ember lett és a multat csaknem egészen elfeledte, mintha nem is ő vele
                  történt volna.</p>
               
            </div>
            <div type="chapter">
               <head>II.</head>
               <p>Ágnes és Eliz együtt mentek a Jerniczkyék estélyére. Ágnes kedvetlen volt, mert a
                  délutánt Zsuzsánál töltötte, aki a harmadik gyermekét várta. Ez a túlságos gyors
                  gyermekáldás nehézzé tette a vidám Zsuzsika életét. Gyereksírás, pénzzavar és
                  gondok elszoktatták a férfit otthonról, Zsuzsa pedig panaszkodó, hervadt asszonnyá
                  lett, akinek nem is mehetett túl a gondolkozása a főzésen és a mosáson. Amíg férje
                  esténkint pihenni járt a körbe, vagy a kávéházba, ő elkeseredett lélekkel
                  számítgatta, hogy hány krajcárt kell kiadni holnap húsra.</p>
               <p>Elégedetlen volt és ezt nem is titkolta. A férj rossz néven vette kelletlen arcát,
                  amelyet a napi munka után látnia kellett. Zsuzsát pedig bántotta, hogy a férje nem
                  ismeri el, hogy ő áldozat és az egyetértés helyreállításánál számtalanszor volt
                  szüksége Ágnesre.</p>
               <p>Ágnest annyira leverte ez a látogatás, hogy nem akart az estélyre elmenni; de Eliz
                  nem engedte. Büszke volt az ő komoly, okos barátnőjére és szerette volna a saját
                  társaságába bevinni.</p>
               <p>Eliz három év alatt messze haladt azon az úton, amelyre lépett. Kint járt Párisban
                  és végre kedve szerint tanulhatott. A művészetnek új eszményeit ismerte meg,
                  amelyeknek elérhetetlensége sok fájdalmat okozott neki, de nem engedett a
                  törekvéseiből és minél inkább érezte, hogy az igazi nagyság el van zárva előle,
                  annál jobban égette dicsőségszomja. Ha lemondott is arról, hogy mester legyen, de
                  nem mondott le a sikerről.</p>
               <p>És a sikert meg is hódította. Szépségének éppen annyi bámulója volt, mint finom
                  érzésü, színes, uj stilu képeinek, amelyek már korántsem voltak eldugva a
                  Műcsarnok utolsó szobáiban, hanem valamelyik nagy teremben függtek a divatos
                  festők között.</p>
               <p>Most is, amikor belépett, szinte elfogódottan hallotta, hogy suttognak körülötte,
                  bár tudta, hogy ezt a suttogást egyrészt merész festői ruhájának köszönheti. De ez
                  az elfogódottság nem látszott meg rajta, hiszen éppen az a hidegség, amely
                  szépségét körülvette, volt egyik legnagyobb varázsa.</p>
               <p>Volt egy kis udvara is, társaságbeli fiatal óriásokból, egypár neves íróból,
                  Derzsi azonban már nem tartozott közéjük. Eliz magasabbra repült az ő tanácsán,
                  mint képzelte... és Derzsi idejekorán visszalépett, mielőtt harmadrangu szerepre
                  sülyedt volna. Így aztán távoli jóbarátságban maradhatott vele.</p>
               <p>Most is csak akkor közeledett már hozzá, amikor az udvara megritkult. A nagy
                  szalonban a zongora mellett egy fiatal leány kuplékat énekelt és bájos szőke
                  fejével s ártatlan szemével kacér operettemozdulatokat utánzott. Egy csomó rövidre
                  nyírt férfifej tolakodott köré, de amellett nem szűnt meg a beszélgetők zsivaja,
                  akik kis csoportokban, vagy párosával foglalták el az egyes szögleteket és vagy
                  nagyon hangosan, vagy nagyon halkan beszélgettek. Eliz átment a másik szobába.
                  Megszökött az udvarától, különben is gyűlölte a hazudott romlottságnak ezt a
                  fitogtatását és még ostobábbnak tartotta a férfiakat, mint máskor, hogy ez nekik
                  tetszik. Egyáltalában unta magát és úgy látszott, mintha nem ezekért az emberekért
                  jött volna el.</p>
               <p>De ebben a szobában aztán igazán meg lehetett volna bolondulni, a beszélgetés
                  zsivaja egyhangubb lett, de a másik oldalon a buffetből pohár- és tányércsörgés,
                  nyersebb hangok, egyszerre kitörő nevetés hallatszott át; ott Bartold mondja az ő
                  durva élceit, s a kuplé élesen kivágott refrénje hangzott mintegy feleletül
                  rá.</p>
               <p>Leült a pamlagra és a csillár üvegprizmáit kezdte nézni, amelyek minduntalan
                  megmozdultak, ha valaki átment a szobán, vagy a felettük levő emeleten. Érezni
                  vélte, hogy hullámzik át a divatos illatszerek szagával együtt a fölhevült emberek
                  melege.</p>
               <p>Azalatt Ágnes Eliztől elszakadva, rettenetesen idegenül érezte magát; nagyon kevés
                  embert ismert és tulajdonképpen közönyös volt reá nézve az egész társaság;
                  mindenki keresett itt valamit: szerelmet, hódítást vagy hódolást, új ismeretséget,
                  összeköttetést, szereplést vagy legalább mulatságot, és ő szinte kényelmetlenül
                  érezte, hogy semmit sem keres. Egynéhány udvarias szót váltott vele mindenki és
                  azután ment mindegyik a maga célja után, a maga útjára.</p>
               <p>Ha közeledett valamelyik társasághoz, ahol egy ismerős arcot látott, a beszélgetés
                  megakadt, vagy lanyhán folyt tovább; némelyik csoport egész külön nyelvet beszélt,
                  amelynek egyes szavainál hangosan nevettek, vagy egymásnak intettek, mint valami
                  titkos értelmü jelre és neki fogalma sem volt róla, hogy miért? Egy üres székhez
                  hozzátámaszkodva, az egyik fiatal társasághoz úgy félig-meddig odafordult.</p>
               <p>- Na, a tegnapelőtti premiére sem sokat ért, - mondta az egyik leány a kis
                  körben.</p>
               <p>- Azt találom, hogy Sombory nagyon elhanyagolja a toalettjeit.</p>
               <p>- És nem öltözködik stílszerüen, - szólt közbe egy idősebbik, akit blaustrumfnak
                  tartottak.</p>
               <p>- Mióta kezd vénülni, egyetlen arckifejezése van: a szája szegletét így lehuzza, a
                  szemét is elforgatja...</p>
               <p>- Brávó Bibi nagysám, remekül utánozta!</p>
               <p>- Imádom a premiéreket!</p>
               <p>- Tulajdonképpen miért beszélnek ezek az emberek, - gondolta Ágnes, - amikor
                  egyetlen olyan szót sem szólnak, amiért kár volna, ha el nem mondanák.</p>
               <p>- Miért bomlott föl a Hidvégi Mimi eljegyzése? - kérdezte egy mellette elmenő
                  kékruha, de már a feleletet nem hallotta Ágnes és ő is tovább ment.</p>
               <p>Két ismerős asszony jött:</p>
               <p>- Ágnes! No ez szép, hogy egyszer téged is lát az ember társaságban.</p>
               <p>- Oroszi Elizzel jöttem, - felelt, mintegy önmaga és mások előtt mentegetőzve,
                  amiért hogy itt van.</p>
               <p>A két asszony jelentőséggel tekintett egymásra és amint tovább mentek, Ágnes még
                  meghallotta a megjegyzésüket: - Malvin is pártfogolja a dolgot... Na ebbe ugyan
                  beletörik a kése!... És még egy nevet hallott: Balajthy.</p>
               <p>Nem törődött vele, hogy nem érti, úgy is annyi mindent nem értett meg ma este! Pár
                  perc mulva másik társasághoz sodródott, ahol egy asszirszakállas fiatal ember
                  beszélt, akinek a fekete nyakkendője a füléig beburkolta a nyakát és valami
                  gyászos, fenyegető kifejezésüvé tette az arcát: három nő ült körülötte és leste a
                  szavát, mint valami kijelentést: okkultizmus... dekadens... hangzott ki a
                  vontatott, orrhangu beszédből.</p>
               <p>Ágnesnek a szemehéja nehezedni kezdett és a szája szegleténél merevséget érzett; a
                  nagy csilláron kivül sok-sok apró csillár ugrált a szeme előtt.</p>
               <p>Bevonult egy ablakmélyedésbe és diszkréten ásított a függöny felé, ami egyszerre
                  megkönnyebbitette. Azután leült egy szegletbe és elhatározta, hogy a zenét fogja
                  hallgatni, amit sem nem szeretett, sem nem értett.</p>
               <p>Nem messze tőle egy alacsony karosszékből, erősen kivágott ruhából gömbölyü
                  asszonyi váll, formás nyak és nagyon göndören fésült fekete haj emelkedett ki. Az
                  asszony háttal ült felé és két férfi udvarolt neki.</p>
               <p>- Az én férjem papucs alatt! - hallotta Ágnes, - bujna csak el az alkov-függöny
                  mögé, majd megtudná...</p>
               <p>Az egyik férfi hangosan nevetett:</p>
               <p>- Nem is kivánnék nagyobb kegyet.</p>
               <p>Az asszony hátradőlt a széken, úgy kacagott és nevetésébe belevágott a kuplé éles
                  refrénje.</p>
               <p>Ágnes fölállt és meggyűlölte ezt az ismeretlen szép asszonyt. Mint orvos annyira
                  ismerte az emberi életnek minden rejtett oldalát, hogy nem tudta tréfásan fölfogni
                  és élvezni a sikamlósságokat. Azt találta, hogy az asszony mindig veszít emberi
                  méltóságából, amikor a saját nemének rovására nevet.</p>
               <p>A másik szoba felé indult, ahol Derzsi beszélgetett Elizzel.</p>
               <p>- Ki az az érdekes asszony, akivel jött? - kérdezte Derzsi tőle.</p>
               <p>- Asszony? Az Balázs Ágnes, orvos és leány. Bemutatom neki, de vigyázzon, mert ő
                  rá ugyan szofizmákkal és paradox mondásokkal nem fog hatni.</p>
               <p>- Fájdalom, magára sem hatottam!</p>
               <p>Eliz igyekezett tőle megszabadulni, mert meglátta Balajthy Imre gróf magas
                  alakját, éles profilját, őszbe induló haját a másik szobában.</p>
               <p>- Végre egy ember! - gondolta s arra felé tartott.</p>
               <p>Derzsi pedig Ágnessel kezdett beszélgetni.</p>
               <p>- Ugy-e bár unja magát? - kérdezte Derzsi.</p>
               <p>- Fájdalom, úgy látszik annyira, hogy el sem tudom palástolni. Sohasem éreztem
                  ennyire céltalannak az életemet.</p>
               <p>- Az csak a saját hibája. Figyelje meg a mások céljait és mindjárt lesz magának is
                  célja.</p>
               <p>- Itt úgy látszik nagyon sok embernek a célja az evés, ha ezt az állandó
                  népvándorlást tekintem a buffet felé.</p>
               <p>- Na lássa, hiszen még tehetsége is van a megfigyeléshez! Ez sokat igérő kezdet!
                  De talán leülhetnénk addig, míg a mások útjait tanulmányozzuk.</p>
               <p>Úgy ültek, hogy beláthattak a szalonba, ahol Balajthy belépésével új
                  csoportosulások támadtak. A háziasszony valami elismerő melegséggel hajolt felé
                  és úgy látszott, hogy rendkivüli figyelemmel hallgat rá. Balajthy volt az ő
                  estélyeinek az „érdekes embere”, ő volt a mágnes s egyszerre a társaság apró
                  porszemei körülötte helyezkedtek el.</p>
               <p>Csak egy kis csoport nem bomolt föl, mintha dacolni akarna a vonzás törvényeivel;
                  egy nem egészen fiatal, gúnyosszáju, szellemesszemü leány vezette a társalgást
                  köztük.</p>
               <p>- Lássa, - mondta Derzsi, - nálunk minden politika; Balajthy az ellenzék egyik
                  vezére, az a leány pedig, aki úgy tesz, mintha észre sem venné a grófot, pedig
                  folytonosan őt figyeli, a miniszterelnök unokahuga.</p>
               <p>- Nagyon eszes leánynak látszik.</p>
               <p>- Olyan eszes, hogyha ő lenne miniszterelnök, már Balajthy az egész pártjával a
                  lábai előtt hódolna.</p>
               <p>- Hiszen ezt így is elérhetné.</p>
               <p>Derzsi meglepetten kiáltott föl:</p>
               <p>- Tudja, hogy ez bámulatos eszme! Egy házassággal nyélbe ütni a fuziót! De hogyan
                  kellene beleugratni a grófot? Azt állítják, hogy már szerelmes valakibe.</p>
               <p>- Úgy? és kibe?</p>
               <p>- Nem hallott róla?</p>
               <p>- Én? Mi jut eszébe. Azt hiszi, ráérek az én szegény embereimmel grófi
                  szerelmekről beszélni?</p>
               <p>- És nem is érdekelné?</p>
               <p>- Egy cseppet sem; csak úgy szokásból kérdeztem.</p>
               <p>- Az első asszony volna, akit nem érdekelnek szerelmi ügyek.</p>
               <p>- Ne felejtse, hogy orvos is vagyok, aki előtt a szerelem nem valami titokzatos
                  érdekesség, hanem nagyon természetes élettani processzus.</p>
               <p>Derzsi féloldalt fürkészőleg nézett rá. Az Ágnes arca nagyon komoly volt és mert
                  nem volt meg benne az igazi vagy csak a tettetett érdeklődés, amit a nők arca
                  kifejez, ha férfiúval beszélnek, szinte unottnak látszott. Ez a Derzsi hiúságát
                  sértette egy kicsit: - Vajjon csakugyan nem érdeklem, vagy csak teszi magát? -
                  gondolta a szive mélyében. Ágnesnek csak a profilját látta és be kellett ismernie,
                  hogy nem szép és nem is fiatal, és mégis érdekelte... kiváncsivá tette. Ezt a
                  túlságosan egyenes, bár zárkózott, tiszta lelket titokzatosnak találta, annyira
                  ellentétes volt az övével.</p>
               <p>Éjfél után egy kicsit megcsappant a hangulat a szalonban, de annál jobban
                  emelkedett a büfében. A rövidre nyirt és kopaszodó fejek megritkultak idebent s
                  csoportok inkább asszonyokból és leányokból verődtek össze.</p>
               <p>Jerniczkyné Ágnes vállára tette a kezét. Ma nagyon szép volt, csodálatosan
                  ragyogott a szeme és az erek annyira meglátszottak a homlokán, hogy szinte
                  opálossá tették. Az asszonyok azt beszélték, hogy Balajthy gróf kedvéért akart
                  ilyen szép lenni.</p>
               <p>- Nézd Ágnes a férjemet! Mindig szőkéknek udvarol, pedig én barna vagyok.</p>
               <p>Ágnes mosolyogva nézett föl, de megdöbbent az asszony tekintetétől.</p>
               <p>- Csodálatosan gyermekes tudsz lenni, Malvin!</p>
               <p>- Nem gyermekes, hanem féltékeny. Már megint nem szeret!</p>
               <p>Ágnes karon fogta az izgatott asszonyt és egy távolabbi sarokban leültette. Tudta,
                  hogy hiába beszélne neki okosan.</p>
               <p>- Ideküldöm Balajthy grófot, bosszuld meg a férjed hűtlenségét.</p>
               <p>- Az már Eliznek udvarol.</p>
               <p>- Eliznek?</p>
               <p>- Ugyan kérlek, ne légy annyira vak és nézz oda!</p>
               <p>A gróf kissé előrehajolva állott Eliz mellett, aki ült és felnézett reá. Semmi
                  szokatlan nem volt ebben a mozdulatban, egész természetesnek látszott és mégis
                  volt valami a gróf lehajtó és az Eliz fölemelt arcában, amit nem lehetett
                  félreismerni; a távolból gyöngéden csókra közeledő két fej öntudatlan mozdulatára
                  emlékeztetett.</p>
               <p>- Hát Eliz is! - sóhajtott föl Ágnes félhangosan.</p>
               <p>Malvin egyszerre nevetni kezdett; vége lett nagy izgatottságának.</p>
               <p>- Óh te szent, te tiszta lélek, te puritán, te balek! Jőjjön Derzsi, jőjjön, -
                  kiáltott a közeledőre, - rontsa el ezt az asszonyt egy kicsit, mert türhetetlenül
                  becsületes! Pedig nincs kényelmetlenebb a társaságra nézve, mint egy ilyen
                  puritán, mert érezzük, hogy tiszta tekintete rajtunk függ és megbotránkozik.</p>
               <p>Pedig Balajthy és Eliz nem szerelemről beszéltek. A gróf valami nagy politikai
                  sakkhuzást akart volna csinálni és arra célzott Eliznek.</p>
               <p>Eliz Balajthyban látta azt a férfit, amilyen ő szeretett volna lenni, ha nem nőnek
                  születik: előkelő és gazdag, nagyravágyó és tehetséges, aki felnyithatja magának
                  azt az utat, amely a történelembe vezet.</p>
               <p>Eliz csak úgy szivta magába a világpolitikát jelentő nagy szavakat, amelynek
                  minden árnyalatát ismerte és a gróf minden célzását értette...</p>
               <p>- Gondolja, hogy Eliz igazán nagyra viheti a tehetségével? - kérdezte Ágnes
                  Derzsitől, csak éppen, hogy beszéljen valamit; tulajdonképpen fáradt volt és
                  legjobban szeretett volna hallgatni.</p>
               <p>- Milyen tehetségével? - kérdezte Derzsi kissé gúnyosan.</p>
               <p>Ágnes meglepetten nézett föl:</p>
               <p>- A festésével. Mi mást gondolhat?</p>
               <p>- Bocsásson meg, én nem fogom magát elrontani, mert nem visz rá a lélek, de azt
                  megmondom, hogy Eliz kisasszony nem festőtehetség. Kérem ne nézzen olyan
                  megvetően rám, mert a szeméből látom: azt gondolja, hogy a megvetett udvarló
                  beszél belőlem...</p>
               <p>Ágnes elpirult.</p>
               <p>- Ajánlom, hogy ne tartson ilyen becsületes szemeket.</p>
               <p>- Kérem, az Eliz tehetségéről volt szó!</p>
               <p>- Legyen: hát Eliz kisasszony nem tehetség, mert akkor nem hajhászná a társaságban
                  azt, amit otthon is megtalál: a kielégülést. A tehetségnek éppen a belső
                  intenzivitása, az önmagába való visszahajlás a jellemző vonása. A tehetség érzi a
                  maga fensőbbségét és megelégszik önmagával. A tehetség nem viszi apródonkint a
                  piacra az árúját, mint... mint... én... - Hangja egyszerre lehanyatlott.</p>
               <p>Ágnes a másik pillanatban már résztvevően nézett rá. Amilyen vak volt a szerelem
                  pszihologiájában, mint ahogy Malvin mondta, olyan élénken megérezte, ha valaki
                  boldogtalan, vagy lelkileg elégedetlen. Derzsi pedig jobb pszihologus volt,
                  semhogy ezt föl ne ismerte és hiúbb ember, semhogy föl ne használta volna!</p>
               <p>Nem tudott ellentállni a vágynak, hogy ennek a különös leánynak az érdeklődését
                  valami módon magára ne vonja...</p>
               <p>- Igazán, Eliz kisasszony, bámulatosan átlátott a terveimen, - mondta Balajthy
                  búcsuzáskor. - Ha nem leszek alkalmatlan, elviszem holnap a Todd könyvét.</p>
               <p>Mert Balajthy ebben az időtájban már gyakori vendége volt Eliznek.</p>
               
            </div>
            <div type="chapter">
               <head>III.</head>
               <p>Ágnesnek az orvosi praxisban sok alkalma volt az asszonyokat, az átmeneti kor
                  asszonyát megfigyelni, mint ahogy Elizzel együtt nevezték.</p>
               <p>- Ez egy új példány, - mondta gyakran Eliznek, ha valami kérdésre bukkant. - Hogy
                  keresik magukat a legjobbak, micsoda küzdelem az „Én”-ért a régi felület alatt.
                  Még azok a szegény kislányok is, akik csak férjet és férjet akarnak, mennyire
                  érzik, hogy milyen más ez, mint régen. Szinte leplezgetik ezt a vágyukat, mintha
                  szégyelnék. Vagy micsoda durva nyiltsággal vágják oda a merészebbek: „Férjhez
                  akarok menni akárkihez, mit tehetnék egyebet!” A mindenáron való férjhezmenetel
                  moral insanityje ez, amikor már nem is tudják, hogy erkölcstelen eladni magukat
                  az élet fenntartásáért.</p>
               <p>Példányai közül legjobban Székely Terézt szerette. Az öreg Székelyné tehetetlenül
                  ült kerekes székében, béna lábaival, már évek óta, a leánya pedig lassan,
                  észrevétlenül öregedett meg mellette, szeretettel teljesitve minden szeszélyét, s
                  mosolyogva hallgatva mindennapi célzását azokra a lányokra, akik nem mentek
                  férjhez.</p>
               <p>Első perctől fogva, amikor Ágnes belépett a kissé szellőzetlen lakásba, -
                  Székelyné nagyon félt a léghuzattól, - megszerette ezt a korán megvénült leányt,
                  aki néma csodálattal nézte Ágnest: az önállót, a merészet. Regényesebbnek képzelte
                  az ő kenyérkereső küzdelmes életét, mint a legszebb szerelmi históriát, - innen,
                  lelki életének rácsos ablakai mögül.</p>
               <p>Az öreg Székelyné nagyon elismerő volt a kezelés gyöngédségéért, de azért kis
                  összeaszott arca, élénk fekete szeme mindig valami rosszalást fejezett ki Ágnes
                  nézetei felett - és mint ahogy egy trónjától megfosztott királynő védi a monarchia
                  jogait, oly méltósággal és szivós logikátlansággal védte a régi asszonyi elvek
                  abszolutizmusát...</p>
               <p>- Ön más! - mondta Ágnesnek - önt családi kötelékek sem korlátozták, de egy
                  Székely-leány nem állhat oda férfiakkal együtt a boncolóasztal mellé.</p>
               <p>Teréz pedig nyugodtan mondta: - Én már elkéstem.</p>
               <p>Ágnes csak egy kicsivel több szabadságot akart kieszközölni neki.</p>
               <p>- Nem, kedvesem, - mondta Székelyné, - az én elveimmel nem egyezik meg, hogy a
                  leányok egyedül csatangoljanak az utcán. De különben is szükségem van Terézre.</p>
               <p>Mert ez a kis öreg asszony éppen a tehetetlenségével tudott csodálatosan
                  zsarnokoskodni.</p>
               <p>- Hátha férjhez ment volna Teréz? - vetette föl Ágnes.</p>
               <p>- Ha férjhez ment volna? Az egészen más!</p>
               <p>- Miért más?</p>
               <p>- Akkor férje és gyermekei iránt volnának kötelességei, így én irántam vannak.</p>
               <p>- És az önmaga iránti kötelezettségek?</p>
               <p>- Önmaga iránt? Ezek lehetnek a mai kornak a nézetei... én nem óhajtom megismerni
                  őket.</p>
               <p>De Ágnes nem hagyta magát: - Pedig vannak az életnek ilyen kötelességei és
                  követelései, néha kegyetlen követelései, amiket nem lehet figyelmen kivül hagyni.
                  Ilyen az is, hogy a szülő a gyermeknek éljen, de a gyermek már nem élhet a
                  szülőnek, hanem magának és a saját gyermekeinek.</p>
               <p>- De ha nem megy férjhez?</p>
               <p>- Minden nagykoru leány önállósitsa magát... tegye függetlenné magát a családtól,
                  ha akarja, éppen úgy, mint a férfi. Ez az előreélés kötelessége, a Teréz élete
                  visszafelé élés.</p>
               <p>- Végre is, ha annyira terhére vagyok szegény Teréznek nyomoruságommal...</p>
               <p>- De mama!</p>
               <p>- Nem, asszonyom, hanem azt találom, hogy egy ápolónő nagyon sokat tehetne arra
                  nézve, hogy Teréz az anyja iránti szeretetének is eleget tegyen és a maga életét
                  is élhesse.</p>
               <p>- Az én koromban még nem ismerték ezt a fogalmat; az én koromban a nő kötelessége
                  az önfeláldozás volt és remélem, hogy az én leányom legalább addig a rövid ideig,
                  amig én élek, nem fogja követni ezeket az önző új elveket.</p>
               <p>Az öreg asszonynak fogalma sem volt róla, hogy ő maga mennyire önző elveket
                  követ.</p>
               <p>Ágnest Székelyné nem hivatta többé magához és Terézt csak néhanapján látta az
                  utcán, amint a szobaleány kisérte. Ágnesben ilyenkor mindig föllázadt az asszonyi
                  büszkeség: a női erény őrzésének ezt a mutogatását megvetendőnek találta. Terézt
                  csak sajnálta. De bizott a jövőben, belátta, hogy a társadalmi átalakulások
                  végtelen lassu átmeneteinek egyikében él és hogy sok egyénnek kell belepusztulni,
                  amig az eszme megment minden egyest.</p>
               <p>De ez a jövő az ő szegény, régen olyan vidám Zsuzsikáját nem menthette meg, aki
                  sirva emlegette Ágnes boldogságát: hogy nem ment férjhez.</p>
               <p>Abban a küzdelmes életben, amelyben a férj mindig kevesebb részt vett és ő
                  mindinkább magára maradt, még a gyermekeinek sem örülhetett, mert hiszen arra sem
                  volt ideje. Amellett féltékeny volt arra az emberre, aki fiatal és csinos maradt,
                  amig ő tönkrement.</p>
               <p>Kisebb lakásba költöztek, ahol a kelengyebeli nagy butorok, amelyekről a furnir és
                  a faragás kezdett lepattogzani, alig fértek: az előszobából egy kartonfüggönnyel
                  elválasztott konyha öntötte a rántásszagot a szobákba, ahol valamelyik gyerek
                  bizonyosan betegen feküdt.</p>
               <p>A férj kerülte ezt a szegényes, szomoru otthont, únta ezt az elkeseredett
                  asszonyt, akinek martir-arca elrontotta ebédnél az evés élvezetét, akinek szeméből
                  minden pillanatban kész volt egy nagy könycsepp kihullani. Eszébe sem jutott, hogy
                  ez volt valaha a vidám, pirosarcu Zsuzsika.</p>
               <p>Igy aztán legtöbbet a nagyablaku, világos kávéházban ült egy kapuciner mellett s
                  nézte a csinos nőcskéket, akik ruháikat félkézzel emelve, vidáman beszélgetve,
                  vagy az üvegen át bekacérkodva sétáltak a körúton.</p>
               <p>- Ágnes! - panaszkodott Zsuzsa, - megcsal, hidd el, hogy megcsal!</p>
               <p>Ágnes pedig elővette a vigasztalás szótárát éppen úgy, mint Jerniczkynével
                  szemben, mert hiszen valamennyinek az volt a baja, ugyanaz a panasz szólalt meg a
                  rettegés, vagy bizonyosság hangján, gazdagnál és szegénynél, fent és lent
                  egyaránt: Megcsal a férjem!</p>
               <p>Csak egyszer vesztette el a türelmét Ágnes és rákiáltott Zsuzsára:</p>
               <p>- Minek mentetek férjhez? Tűrjétek, amit magatok választottatok!</p>
               <p>- Mi választottuk? - nevetett föl keserüen Zsuzsa. - Tudod mit választottam én?
                  Egy férfit, aki imád és akit szeretek; egy ideális családi életet... a
                  boldogságot, ezt választottam én! És mit kaptam? Egy férfit, aki csak addig
                  szeret, amig az anyaság szenvedéseit reám nem bocsátja, egy közönyös, unatkozó
                  férjet, egynehány lágycsontu, beteg gyermeket, akiket tengerre kellene vinni, de
                  nem lehet. Kaptam a testi és lelki szenvedéseket, a küzdelmet a nélkülözéssel és
                  az éhséggel. Gép vagyok, aki gyermeket szül, aki főz és mos! Még szerencse, hogy
                  ennyire elveszitettem a szellemi képességemet, különben nem birnám ki.</p>
               <p>Ágnes magához vonta a fejét és szaggatottan élesen beszélő ajkait megcsókolta,
                  amig könnyei hullottak a szegény asszony gondatlanul fésült hajára. De Zsuzsa
                  kitépte magát a karjaiból.</p>
               <p>- Ha azt akarjátok, hogy a jövő asszonya boldog legyen, ne hagyjátok
                  tudatlanságban a jövő leányát. Tudjon előre mindent, mindent... Legyen asszony a
                  tudásban, mielőtt a férfi által azzá lesz és akkor kivánjátok tőle, hogy türje,
                  amit választott!</p>
               <p>Ágnes azonnal fölkereste a férjet.</p>
               <p>- Ne hanyagold el annyira Zsuzsát, mert egyszer még magadba találsz maradni a
                  gyermekekkel és az neked még kényelmetlenebb lenne, - szólt hozzá keserűen.</p>
               <p>- Nem értem, - hebegett Stadler ijedten. Egyszerre eszébe jutottak azok a hetek,
                  amikor Zsuzsa beteg volt, a rongyos harisnyák és kozmás levesek és bünbánó
                  hangulatba esett.</p>
               <p>- Zsuzsa sokkal jobban elkeseredett, mint képzeltem...</p>
               <p>- Hiszen éppen ez a borzasztó, az az örökös nyavalygás, kesergés... nincs olyan
                  férfi, aki ezt kiállaná.</p>
               <p>- Ugyan, hát azt hány férfi állaná ki, amit Zsuzsa?</p>
               <p>- Igazad van, hiszen Zsuzsa nagyon jó asszony, de már megint gyerek...</p>
               <p>- Talán még ez is a Zsuzsa vétke? - kiáltott föl türelmetlenül Ágnes.</p>
               <p>Stadler nem mert felelni, nagyon becsülte Ágnest, sőt egy kicsit félt is tőle.
                  Egy-egy ilyen beszélgetés után egy pár hétig többet foglalkozott a családjával,
                  mint rendesen. Ágnes egy kicsit elgondolkozott:</p>
               <p>- A nyáron leküldöm Zsuzsát a gyerekekkel a Balatonra; de te addig, mint jó férj
                  és apa, a családodnak fogsz élni, azt megkivánom.</p>
               <p>És Ágnes az első nagyobb keresetével legalább egy félévre kifoldozta a Zsuzsa
                  boldogságát.</p>
               <p>Ágnes aznap Tildától kapott levelet; de folytonosan a Zsuzsa dolgán járt az esze,
                  úgy hogy csak másnap olvasta el:</p>
               <p>Kedves Ágnes! A gyerek megérkezett és képzeld, - de hiszen Eliztől bizonyosan
                  hallottad is már, - hogy leány. Ezért az ostoba tréfáért eleinte dühös voltam, de
                  olyan kedves kis vörös gömböc ez a gyerek, hogy ki kellett vele békülnöm. Az uram
                  pedig máris a Reynolds angyalaihoz hasonlitja. Őszintén megvallva, én még ma sem
                  sokkal többet tudok a művészettörténetből, mint a bál estéjén, amikor Eliz
                  kioktatott, de az uram azt találja, hogy kitünő az alap, és ő erre a tudománynak
                  egy olyan renaissance palotáját fogja épiteni, mint... már nem tudom melyik.</p>
               <p>- A kis mókus különben, - nem az uram, hanem a lányom, - olyan komoly, okosszemű
                  jószág, mintha máris a feminizmuson gondolkoznék; el is határoztuk, hogy Ágnesnek
                  fogjuk keresztelni s te leszel a keresztanyja. Mit mondasz ehhez a
                  megtiszteltetéshez! A napját még megirom, addig is készülj a szerepre és a
                  következő meglepetésre: Tiz kilóval meghiztam, derékbőség hetvenöt centiméter,
                  tokám nőtt, és mindehhez Cléo de Merode frizurát viselek, mert ez megy a
                  leghamarább, és az uramnak is tetszik. Gondoltam rá, hogyha a babát
                  elválasztom, majd lesoványitom magam, de az uram azzal biztat, hogy nem érdemes
                  hozzáfogni már, mielőtt a fiu is meg nem érkezik.</p>
               <p>Az uram csókoltatna, de én nem engedem, kijelentvén, hogy te nem valami vén
                  pápaszemes doktor vagy, hanem egy érdekes, sőt veszedelmes hölgy. Azt állítja,
                  hogy nem emlékszik rád, - habár azon az emlékezetes Oroszi-mulatságon ott voltál -
                  mert ő akkor csak engem látott...</p>
               <p>- Ugyan hányszor fordul elő a levélben az „uram” szó, - kérdezte Eliz, amikor
                  Ágnes megmutatta neki a levelet.</p>
               <p>- Nem is olyan sokszor.</p>
               <p>- Na akkor nagyon mérsékelte magát, mert a multkori levelében tizenkétszer volt
                  benne, háromszor nagy betűvel írva, egyszer pedig aláhúzva.</p>
               <p>- Boldog asszony!</p>
               <p>- Milyen ritka mondás!</p>
               <p>- És talán csak azért boldog, mert megfelelő környezetben él, régi asszony
                  módjára. Van hol kifejteni az energiáját: nagy ház, nagy udvar, egy egész gazdaság
                  áll a rendelkezésére. Bezzeg szegény nagyvárosi asszonynak egy tiz lépés hosszú
                  konyha az egész birodalma.</p>
               <p>- Szegény asszonyok, - ismételte Eliz, - mi legalább nem vártunk sokat az élettől,
                  hát nagyon boldogtalanok sem lehetünk. De ők, akik férjhez mentek, mindent vártak
                  és semmit sem kaptak.</p>
               <p>Ágnes megint Zsuzsára gondolt. Benne is megvolt minden testi és lelki adomány a
                  boldogsághoz, ha egy falusi paplakba kerül a becsületes, termékeny asszonynak ez
                  az ideálja - és beszorult egy nagyvárosi kétszobás lakásba.</p>
               
            </div>
            <div type="chapter">
               <head>IV.</head>
               <p>- Nézze csak Imre, nem a maga kis emancipált barátnői ülnek odalent - kérdezte
                  Bohuniczky grófné Balajthytól az opera egyik páholyában.</p>
               <p>A gróf úgy tett, mintha nem hallaná a nagynénje kérdését. Már előbb észrevette
                  Eliz finom profilját a földszinten, Ágnes mellett. Bármennyire élvezte Eliz
                  társaságában azt a fesztelenséget, ami önállóságával járt, most rendkivül
                  kellemetlennek találta a grófnőnek ezt a kérdését, aki lorgnettjét és egyenes
                  metszésü orrát arra forditotta. De a leánya, egy finom szláv tipusu szőke nő,
                  tovább kérdezősködött, bár eleinte nem tudta, hogy egyáltalán lehet-e urakkal
                  azokról a hölgyekről beszélni? De mivel az anyja előtte szóba hozta, ő is meg
                  merte kérdezni:</p>
               <p>- Ugy-e a szebbik festőnő?</p>
               <p>- Igen.</p>
               <p>- És a másik?</p>
               <p>- A másik orvos.</p>
               <p>- Orvos! Milyen orvos?</p>
               <p>- Ugy látszik, olyan mint a többiek.</p>
               <p>- Hát zsidó?</p>
               <p>- Nem, Yerta - nevetett Balajthy, - nem minden orvos zsidó.</p>
               <p>- Orvos? Ez igazán érdekes, - és hosszu keskeny arcát szintén arra forditotta.</p>
               <p>Eliz észrevette a rászegzett tekinteteket és maga sem tudta miért, elpirult bele.
                  És az az ember, aki annyit beszélt vele önmagáról és jövőjéről, - bizalmasabban és
                  bensőbben, mint azzal az arisztokratikus illemszabályokkal telt fejecskével ott a
                  páholyban, - most egyszerre mérthetetlen messze távolban állott tőle. Érezte,
                  hogy Balajthy kerüli tekintetével, és mindent látni és hallani vélt, ami a
                  páholyban történik, pedig arra sem forditotta büszke szép fejét.</p>
               <p>Balajthy az arisztokrata lányok ideálja, a politikában pedig az udvar kegyence
                  volt. Úgy hitték, egy szavába került volna, hogy a legfőbb szerepet reá bizzák, de
                  maga a gróf tudta legjobban, hogy ez tévedés. Mindene megvolt csakis a
                  népszerüsége hiányzott.</p>
               <p>Mikor végigjárta az ismerős páholyokat, mindenütt elragadtatással fogadták és
                  szerencsét kivántak neki az udvar egy újabb kitüntetéséhez. De ő érezte, hogy
                  minden kegy felülről, csak jobban elzárja az utat lefelé.</p>
               <p>A második felvonásnak vége volt. Arnoldson megint bámulatosan énekelt, de az udvar
                  elment a fölvonás végén és a közönség fölvette fesztelenebb hangulatát.</p>
               <p>- Ki az a szép leány, akit az öreg Bohuniczky grófné úgy megnézett? - kérdezte
                  tőle Calchesi grófnő, aki maga is csodálkozott, hogy ilyen hosszu mondatot
                  mondott. - Valami színésznő?</p>
               <p>- Oroszi Gáspárnak a leánya, - felelte Balajthy és érezte, hogy száll föl a vér az
                  arcába.</p>
               <p>- Oroszi Gáspár? - ismételte vontatott hangján a grófnő.</p>
               <p>- Aradi nagybirtokos és nagyon jó család, - bizonykodott Balajthy még franciául
                  is: - Elle est bien née.</p>
               <p>- Bien née? - ismételte a grófnő és közönyös mosolyával már másfelé nézett.</p>
               <p>Mikor Balajthy kilépett a páholyajtón, az olasz ág egyik főhercege tartott éppen
                  befelé.</p>
               <p>- Ah, kedves gróf, - üdvözölte és bizalmasan intett a fejével, - kitünő izlése
                  van, famose Kleine! - bemutathatna neki engem is.</p>
               <p>Balajthy előtt a dühtől elsötétült a világ, és még akkor is ott állt a páholyajtó
                  mellett, amikor a főherceg már régen bement. Előrendelte a kocsiját és haza
                  hajtatott. Annyira szenvedett, amennyire csak kimért természete mellett szenvedni
                  tudott; egész éjjel nem feküdt le és reggel az inas egy egész csomó félig
                  elrágott, félig elszítt szivart talált a hamutálcán. Ez az éjszaka eldöntötte a
                  sorsát. Őrültség volt rágondolni... az egész dolog lehetetlen... Pedig hetek óta
                  komolyan foglalkozott azzal a gondolattal, hogy feleségül veszi Elizt. Szerette,
                  és amellett a demokrata házasság egyetlen lépéssel biztositotta volna a
                  népszerűségét, odafent pedig majd megmutathatná, hogy az Oroszi Gáspár leánya az ő
                  felesége.</p>
               <p>De ma belátta, hogy lehetetlen. Eliz nem az Oroszi Gáspár leánya, hanem egy kis
                  magános festőnő. Lehetetlen, - feláldozná a pályáját, ez pedig annyit jelent, hogy
                  feláldozná az életét és erre nem képes. Lassan vissza kell vonulnia és véget vetni
                  mindennek.</p>
               <p>Az utolsó szivart eldobta és égő fejjel feküdt végig a pamlagon, mig a hajnali
                  világosság éles metszésü sasorrát és kékesre borotvált állát profilban
                  megvilágitotta. Másnap délután Eliznél volt. Mindaketten igyekeztek természetesek
                  lenni és mindaketten érezték, hogy feszesek, hogy közéjük tolakodott valami: a
                  világ.</p>
               <p>- Eliz kisasszony, miért ment tegnap egyedül a szinházba?</p>
               <p>- Ágnessel voltam, - felelt, - különben, ha magam mentem volna is, ez sem
                  ellenkeznék az elveimmel.</p>
               <p>- De ellenkezik a világ elveivel, amelyeket ön meg nem változtathat.</p>
               <p>- Sőt ellenkezőleg, azon igyekezünk, hogy megváltoztassuk.</p>
               <p>- De ellenkezik az én elveimmel is. Én nem tudok olyan függetlenül
                  gondolkozni.</p>
               <p>- A maga elveivel? És mégis jár hozzám, aki egyedül lakom és egyedül fogadom?
                  Úgylátszik kétféle elvei vannak, más a saját világa és más az enyém számára; -
                  hátra támasztotta a fejét a karosszékben, és tiszta tekintetét a férfi arcára
                  szegezte.</p>
               <p>Ez zavartan mosolygott.</p>
               <p>- Félreért, Eliz, - mondta gyorsan, - én ismerem magát, de a többiek nem ismerik
                  és tudom, hogyha én nem ismerném, magam is tévesen itélném meg.</p>
               <p>- Nem adok az ismeretlenek itéletére semmit és egynéhány rövidlátó ember kedvéért
                  nem változtatom meg az életem célját. Az egész operaház itéleténél többre tartom
                  a szomszédasszony vagy a Jerniczkyné véleményét, nem is szólva az Ágneséről.
                  Különben megmutatom a vázlataimat.</p>
               <p>- Látja, azért mégis igazi asszony marad, ez a fejesség!... magukkal nem lehet
                  megértetni semmit.</p>
               <p>Eliz lehajolt a vázlatkönyvért.</p>
               <p>Balajthy soha, sehol nem látta ezt a mozdulatot ilyen bájosnak, soha, sehol sem
                  vette körül ilyen kellemes meleg környezet, az otthoniasságnak ez az érzése, ami
                  az egész lakásból feléje áradt.</p>
               <p>Eliz egynéhány vázlatot vett ki, és nevetve mondta:</p>
               <p>- Mintha csak a francia nevelőnőmet hallanám: mais cet entêtement! Sohasem
                  lehetett a fejemmel beszélni.</p>
               <p>Eliz mellette állott és válla fölé hajolva adta át a vázlatot.</p>
               <p>- És a szivével? - kérdezte a férfi halkan, mintegy megszédülve.</p>
               <p>Eliz fölegyenesedett.</p>
               <p>- Az is mindig a fejemben volt, - mondta, valami unott, hideg hangon. - De már
                  sötét is van, nem fog látni, - és csengetett, hogy gázt gyujtsanak.</p>
               <p>Az Auer-fény hideg világa egyszerre megváltoztatta a szobát. Balajthy az ajkát
                  harapdálta a vázlat fölött és elfelejtve ma reggeli határozatát, dühös volt ezért
                  a visszautasitásért, amely nagyon bántotta, - de főleg azért, hogy ilyen
                  ügyetlenül hívta ki.</p>
               <p>Hát nem szeretné?</p>
               <p>Vagy csak kacérkodik?</p>
               <p>Eliz is elkedvetlenedett. Érezte, hogy ezzel vége az eddigi kellemes baráti
                  viszonynak; pedig milyen jól megértették egymást! Ez is csak olyan, mint a többi
                  férfi: a szép asszony kell neki, semmi más. Mindennap tapasztalta ezt a tolakodó
                  vágyat: csak tegnap egy ismerősének tizennégyéves fia, amikor fölkisérte a sötétes
                  lépcsőn, azon ürügy alatt, hogy segit neki fölmenni, megszoritotta a karját.
                  Milyen nevetségesek és utálatosak mind!</p>
               <p>- Higyje meg, Eliz kisasszony, - mondta Balajthy, amikor hosszabb hallgatás után
                  visszaadta a vázlatokat, - higyje meg, hogy a művészetének is az a hibája, hogy
                  hiányzik belőle a romanticizmus.</p>
               <p>- Hagyja kérem azt a romantikát! Az is hazugság volt, éppen úgy, mint ma a férfi
                  és nő egymáshoz közeledésének százféle módja hazugság, hogy az igazi szándékot
                  eltakarja, és az apród a lanttal, az aszfaltbetyár a monoklival csak azt akarta és
                  akarja mondani: téged kivánlak! Egyáltalában kiváncsi vagyok rá, hogy fog-e valaha
                  férfi és nő szerelemben, barátságban nyilt lélekkel, nyiltan egymással szemben
                  állani? Mert ma még mindig a lovagot és várkisasszonyt játsszuk egymással szemben
                  újabb és újabb változatokban.</p>
               <p>Balajthy meg volt lepve: egyszerre egészen más szinben látta a dolgot. Lemondani
                  mindkettőjüknek, míg azt hitte, hogy Eliz szereti, az természetes és
                  kikerülhetetlen volt. De most, amikor látta, hogy nem kölcsönös lemondásról, hanem
                  visszautasitásról van szó, az egész helyzet megváltozott. A férfihiúság föl volt
                  keltve és ha Eliz kacérkodni akart volna, nem választhatta volna meg jobban az
                  eszközt.</p>
               <p>Hogy Eliz szerette-e, maga sem tudta. Sokszor azt hitte, hogy valami nagy szerelmi
                  szenvedélyre nem is volna képes, annyira intellektuális életet élt, és éppen
                  most, amikor már megtanulta Párisban a művészet varázsát megismerni, amikor már
                  kezdett önmagában bizni, amikor a siker és a hírnév útján volt, most minden
                  szerelmi akadályt szeretett volna kikerülni. De másrészt azt az embert
                  elvesziteni, aki érdekesebbé tette az életét, akinek a jöttét várta, akire
                  legtöbbet adott, ezt sem akarta.</p>
               <p>És haragudott azért a szerelmi szóért, ami új útra terelte őket, amely talán nem
                  vezetett sehová sem.</p>
               
            </div>
            <div type="chapter">
               <head>V.</head>
               <p>- Miért jár hozzád annyit az a Derzsi? - kérdezte Jerniczkyné Ágnestől csaknem
                  féltékenyen. Volt valami zsarnoki minden szeretetében.</p>
               <p>- Már magam is csodálkoztam ezen, - felelt Ágnes; - azt hiszem, hogy én vagyok a
                  legtürelmesebb hallgató közönsége. Különben hidd el, olyan csodálatosan sok lelki
                  elégedetlenség van abban a szegény emberben, igazi önmagával meghasonlott
                  kedély.</p>
               <p>- Persze, így adja, mert kiismerte a gyengédet. Az lesz a vége, hogy beleszeretsz
                  egy zsidó ujságíróba.</p>
               <p>- Igazán rettenetes gondolat! - nevetett Ágnes. - És ennek is te lennél az oka,
                  mert nálad ismerkedtem meg vele. Óh asszonyok, asszonyok! akik csak szerelemre
                  tudtok gondolni.</p>
               <p>- Csak szerelemre, Ágnes! - Végigfeküdt a pamlagán és két kezét feje alá tette. -
                  Szerelemre és bosszúra.</p>
               <p>- Úgy beszélsz, mint egy regényhősnő.</p>
               <p>Jerniczkyné érdeklődéssel fordult Ágnes felé:</p>
               <p>- Hidd el, van valami benne! Akárhányszor elképzelem, hogy valami meg nem írt
                  regény hősnője vagyok. Sokszor nagy jeleneteket gondolok ki magamnak, ahol én
                  játszom a főszerepet.</p>
               <p>- Nincs elég dolgod és túlságosan sokat foglalkozol önmagaddal.</p>
               <p>- Igen, de hát miért is szorul belém annyi energia, hogy nem tudok vele mit
                  csinálni? Egyáltalán, nem találod, hogy a tetterő mérlege a mai világban a nő
                  részére billent? Mi túlságosan aktivak lettünk, a férfi meg ellágyult. Ti még csak
                  tudtok mit csinálni az energiátokkal, de hová tegyem én?</p>
               <p>- Hát a gyermeked, Malvin?</p>
               <p>- A gyermekem? Az enyém? Még csak bepólyálni sem tudtam soha. Az a szegény kis
                  lány az orvosé, meg a dadáé. Egy angol missem van, az parancsol a
                  gyermekszobában.</p>
               <p>- Hát ne engedd!</p>
               <p>- Csakhogy neki van igaza, mert ő ért hozzá. Minket tulajdonképpen annyira csak a
                  szerelemnek, annyira csak a férfinak nevelnek, hogy el is felejtjük, hogy a
                  következménye gyermek is lehet. A szegény asszony hozzátörődik, de mi gazdagok...
                  nekünk a gyermek mindig csak olyan kis idegen marad.</p>
               <p>- És a férjed?</p>
               <p>Malvin mozdulatlanul, mereven nézett föl a tető gipszfiguráira, azután nyugodtan
                  felelt:</p>
               <p>- Tudod, hogy nem szeret.</p>
               <p>- Azt mondják, ebben is ti vagytok a hibásak; a férfit mindennap újra meg kell
                  hóditani.</p>
               <p>Malvin villogó szemekkel ugrott föl.</p>
               <p>- Ezt mondhatják mások, de ti nem! Ti, akik új jogokat követeltek magatoknak, de
                  minket hagynátok a régiben. Persze, régen szépen beleegyezett az asszony a
                  mindennapos megalázkodásokba, beleegyezett, hogy ne csak a felesége, hanem a
                  szeretője is legyen az urának. Megvetem az újra meg újra hóditás asszonyi
                  furfangját, becsülje a férj a feleségét többre, semhogy a szeretőt is akarja látni
                  benne! Ha ilyen izgalmakat keresnék, találnék magamnak más médiumot.</p>
               <p>- De Malvin! Ne izgasd föl magadat ennyire!</p>
               <p>- Igen, igen, csak nézz jól meg, - és uszályos ruhájában kiegyenesedett előtte: -
                  Jól nézz meg, mert még ma egy becsületes asszonyt látsz magad előtt, de hogy
                  holnap az leszek-e, arról nem felelek.</p>
               <p>Ágnes komolyan tartott tőle, hogy Malvin féltékenységében valami bolondot csinál,
                  és harmadnap újra átfutott hozzá.</p>
               <p>- Ugy-e féltettél... megijedtél... - fogadta nevetve Jerniczkyné. - Hallgasd meg,
                  azóta milyen érdekes dolog történt velem. - Idegesen húzta le az Ágnes kabátját és
                  becsukta az ajtót. - Hogy ne zavarjanak! Előre készültem rá, hogy el fogok neked
                  mindent mondani, és élvezni megbotránkozott arcodat!</p>
               <p>Malvin jókedvüen beszélt, de kapkodva szítta a cigarettáját; két nagy párnát háta
                  mögé gyömöszölt és a lábát is fölhuzta a pamlagra, amikor leült. Ágnes gondolta,
                  hogy a dolog komolyabb, mint amilyennek Malvin mutatja és titkos aggodalom fogta
                  el. Az asszony pedig, mint aki egy kissé betanult előadást mond el, - mint aki
                  élvezi, hogy ő most érdekes, - elkezdett beszélni.</p>
               <p>- Tegnapelőtt, amikor elmentél, bementem a férjem szobájába kutatni... Igen, igen,
                  bolond az asszony is, a férfi is, ha gyanakszik és nem kutat, mert mindig talál
                  valami érdekeset... Úgylátszik, Lajosnak eszébe sem jutott, hogy kutathatnék és az
                  egész iróasztala nyitva állott. Öt perc mulva egy összegyűrt levelet találtam a
                  legalsó fiókban, a papiroslomok tetejére dobva: - Kedves barátom! Szivesen látom
                  ma este vacsorára, Madeleine. - A kártya tetején nyomtatva a lakás, finom papiros,
                  úri irás, semmi illatos, rózsaszin, közönséges feltünőség, mint ahogy az ember
                  regényekben olvassa. Olyan tisztességes volt az egész, hogy szinte csalódottan
                  dobtam vissza a kártyát. A férjem estefelé azt mondja, hogy nem lesz itthon
                  vacsorán.</p>
               <p>- A kaszinóba mégy? - kérdeztem közönyös hangon.</p>
               <p>- Nem, meg vagyok híva.</p>
               <p>Még csak nem is hazudott. Oldalról lopva néztem az arcát: egészen nyugodt
                  volt.</p>
               <p>- Na látod Malvin, talán nem is odament.</p>
               <p>- Kérlek, hagyj engem beszélni, én úgyis látom az arcodról, hogy mit gondolsz.
                  Hallgass nyugodtan végig, mert roppant érdekes kis megfigyeléseket tettem. Nem
                  feküdtem le, kivilágítottam a szobámat, a legfestőibb és leghóbortosabb ruhámat
                  vettem föl, kiváncsi voltam, hogy fogok hatni a férjemre, ha „onnan” visszajön.
                  Azután a pamlagra feküdve, gondolkoztam rajta, hogy milyen lehet ez a
                  vacsora.</p>
               <p>Végre sikerült egész tisztán elképzelnem: egy csomó színes ballerina,
                  feketefrakkos urak, pezsgős üvegekkel telt asztal... de hol is láttam én ezt?
                  Hirtelen eszembe jutott, hogy a Feuillet Párisi regényének utolsó jelenetét látom
                  magam előtt és ez egyszerre elrontotta az egészet. A fantáziám nem működött
                  tovább.</p>
               <p>A férjem úgy éjféltájban hazajött, csodálkozott, hogy még fent vagyok,
                  megdicsérte, hogy milyen szép a ruhám s aludni ment.</p>
               <p>Én pedig másnap fölvettem az angol ruhámat, beleültem egy nyitott kocsiba és
                  fátyol nélkül, egész nyiltan elhajtattam oda, ahol tegnap a férjem
                  vacsorázott.</p>
               <p>- Malvin!</p>
               <p>- Micsoda drámai fölkiáltás! - nevetett az asszony.</p>
               <p>- Ugy-e csak tréfálsz?</p>
               <p>- Csak hallgasd meg a többit is. Becsengettem azon az ajtószámon. Egy csinos
                  szobalány nyitott ajtót.</p>
               <p>- Őnagyságát keresem.</p>
               <p>A leány egy pillanatig habozott:</p>
               <p>- Őnagysága most reggelizik és a városba készül. Kit szabad bejelentenem?</p>
               <p>Átadtam a névjegyemet és ő bevezetett a szalonba. Ez a kezdet egy kissé megzavart.
                  Bent angol butorok, képek, fotográfiák, sárgafedelü francia könyvek, kis párnák,
                  nagy párnák liberty selyemből, - mint minden ismerős szalonban, - semmi
                  titokzatosság. Ha eltévedtem volna! Az utca zaja éppen úgy felhallatszott, mint
                  hozzám, és a nagy vázák mellett éppen úgy nem volt jól letörölgetve, mint nálam.
                  De azért minden rendes, izléses, otthonias.</p>
               <p>A szemben levő ajtó kinyilt és bejött akit vártam. Egy pillanatra elszorult a
                  szivem, Ágnes! - nagyon szép volt! de teljesen idegen. Nem láttam soha a kokottok
                  divatos gyűlhelyein, kocsizásnál vagy lóversenyen. Olyan szép volt, hogy a düh
                  fogott el: Hát ettől kell visszahódítanom a férjemet? - És egyszerre erősnek
                  éreztem magam az élet-halál harcra.</p>
               <p>Egy pillanat alatt elnyeltük egymást a szemünkkel, de ő inkább csodálkozni
                  látszott.</p>
               <p>- Kiván valamit asszonyom? - kérdezte kerülgetés nélkül. Olyan magas lehet mint
                  én, de feljebb tartotta a fejét, - nehogy lenézhessem.</p>
               <p>- Igen! a férjemet keresem, - a gyermekem atyját, - mondtam tragikusan. - Te
                  persze úgy emlékszel, mintha ezt a mondást már olvastad volna valahol, - később
                  nekem is eszembe jutott, de akkor olyan szívem mélyéből, olyan őszintén mondtam,
                  hogy a köny majd kicsordult a szememből. És vártam, hogy ő is éppen úgy meg fog
                  rendülni, mint én. Milyen ostobák is vagyunk mi tisztességes asszonyok, hogy
                  elbolonditanak a regények.</p>
               <p>Madeleine asszony kinyitotta a másik szoba ajtaját.</p>
               <p>- Csak tessék megkeresni, - mondta nyugodtan, minden gúny nélkül és inkább olyan
                  szánakozó formán nézett reám.</p>
               <p>A másik szobából ezüsttel fölterített teázó asztal látszott be, a nap rásütött és
                  ragyogott a fényes teáskannán és üvegholmin.</p>
               <p>Ebben a pillanatban világosan éreztem, hogy én itt tolakodó vagyok. Mi jogon
                  jöttem én ide? Mit keresek itt? Ki hivott föl arra, hogy itélkezzem? Különben is
                  izgatott voltam, most pedig elvesztettem a lélekjelenlétemet. Szédültem és bele
                  kellett kapaszkodnom egy székbe, hogy el ne essem.</p>
               <p>Az asszony közelebb lépett:</p>
               <p>- Ön fáradt és ideges, üljön le egypár percre és nyugodjék meg.</p>
               <p>Kénytelen voltam elfogadni az ajánlatát és amint nyugodtan ültem, éreztem, hogy
                  győz bennem az asszonyi kiváncsiság. Ime, hát ilyen egy szirén lakása! Milyen
                  ostobául másnak képzel az ember mindent. De egy kicsit csalódtam is: többet
                  vártam, valami különöset, titokzatosan varázslatosat.</p>
               <p>- De hát folytasd, mi történt azután? - kérdezte Ágnes izgatottan, már nem birta
                  tovább a hallgatást.</p>
               <p>- Azután? Azután még az az asszony kezdett nyugtatni.</p>
               <p>- De hát mit mondott?</p>
               <p>- Azt, hogy a férjem csak vacsorán volt nála, egynéhány ismerőssel, mert Lajos az
                  ő barátjának jóbarátja. És mindezt olyan nyugodtan, mintha legtermészetesebb
                  volna, hogy az embert az egyik barátja eltartja s a többit meghívja vacsorára.
                  Annyira hatott rám a nyugalma és egyszerűsége, hogy magam is kezdtem
                  természetesnek találni a körülményeket. Csak amikor tíz perc mulva újra kocsiba
                  ültem, akkor vettem észre, hogy tulajdonképpen nevetségessé tettem magam és ez az
                  asszony nyugodt öntudatosságával alaposan lefőzött.</p>
               <p>Amikor hazaértem, a férjem éppen reggelizett.</p>
               <p>Mosolyogva kérdezte, hogy hol jártam ilyen korán? Azonnal meg is mondtam.</p>
               <p>- Őrült vagy, Malvin!</p>
               <p>- Igen, a férjem is azt mondta, csakhogy még a teáscsészét is fölboritotta és
                  fölugrott. Azt hittem, meg fog ütni, olyan dühbe jött és én mosolyogva vártam. De
                  nem tette. Ez a kitörés, ez a düh volt az én diadalom a másik fölött, a
                  tisztességes asszony diadala, - csak az a kár, hogy a másik nem láthatta.</p>
               <p>Mosolyogva állottam ott, amig a férjem fel s alá rohant és a haját tépte, hogy
                  ilyen őrült teremtést vett feleségül. Végre becsapta az ajtót maga mögött,
                  anélkül, hogy szóhoz engedett volna jutni. Sohasem szerettem a férjemet jobban,
                  mint ebben a percben. Táncolni tudtam volna örömömben, és áldottam azt a
                  pillanatot, amikor eszembe jutott, hogy elmenjek ahhoz a másikhoz. Azóta nem szól
                  hozzám, és ha talán nem is szeret, de félt.</p>
               <p>- Micsoda játékot űzöl az élettel, Malvin.</p>
               <p>- Ah mit! Most először éreztem tisztességes asszonyi mivoltomnak a becsét, és a
                  legszebb színü hajat láttam az életemben egy asszonyi fejen!</p>
               <p>- Milyen szinü hajat? - kérdezte egy szorongó, fuldokló hang, az Ágnes hangja,
                  pedig úgy igyekezett elfogulatlan lenni.</p>
               <p>Malvin ránézett és anélkül, hogy tudná miért valami csudálatos asszonyi
                  intuicióval hazudott.</p>
               <p>- A legszebb fekete hajat...</p>
               
            </div>
            <div type="chapter">
               <head>VI.</head>
               <p>Derzsinek mindig kellett lenni valakijének, akivel kibeszélhesse magát és ahol
                  meghallgassák.</p>
               <p>Egy asszonynak a barátsága, - szerelem nélkül vagy szerelemmel vegyítve, - akivel
                  lelki életről, lelki küzdelemről beszélhessen, - egyszóval, aki előtt érdekes
                  lehessen.</p>
               <p>Az utolsó Ágnes volt. Csakhogy itt nemcsak a saját maga iránt való érdeklődés
                  szerepelt, hanem eleinte kiváncsiság, majd mélyebb vágy, hogy ennek a leánynak a
                  lelkébe behatolhasson, amely annál élénkebb lett, minél kevésbbé sikerült.
                  Kinevette volna még a gondolatát is annak, hogy szerelmes lenne Ágnesbe és mégis
                  csodálatosan vonzotta.</p>
               <p>- Azt hiszem, - mondta egyszer Ágnesnek, - hogy maga az én lelkemnek kiegészitő
                  színe. Engem, aki mindenkinek hazudom, még magamnak is és azért nem hiszek
                  senkinek, még magamnak se, - kiegészit a maga bizalommal telt és bizalmat keltő
                  puritán lelke. Egyedül maga mellett volt életemben az az érzésem, hogy nem kell en
                  garde lennem és kutatnom, hogy mi rejlik a szavai mögött.</p>
               <p>- Azt hiszem, - mosolygott Ágnes, - kissé regényesen fest ki engem. Higyje el,
                  néha szégyenlem, hogy mennyire kevéssé bonyolódott, hogy milyen egyszerü a
                  lelkem.</p>
               <p>- Hisz éppen ez az! Ez a lelki egyszerűség, ami előtt szeretnék leborulni.</p>
               <p>- Az istenért ne! Már megint jelenetet játszik önmagának, - kiáltott föl Ágnes
                  nevetve. - Megkért, hogy figyelmeztessem, hát megtettem.</p>
               <p>Ágnest néha zavarba hozta Derzsi nagy föllendüléseivel, de mégis szerette és
                  becsülte ezt az embert, mert önkénytelenül Lénárddal hasonlította össze és azt
                  becsülte benne, hogy a szinlelése mellett legalább érzi, hogy hazudik.</p>
               <p>- Beszéljen a nagy regényéről Derzsi, mikor lesz készen?</p>
               <p>- Soha!</p>
               <p>- Ma nagyon el van keseredve.</p>
               <p>- Nem, de magának nem tudok hazudni. Az a regény sehol nincs, az is csak hazugság.
                  Valahányszor valami érdekeset látok, vagy hallok, azt mondom: ezt beleteszem a
                  regényembe! és talán abban a percben el is hiszem, - pedig annak a regénynek a
                  magva sincs meg. Tudja, a regényíró eszének olyannak kell lenni, mint a
                  gyüjtőlencsének: egy gyúpontba felszívni a társadalmi élet összes sugarait és
                  égetni vele. Az enyém pedig olyan, mint a szóró prizma, felbont minden sugarat, és
                  apró szivárványos kis tárcákban reflektálja, de egységeset nem tud létrehozni.</p>
               <p>- Már megint túlságosan tetszik önmagának ez a hasonlata, és ennek az egy kis
                  sziporkának a kedvéért képes volna a regény tervét feláldozni. Azt hiszi, más nem
                  munkával jut el valami komoly alkotáshoz? Olyat bizonyosan tudna irni, mint
                  más.</p>
               <p>- Mint más! csakhogy éppen ez nem kell nekem. Valami nagyot teremteni, igen! - de
                  olyat mint más? Soha! Azután hol tanultam én kitartó munkát, én, aki már
                  tizennégyéves koromban ujságíró voltam? Ha valaki megtanítana rá, ha maga
                  segítene!</p>
               <p>Volt valami a fekete keleties szemek nézésében, ami meglepte Ágnest és kezével
                  elháritó mozdulatot tett.</p>
               <p>- Ebben igazán nem tudnék segíteni. Kevesebb a fantáziám, mint egy kezdő
                  írónőnek.</p>
               <p>Székely Teréztől hoztak levelet. „Jőjj kérlek azonnal, mama nagyon rosszul van, a
                  kocsi vár”...</p>
               <p>- Mennem kell Derzsi, Isten vele.</p>
               <p>- Eljöhetek holnap?</p>
               <p>- Holnap nem, - felelt Ágnes és valami kifogást keresett, amiben mindig nagyon
                  ügyetlen volt.</p>
               <p>- Hát mikor?</p>
               <p>- Pénteken.</p>
               <p>Derzsi egy pillanatig habozva állott előtte, aztán halkan, elkeseredetten mondta:
                  - Látom, hogy már rám unt. - Az arca égett s a szeme egyszerre fényes lett.</p>
               <p>Az Ágnes szíve egy pillanat alatt ellágyult: - Ugyan Derzsi, micsoda gyerekeskedés
                  ez? Csak nem kivánhatja, hogy a betegeimet elhanyagoljam a maga kedvéért!</p>
               <p>- Hát én nem vagyok betege? Nem szorultam rá a maga tanácsaira?!</p>
               <p>- De mindennapos konzultációkra nincs szüksége.</p>
               <p>Ágnest egypár percre megzavarta ez a dolog.</p>
               <p>- Ezeknek a férfiaknak - gondolta - mindig regény kell... De azután azzal
                  nyugtatta meg magát, hogy ez is csak olyan jelenet volt, amelynek Derzsi - saját
                  bevallása szerint - nem tudott ellentállani, hogy el ne játssza.</p>
               <p>Az öreg Székelynét nem lehetett megmenteni és Teréz egyedül maradt. Ágnes
                  fölajánlotta, hogy amíg teljesen önállósítja magát, jőjjön el hozzá. De akkor
                  Teréz kissé habozva, szégyenlősen bevallotta, hogy egy nagynénjéhez fog menni
                  lakni.</p>
               <p>- Az istenért, Teréz, csak nem akarod magad újra föláldozni?</p>
               <p>- Nem nagy áldozat nekem, mert már nem is tudnék másként élni.</p>
               <p>- Meg kell próbálnod; ne dobd el így a szabadságot, anélkül, hogy megismerted
                  volna.</p>
               <p>- Már nem tudok hozzászokni, - felelt Teréz lemondóan. - Sőt félek tőle. Félek az
                  egyedülléttől is, de az emberektől is. Nem tudnék mihez fogni.</p>
               <p>- Nagyon sajnállak, Teréz!</p>
               <p>- Ne sajnálj, hiszen én nem érzem annyira a rabságot, nagyon hozzászoktam a
                  sötéthez és félek a napfénytől, - mondta mosolyogva, az Ágnesék kifejezéseit
                  használva.</p>
               <p>De Ágnes mégis sajnálta ezt az életet, amelyet az, aki ajándékba kapta, sohasem
                  használt föl.</p>
               <p>Derzsi nem jött el pénteken. Levelet akart írni Ágnesnek, de nem sikerült. Azt nem
                  merte írni, hogy szereti, mert maga sem hitte, neki pedig nem mert hazudni, azt
                  pedig nem akarta írni, ami igaz volt: hogy szüksége van rá. Egész estéje
                  habozással és vergődéssel telt el.</p>
               <p>- Nevetséges! - gondolta, - egy harmincötéves leány! - De azután belátta, hogy
                  megint hazudik önmagának és hogy tulajdonképpen egy cseppet sem találja a dolgot
                  nevetségesnek.</p>
               <p>Másnap aztán elment Ágneshez, de Eliz is ott volt, aki éppen Balajthyról beszélt
                  és bosszankodott, hogy Derzsi megzavarta. Derzsi is kedvetlenül ült le, hogy nem
                  lehet egyedül Ágnessel. Mindegyik ki akarta bőjtölni a másikat és nagyon
                  kellemetlen délutánt töltöttek együtt... Végre Eliz fölállt. - Ha az angolországi
                  díjat megkapom, - mondta Ágnesnek, - Londonba megyek a tavasszal.</p>
               <p>- Egyedül? - kérdezte Derzsi, aki olyan dühös volt Elizre, amiért elrontotta a
                  délutánját, hogy ezt a célzást el nem engedhette.</p>
               <p>- Hacsak maga nem tart velem, - hajtotta meg magát gúnyosan Eliz és amikor kiment,
                  haragosan mondta Ágnesnek: - Ugyan, hogy tűrheted ez a kiállhatatlan,
                  elbizakodott ujságírót?</p>
               <p>- Mi lelte magát ma? - kérdezte Ágnes Derzsitől, amikor visszatért.</p>
               <p>- Egyszerüen, unom hallgatni az Oroszi Eliz jövendő terveit.</p>
               <p>Ágnes felpattant: - Bocsánat, de engem meg jobban érdekelnek, mint...</p>
               <p>- Mint az én jövendő terveim, - fejezte be Derzsi a félbemaradt mondatot, és
                  felállt.</p>
               <p>- No ne váljunk el haragban. Nézze - és Ágnes kihúzta az óráját az övéből - most
                  félnyolc. Félóráig beszélhet a jövendő terveiről, és én hallgatom. Elég lesz?</p>
               <p>- Két perc is elég. Meg akarok házasodni.</p>
               <p>Ágnes csalódottan nézett fel. Derzsi állva maradt előtte és a tekintetük egész
                  közelről találkozott. Ágnes lángvörös lett. Derzsi egy percig gondolkozott,
                  érezte, hogy csábítja a hiusága, hogy valami jelenettel érdekessé tegye magát, de
                  mégis győzött a perc komolysága, hogy egyszer életében igaz legyen.</p>
               <p>- Ágnes, ha maga a tiszta lelkével segítene engem megváltani!</p>
               <p>A leány tudta, hogy mi fog következni, meg is volt hatva, - és az ablak felé
                  nézve, elfordított fejjel intett nemet. Derzsi észre se vette.</p>
               <p>- Ágnes, hallgasson meg! Nem beszélek szerelemről, csak arról, hogy mi ketten
                  együtt mindent elérhetnénk. Ami bennem hiányzik, azt maga pótolná, adná a hitet, a
                  lelkesedést, a kitartást. De én is tudnék magának adni valamit: színt,
                  modernséget, a lelke puritán szürkeségébe.</p>
               <p>Ágnes nem felelt, csak tovább nézett ki az ablak felé.</p>
               <p>- A jövedelmem elég tisztességes... a vallás sem lehetne akadály... - tette hozzá
                  kapkodva, utolsó mentségül.</p>
               <p>Ágnes erélyesen visszafordult, és ránézett:</p>
               <p>- Szinte azt hiszem, hogy nem beszél komolyan, ismeri az elveimet, csak nem fogom
                  most megváltoztatni?</p>
               <p>- Teljesen önálló lesz a házasságban.</p>
               <p>- Nem, nem lehet! Ne is beszéljünk róla tovább; sohasem megyek férjhez.</p>
               <p>- Mást szeret? - kiáltott föl teljes meggyőződéssel Derzsi.</p>
               <p>Ágnes elpirult: - Ne legyen gyerek, az én koromban nem szoktak a lányok
                  szerelmesek lenni.</p>
               <p>- De ha egyszer szeretett, akkor azt ma is szereti! Azt hiszi, nem ismerem
                  magát?</p>
               <p>- Akkor minek beszélt? - Valami fáradt visszautasitás volt a hangjában, és
                  egyszerre megöregedettnek látszott. Mindaketten elhallgattak, és úgy ültek ott a
                  besötétedő szobában.</p>
               <p>Végre Derzsi felállt, kezet csókolt, és elment.</p>
               <p>- Úgy kell nekem, - gondolta, - nincs nagyobb ostobaság a férfitól, mintha kosarat
                  kap.</p>
               <p>Ágnes pedig ott maradt ülve és lassan vonultak el előtte a mult alakjai, akiket
                  Derzsi szavai fölvertek. A bátyja, Lénárd, Magda... mind halottak, akik hazajárnak
                  kisérteni...</p>
               <p>És nemcsak kisértettek. Egypár hét múlva a tavaszodni kezdő időben, - mert a
                  tavasz csodálatos kitartással jött el minden évben és nem unta meg fölvirágozni a
                  gesztenyefákat az ablak alatt, - Ágnesnek levelet hoztak. Idegen női írás volt és
                  mialatt fölbontotta, Terézre gondolt. De Magda volt aláírva.</p>
               <p>Ágnes szédülve ült le, egy perc alatt százféle föltevés futott át az agyán, - egy
                  percig nem mert az olvasáshoz fogni.</p>
               <p>„Kedves Ágnes! Neked küldöm a kislányomat, nálam nem maradhat, én nem nevelhetem.
                  Tízéves koráig magamnál akartam tartani, de most Oroszországba utazom. Kire
                  hagyhatnám a kis Magdát? Egyedül benned bizom: Neveld úgy, hogy tanulja meg, ki
                  volt az anyja, de ne tanulja megvetni. Magda.”</p>
               <p>Ágnes felrántotta az ajtót, és kikiáltott: - Ki hozta ezt a levelet?</p>
               <p>Egy fehérruhás szőke baba állt kint egyedül, és egy kicsit ijedten mondta:</p>
               <p>- Én hoztam mamával, de ő itt hagyott.</p>
               <p>Ágnes nem bírt megmozdulni az ajtóból, a lábai reszkettek, sírás fojtogatta a
                  torkát. A gyermek egy percig nézett rá s aztán bizalommal kérdezte: - Te vagy az
                  az Ágnes néni, aki ezután a mamám leszel? - Ágnes fölkapta és befutott vele, míg a
                  megrendüléstől és boldogságtól hulló könnyei végigfolytak a kisleány fehér arcán
                  és aranyszőke haján.</p>
               
            </div>
            <div type="chapter">
               <head>VII.</head>
               <p>A Balajthy dolgában egyelőre szélcsend állott be és Elizzel együtt aggodalommal
                  várták, mikor fog bekövetkezni a kikerülhetetlen válság. Különösen Eliz került
                  gondosan minden veszedelmes szót vagy célzást és mégis jól esett nekik, ha
                  véletlenül olyan szó repült el az ajkukról, amely megkönnyítette a szívüket.</p>
               <p>És mindaketten érezték, hogy közeledik az elhatározó pillanat. Eliz megnyerte
                  tájképével az angolországi ösztöndíjat és mennie kellett, ha csak Balajthy itthon
                  nem tartja. A gróf körül is mindinkább összeszorult az arisztokrata házasítók
                  hálója és a politikai pozició kérdése sürgetővé vált.</p>
               <p>Egy okos házasság mind a két kérdést egyszerre megoldhatta volna, de még habozott,
                  mert kettős kilátása volt és a döntés előtt az Eliz barátságát is a legteljesebben
                  élvezhette. Egyik kilátása a Róbert főherceg hetedik leánya, Beata főhercegnő, aki
                  egyszerre az udvarral hozta volna rokonságba, a másik a zsarnok kormányelnök huga,
                  az Ágnes egykori eszméje, amely a jövő politikai vezérségét hozta volna
                  magával.</p>
               <p>Eliz mindent tudott. Látta azokat a terveket, amiket Balajthynak szőttek, látta az
                  ő habozását is... és várt. Ha ez az ember követné a szerelmét, akkor érdemes volna
                  rá, hogy szeresse, akkor volna az igazi nagy ember, az ideál, aki segítség nélkül,
                  magától emelkedhetik ameddig akar, akinek boldogság volna a kezét nyújtani és
                  kisérni a dicsőség utján, ha nem, - akkor gyönge, csak olyan mint a többi semmi,
                  akinek asszonyi segítség kell, hogy a magasba magával vonja.</p>
               <p>Amikor egyszer aztán Balajthy azt mondta neki beszélgetés közben, hogy „Napoleon
                  sem lehetett meg vérbeli házasság nélkül” - egyszerre belátta, hogy ez az ember
                  nem habozik többé, hanem választott.</p>
               <p>És akkor este elővette a Balajthy leveleit. Gyakran írt Eliznek, bárhová ment,
                  kedves, szellemes leveleket, amikben szó sem volt szerelemről, de minden szavuk
                  csupa gyöngédség volt. Bezárta a műtermét, leült a kandalló elé és kibontotta a
                  csomagot. Az ölében hevert ennek az érdekes két évnek az egész története.</p>
               <p>Eliz kivette és elolvasta az első levelet; csak egynéhány szóból állott: - Mikor
                  látogathatnám meg? - Azután beledobta a kandalló zsarátnokába: föllobbant és
                  hamuvá lett.</p>
               <p>Következett a többi. Mindig hosszabbak lettek a levelek, mindig tovább tartott az
                  elolvasása és mindig hosszabb ideig lobogott a bedobott papircsomó. Itt voltak a
                  mult nyári levelek, - csaknem mindennap kapott Pesten vagy Orosztelkiben, - a
                  levelezőlapok, amiket az ősszel Párisból és Londonból küldött... azután az idei
                  téli levelei, amelyek mindig ritkábban jöttek... és lassanként mindig rövidebbek
                  lettek.</p>
               <p>Gyorsan lobbantak föl megint egymásután, végre az utolsó is ott volt a tűzben.
                  Izzóan összegöndörödött... azután megszürkült, és most már csak egy csomó vékony
                  fekete hártya feküdt egymás fölött a kandallóban.</p>
               <p>Eliz leguggolt és közéfújt. Mint egy csomó fekete pillangó rebbent szét az egész
                  és lassan hullott vissza a szürke hamu és a sötét foszlány.</p>
               <p>Eliz egyet sóhajtott és fölállt. Vége volt.</p>
               <p>A tavasz nagy politikai eseménye Balajthy Imre gróf házassága volt. A kormányelnök
                  hugát vette el, belépett pártja egy részével az ő pártjába és az ellenzéki lapok
                  kimeríthetetlen élcelődése között kifeszített vitorlákkal evezett a
                  miniszterelnökség felé. Beata főhercegnő pedig egész csendben szerelmi házasságot
                  kötött egy dragonyos főhadnaggyal.</p>
               <p>Eliz hát ebben a föltevésében is csalódott...</p>
               <p>Ágnes a legszebb májusi napon kedvetlenül jött haza. Jerniczkynét látta a
                  Stefánia-úton kocsizni egy elegáns úrral és Malvin elfordította a fejét, amikor őt
                  meglátta. Már régebben meghidegült a barátságuk, mióta az asszony egészen
                  belevetette magát a mulatságok forgatagába és Ágnesnek gyakran eszébe jutott
                  Malvinnak az a régi mondása: „Ma még becsületes asszony vagyok, de holnap...”</p>
               <p>Eliz egy levele Londonból egy kicsit megvigasztalta: „Emlékszel-e még, írta, hogy
                  első szerelmem már Orosztelkiben Turner volt, a napimádó? úgylátom, hogy utolsó
                  szerelmem is ő marad. Benne és vele együtt a művészetben sohasem csalódtam, és még
                  te benned. Nem hiszem, hogy sok ember volna, aki ennyit is elmondhatna. Különben
                  sokat festek és érezni tanulok azokkal a színekkel, amelyeket Párisban ismertem
                  meg...”</p>
               
            </div>
            <div type="chapter">
               <head>VIII.</head>
               <p>Emberemlékezet óta nem értek rútabb őszt Pesten. Az eső és szél heteken át,
                  pihenés nélkül kínozták az utcán járókat s a Duna piszkos hullámokban, szürkén
                  hömpölygött tova.</p>
               <p>Ágnes a széllel és csapkodó esővel küzködve ért délután az egyetemre.</p>
               <p>De nem is érezte a vihar kellemetlenségét. Szellemi élete annyira elfoglalta, hogy
                  semmi mással nem tudott foglalkozni. Jelene a munka, jövője a kis Magda volt;
                  mióta lemondott a boldogságról, jutalmúl nyugalmat talált. Sőt ma, túl a
                  fiatalságon, úgy érezte, hogy nem is mondott le semmiről, hogy csak átment útjának
                  kikerülhetetlen, legnehezebb részén, s a folytatása sima, - csaknem a
                  boldogság.</p>
               <p>Megelégedett volt.</p>
               <p>Szaktanulmányokat tett és kisérleteket, amelyek nagyon érdekelték. Várakozástelten
                  állt egy új fölfedezés küszöbén, amely azonban nem olyan könnyen engedte a maga
                  titkát.</p>
               <p>Ezzel a gondolattal eltelve s a megszokás fásultságától szórakozottan ment át a
                  boncoló termen, amelyben a hullákon kivül senki sem volt.</p>
               <p>Amikor már csaknem átment, egyszerre úgy érezte, hogy az előbb valami fényeset
                  látott, de gondolataival elfoglalt agya csak most jutott tudatára, amit az érzéke
                  észrevett.</p>
               <p>Még mindig a megoldatlan kérdésen töprengve, gépiesen fordult vissza, arrafelé,
                  ahol az a fényes megcsillant a szeme előtt.</p>
               <p>Az egyik asztalról leterített testnek az aranyszőke haja csüngött le.</p>
               <p>Ágnes megállt és egyszerre fásultan, gondolat nélkül meredt oda a szeme. A leplen
                  át vizbefúlt női hulla fölpuffadt körvonalai látszottak.</p>
               <p>Ezt a hajat ő nagyon jól ismerte!... Első pillanatban nem tudott lépni, azután
                  egyszerre odarohant és fölemelte a leplet az arcról...</p>
               <p>Nem, mégsem ő volt!... De mégis, - amint nézte és a talajt ingani érezte a lába
                  alatt, lassan-lassan előléptek azok az ismert vonások a halál álarca mögül, az a
                  csodálatosan szép homlok, a nedves, összecsapzott aranyos haj keretében.</p>
               <p>Ágnes egyszerre magához tért.</p>
               <p>- Ide juttatta hát az a nyomorult!... Nem, nem akarok elszédülni addig, amíg ezt
                  neki is meg nem mutatom! Jőjjön ide, lássa meg, mit tett, szenvedjen velem együtt,
                  akár haljon bele... de ezt meg kell látnia!</p>
               <p>Kirohant a folyosóra és rákiáltott egy szolgára: - Azonnal kerítse elő Lénárd
                  tanár urat és küldje be!</p>
               <p>A szolga megijedt az Ágnes arcától és elfutott.</p>
               <p>Lénárd csak hivatalosan találkozott Ágnessel és most nagyon kelletlenül indult
                  befelé, amikor hallotta, hogy Ágnes hivatja.</p>
               <p>Köszönni akart neki, aki halálsápadtan, roskadozva állt egy asztal mellett,
                  kérdezni akarta, hogy beteg-e, amikor a hulla arcát megpillantotta.</p>
               <p>Egyszerre megállt, majd lassan előrehajolt, mint aki el akar esni. Nem volt
                  kétség... azonnal megismerte. Iszonyat tükröződött a szemében és az arca szürke
                  lett.</p>
               <p>- Lássa... idekerült, - suttogta Ágnes rekedten és semmit többet nem tudott
                  mondani, mintha elmosták volna az agyából mindazt, amit az előbb gondolt.</p>
               <p>Ott álltak egymással szemben és Ágnes csak nézett a férfi rettenetesen
                  megváltozott arcába, akinek fölnyílt a szája, mintha mondani akart volna valamit
                  és nem tudott... küzködött, mint valami iszonyu álomban.</p>
               <p>Ágnes amint így szenvedni látta azt, akit életében egyedül szeretett, lassankint
                  ellágyult; elhalt ajakán a szemrehányás és bosszuja szánalommá változott át a nagy
                  erős férfi iránt, aki, amikor a felelősséget kellene elviselni, amikor tetteiért
                  eljön a leszámolás, gyengébb és tehetetlenebb, mint az asszony.</p>
               <p>A régi szerelem ebben a rettenetes percben gyöngédséggé... valami anyai érzelemmé
                  tisztult és Ágnes Lénárd mellé lépve, a karjára tette kezét: Temettessük el
                  együtt.</p>
               <p>Lénárd még sohasem érezte ennyire az élet nyomorúságát, mint amikor hazafelé ment
                  a ködös, esős délutánon, amely egy pár perc alatt estévé vált. Az aszfalt csúszós
                  volt, a gázlángok borúsak, minduntalan fölfreccsent a sár.</p>
               <p>Milyen nyomorúság, hogy az ember akaratán kívül vétkezik! Ha a sors kezében
                  vagyunk, ki felelős a tettéért, ki tehet róla? Ki látja meg egy tekintetben a jövő
                  tragédiáját! Ki kerülheti el az élet szennyét?... Nem a legboldogabb-e hármajuk
                  között az, aki már nem érez vádat és erre az életre megbűnhödött?</p>
               <p>Megborzongott a kapu alatt a légvonattól és gyorsabban sietett föl a lépcsőn,
                  mintha a sötét üldözné onnan kivülről. Úgy hitte, hogy az a mai látvány
                  megmérgezte az egész életét.</p>
               <p>Becsöngetett.</p>
               <p>Apró, topogó lépések hallatszottak belülről, az ajtót csakhamar kinyitották, egy
                  kétéves kis fiu visongott mögötte. Egyszerre csak kezdett átmelegedni a lelke...
                  Közben a szobaajtó is fölnyilt, meleg és világosság ömlött ki s bent a fényben egy
                  fiatal asszony állott. Azután az ajtót becsukták és a sötétség kint maradt.</p>
               <p>A férfi lelkéből most is, mint mindig, a kényelmes otthon elüzte a régi
                  árnyat.</p>
               <p>Ágnes is nehéz lélekkel, keserü gondolatokkal tartott hazafelé. Útjában a
                  jezsuitatemplom rácsos bejárata mögött nyilott az ajtó, kis görbe, öreg asszony
                  lépett ki keresztet vetve. Bentről egy pillanatig kilátszott a halvány mécses,
                  azután az is eltünt s újra sötét lett.</p>
               <p>Ágnes megállt egy pillanatra, egy pillanatig habozott, aztán lassan tovább ment.
                  Úgy érezte, hogy neki nincs joga odabent vigasztalást keresni, nincs joga magáról
                  lerázni a szenvedés bünhödését.</p>
               
            </div>
            <div type="chapter">
               <head>IX.</head>
               <p>De az idő, mint a műtárgyakat, az emlékeket is bevonja szépítő patinájával és
                  művésziesen beleilleszti a mult keretébe a fájdalmakat is.</p>
               <p>Megjött a tél és tiszta havával betakarta a városi szennyet és a friss
                  sirokat.</p>
               <p>Ágnes a sötétedő szobában az ablak mellett állott és a Gellérten túl a vörösen
                  lemenő nap fényébe nézett. A kis Magda odament hozzá.</p>
               <p>- Mit nézel?</p>
               <p>- A jövőt nézem, kis lányom.</p>
               <p>- A jövőt? Mi az?</p>
               <p>- A jövőt, amelyben ti asszonyok erősek és boldogok lesztek, - a jövőt, amely a
                  tietek és amely nektek helyet ad.</p>
               <p>A kis Magda nem értette, de lábujjhegyre állt és ő is kinézett az ablakon arra
                  felé, ahol a fehér hegyorom mellől nagy fekete madár lassan, lomhán emelkedett
                  föl, és azután egynéhány hatalmas szárnycsapással egyenesen, diadalmasan repült be
                  az aranyos nap lementébe.</p>
               
            </div>
         </div>
      </body>   
   </text>
</TEI>