<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU11449" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A Dobay-ház</title>
				<author>
					<persName>
						<surname>Szemere</surname>
						<forename>György</forename>
					</persName>
					<date from="1863" to="1930">1863–1930</date>
					<idno type="VIAF">121485073</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">45566</measure>
				<measure unit="pages">116</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A Dobay-ház</title>
					<date>2013-03-25</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/11400/11449"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Varga Mónika</name>
						<name>Kiss András</name>
					</respStmt>
					<bibl type="digitalSource">
						<title>A Dobay-ház</title>
						<date>2013-03-25</date>
						<ref target="https://mek.oszk.hu/11400/11449"/>
					</bibl>
					<bibl type="printSource">
						<title>A Dobay-ház</title>
						<author>Szemere György</author>
						<pubPlace>Budapest</pubPlace>
						<publisher>Budapesti Hírlap Ny., </publisher>
						<date>1901</date>
						<ref target="https://mek.oszk.hu/11400/11449/pdf/"/>
					</bibl>
				</bibl>
				<bibl type="firstEdition">
					<title>A Dobay-ház</title>
					<author>Szemere György</author>
					<date>1901</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2020-07-24"/>
			<change when="2020-12-07"/>
		</revisionDesc>
	</teiHeader>
	<text>
		<body>
			<div type="chapter">
				<head>
               A család és udvara.
            </head>
				<p>
               Dobay Alajos költő volt fiatal korában. Első boldogtalan szerelmének
                  gyötrelmeiből állította össze „Elvira keserveit”. Azóta szinméz lett minden
                  szerelme. Fölhagyott hát a költészettel sőt ötvenhárom éves korában meg is
                  házasodott, egy vékonyka szép gyermeket, a tizenhét éves Somorjay Idát választván
                  életepárjául.
            </p>
				<p>
               Ez évszámbeli adatokból kitünik, hogy szegény volt Ida kisasszony,
                  mint a templom egere, Dobay meg vagyonos; de érthetővé lesz az is, hogy a vékony
                  gyermek csak dámává fejlődött férje oldalán és nem asszonynyá. (Lásd
                  Schopenhauer.) De tisztességes maradt a dáma (a szó századvégi értelmében), pedig
                  szép volt nagyon s hozzá szenvedélyes, mint egy nőstény jaguár.
            </p>
				<p>
               Dobaynénak tehát voltak érdemei is. Egyebek között az is, hogy jól és
                  okosan nevelte föl leánykáját: az Incit.
            </p>
				<p>
               ...Inci tizenhét éves volt; szép, üde és ártatlan, mint egy fehér
                  rózsabimbó, melynek kelyhét még nem nyitotta föl a buja napsugár, melynek mézét
                  még se méh, se pillangó nem szedte meg...
            </p>
				<p>
               Hogy Dobay Alajos költő volt fiatal korában, az még nem szégyen.
                  Különösen, ha megbánja az ember, hogy a jóizlés ellen vétkezett. Mások is követtek
                  el közizlés elleni kihágást fiatal korukban, a mit ősz hajjal őszintén megbántak.
                  És ilyen bünbánó volt Alajos ur is.
            </p>
				<p>
               De hogy Dobayné csak dámává fejlődött és nem asszonynyá nemesedett
                  öreg férje oldalán, az már nagy hiba volt. Kutfeje és okozója sok fájdalomnak és
                  szenvedésnek. Ez volt oka szegény Kalvyl János s a kis Inci szerelmi regényének
                  is.
            </p>
				<p>
               *
            </p>
				<p>
               Igy szól a történetük...
            </p>
				<p>
               Dobayék feljöttek Pestre farsangolni. Természetesen a Nemzeti
                  Szállóban vettek lakást és természetesen az első emeleten. Mert Dobayné ő
                  nagysága, a ki sáros-megyei nagyuri családból származott, csak nem mehetett
                  második, vagy éppen a harmadik emeletre lakni.
            </p>
				<p>
               Miután azonban ez a luxus nem állott arányban az öreg tárcájával,
                  evésben spórolták meg azt, a mit lakásban pazaroltak.
            </p>
				<p>
               Ő nagysága mindjárt az első napon, két órai fáradhatatlan barangolás
                  után kisütötte, hogy a legolcsóbb és mégis legkövérebb pogácsák és sambrullók egy
                  bizonyos Zitterbarth nevezetü ó-utcai cukrászdában kaphatók.
            </p>
				<p>
               Itt szereztetett tehát be naponkint huszonnyolc krajcárért négy
                  pogácsa és négy sambrulló, a mi a kedves, takarékos családnak csukott ajtók mögött
                  elköltendő reggelijét képezé.
            </p>
				<p>
               Az ebéd már dificilisebb kérdés volt, mert a nagyvilág előtt mutatni
                  kellett. De ez a kérdés is elintéztetett olyképpen, hogy azon esetben, ha egyedül
                  ebédeltek, egy félreeső fülkében három leves, egy marhahús, egy pörkölt
                  fogyasztaték tizennégy darab kenyérrel, (Dobaynak hét kellett) 1 forint 22
                  krajcáros költséggel; ha azonban udvarló került az asztalhoz, öt forintos
                  költségelőirányzattal hal vagy rák, ragouts-k, crémek vagy parfaits-k
                  fogyaszttattak érmelléki bakator, sőt néha szervietbe gondosan elbujtatott magyar
                  vignettás „francia” pezsgő kiséretében.
            </p>
				<p>
               A mama akarta igy és Dobay már nem is igen bánta. Csak evett és
                  ivott, mint az elszánt kefekötő, a ki ugy se kerülheti már ki a kridát.
            </p>
				<p>
               Az uzsonna és vacsora tekintetében voltak Dobayék a legfényesebben
                  sorozva.
            </p>
				<p>
               Van ugyanis Pesten egy bölcs intézmény: a zsurfix.
            </p>
				<p>
               A zsurfix a cifrán öltözött éhes gavallérok és kisasszonyok
                  népkonyhája. A hol is kaviárral és sonkával, vagy vajjal és szardiniával, vagy
                  szardellával, vagdalt tojással bekent kifli és zsömlyeszeleteket, továbbá
                  kuglereket, Albert-cakest lehet kapni teával, vagy anélkül. Van ott továbbá
                  egyiptomi cigaretta is „ázsiai”-val töltve, vagy „ázsiai”, „török legfinomabb”
                  magyar pipadohánynyal töltve. Szivarok is vannak, azokon meg kravátlik. Egyrészt,
                  mert a nyakravalótlan szivar nem szalonképes, másrészt, mert a nyakravalókat
                  gyüjteni szokás valaki számára.
            </p>
				<p>
               Hát ilyen zsurfix van minden rendü és rangu társaságban. És jut
                  mindennapra kettő-három. Ez okból volt könnyü Dobayéknak az uzsonna és
                  vacsora-téma olcsószerrel való megoldása.
            </p>
				<p>
               A zsurfix ugyanis öttől kilencig tart, azaz négy óra hosszat, de
                  bármikor sansfaçon otthagyható.
            </p>
				<p>
               Dobayék tehát aképp cselekedtek, hogy a négy órát kétfelé osztották,
                  öttől hétig az egyik zsurfixon beozsonnáztak, héttől kilencig pedig a másik
                  zsurfixon bevacsoráztak.
            </p>
				<p>
               Miután azonban Dobay, az expoéta, kuglereket nem evett, ennek fejében
                  Burisek hentestől (csak tőle, mert a többi mind csalt), szabad volt neki egy
                  szafaládét venni pótvacsora fejében, a mit ő egy óriás-kiflivel egyetemben,
                  szintén zárt ajtók mögött, el is fogyasztott rendesen, rágyujtván utána egy
                  zsurfix-keletü nyakravalós havannára. Ő is szenvedélyes gyüjtő volt ugyanis, de a
                  kravátli kedvéért elhozta a szivart is.
            </p>
				<p>
               Ilyenformán az élet nem volt valami drága, mindaddig, a mig a
                  piknikek ideje be nem következett.
            </p>
				<p>
               A mikor azonban ez bekövetkezett, a háromszor tiz forintok és
                  ugyanannyira rugó mellékköltségeknek tárcájából való kihuzogatását ugy megunta
                  Dobay, hogy fogta magát és megtartván pénzéből 55 forintot (ötvenet útiköltségre,
                  ötöt saját egyéni szükségleteinek fedezésére), a még fönmaradó 772 forintot
                  odacsapta felesége elé, kijelentvén, hogy vagy férjhezmenjen az Inci azalatt, mig
                  az tart, vagy ne menjen férjhez, de többet nem ad; először, mert humbug és
                  világcsalás az egész pesti exisztenciájuk, másodszor, mert nincs több. Ő pedig a
                  Szélvészt és a Sárkányt el nem adja (nincs az a leánya a világnak!), de meg se
                  venné őket senki.
            </p>
				<p>
               Miként a rablóhadjáraton csavargó csuka a kiszemelt prédára, ugy
                  csapott Dobayné a 772 forintokra. Kedves és hizelgő lett egyszerre; költőjét
                  Mucikának szólitotta, sőt könyekkel is áldozott ennyi nagylelküség
                  megünneplésére.
            </p>
				<p>
               - (Majd megmutatom én, hogy mi az a beosztás; a fele se fogy el és
                  menyasszony az Inci! Meglátod, hogy mit birsz bennem, te nemeslelkü férfi: ideálja
                  a férfiaknak; hogy véres verejtékkel szerzett pénzed minő kamatokat hajt az én
                  kezemben! Bizd csak reám!)
            </p>
				<p>
               És Inci, a szegény Inci, a ki ártatlan volt, mint egy fehér
                  rózsabimbó, csak hallgatja, mint viszik vásárra, mint dobják piacra szüzi lényét,
                  akár egy kihizott barmot, - s a mig hallgatja, a szemérem és harag pirja önti el
                  fehér arcát és homlokát. De nem szól semmit; a keserü poharat hallgatagon üriti
                  ki, mint egy jól nevelt leánykához illik, kinek szüleit nem szabad
                  megszomoritania.
            </p>
				<p>
               Nem is szomoritja, csak ő maga szomorkodik. Sir is éjnek idején, a
                  mikor csöndes zokogását elfojtja anyjának jóllakott szuszogása s atyjának a
                  szomszéd szobából áttörő hortyogása. De nappal társaságban kedves és vig mindig;
                  fényt és boldogságot áraszt maga körül, - hiszen oly szép volt, oly fönségesen
                  szüzies.
            </p>
				<p>
               Volt is udvarlója elég. Olyanok, a kik szerelmesek voltak beléje, és
                  olyanok is, a kik szerelemre már képtelenek lévén, mint a sziv nyomorékjai,
                  hiuságból forgolódtak a szép leány körül.
            </p>
				<p>
               Hárman valának a szerelmesek: Kertész Andor miniszteri
                  segédfogalmazó, Sipiczky gróf, ki rokonságban volt a lengyel királyokkal (a
                  nagybátyja Sangusko herceg, unokatestvére pedig Sapieha Ábel herceg, az Adám fia)
                  és végre Kalvyl János báró, a piktor.
            </p>
				<p>
               Az apa Kertész Andort szerette volna vőnek, mert jó, nyiltképü,
                  kövérke ember volt ez a Kertész Andor és bácskai létére se nem ivott, se nem
                  lumpolt, de az ezer lánc bácskai földje megvolt.
            </p>
				<p>
               A mama Sipiczkyt jobban kedvelé. Először, mert Sipiczkyre majorátus
                  néz, ha tizenhatodik Sipiczky Boleslaw, a nyomorék (a ki már legföljebb kilenc
                  évig élhet) elhalálozik, de főképen, mert Sipiczky olyan fejedelmi megjelenés,
                  hogy a leányához méltó csak ő lehet egyedül. Az igaz, hogy kopasz volt és hogy
                  fogai aranynyal voltak összefoldozva; de mit tesz az, a mikor oly festői eséssel
                  lógott rajta a Frank-féle ruha, s a mikor oly végtelen eleganciával ült
                  arisztokratikus fején a fényes cilinder.
            </p>
				<p>
               Kalvyl János bárót ellenben sem papa, sem mama nem protezsálák vala.
                  A kis Inci azonban elpirult, valahányszor a szemébe nézett.
            </p>
				<p>
               Papa és mama azért nem protezsálták Kalvyl Jánost, mert szegény volt,
                  piktor volt és jelentéktelen, vézna, sápadt ember. Hogy a szemei fényes lángban
                  égtek, azt ők észre nem vették. Inci pedig éppen azt vette észre és csakis
                  azt.
            </p>
				<p>
               A három szerelmes udvarló irányában Dobayék olyatén családi taktikát
                  követtek, hogy a mama mindhármukhoz egyformán édes és szives, a papa ellenben
                  egyformán zárkózott és hideg volt.
            </p>
				<p>
               Kertész és Sipiczky, a kik mesterségükre nézve stréberek és
                  parthiejägerek is valának, - rövid időn ama meggyőződésre jutottak, hogy a leány
                  és a vele járó köztudomású 3000 hold a tornyos kastélylyal azé lesz, ki a papa
                  hidegségét képes lesz megtörni, egyszóval, kit a papa megszeret.
            </p>
				<p>
               - Itt az öreget kell megdolgozni, - gondolta Kertész Andor és egy
                  tervet eszelt ki.
            </p>
				<p>
               - A vén szamarat kell megnyergelni, - mormogá Sipiczky s azonnal kész
                  volt ő is a tervével.
            </p>
			</div>
			<div type="chapter">
				<head>
               Elvira-stakes.
            </head>
				<p>
               Kertész Andor, tervét megvalósítandó, beállít az Eggenberger-féle
                  könyvkereskedésbe és kéri Dobay költeményeit.
            </p>
				<p>
               - Dobay? Dobay? Ilyen ember talán nincs is. Azaz, hogy volt egy
                  altábornagy Pozsonyban, de az nem irt költeményeket, - állította Hoffmann ur, az
                  egyik Eggenberger.
            </p>
				<p>
               - Dehogy nem, kérem. Dobay Alajos költő volt, az ötvenes években; ő
                  irta meg az Elvira keserveit, tizenhat énekben.
            </p>
				<p>
               - Kérem, az ötvenes években mindenki keserveket irt, de az Elviráét
                  nem irta meg senki.
            </p>
				<p>
               - De igenis, hogy megírta, - vágott közbe Molnár ur, a másik
                  Eggenberger. - 1851-ben jelent meg Heckenastnál, de miután két év alatt csak két
                  példány fogyott el belőlük, eladták a keserveket Pollitzer antikváriusnak,
                  darabját 3 krajcárjával, a ki viszont, tudomásom szerint, később kilószámra
                  engedte át azokat, gondolom 1855-ben, Varga sajtosnak.
            </p>
				<p>
               Kapta magát Kertész Andor - bene informatus - és befordult egy
                  kávéházba. Ott rendelt egy kupica szilvóriumot s egy cim- és lakjegyzéket. A
                  szilvóriumot megitta s aztán elkezdte a lakjegyzékben kutatni a Pollitzer
                  antikvárius tartózkodási helyét. A 97-ik Pollitzer Mór neve után csakugyan ott
                  volt, hogy: ódondász, Károly-körut 5.
            </p>
				<p>
               Beállit Pollitzerhez.
            </p>
				<p>
               - Pollitzer urat keresem.
            </p>
				<p>
               - Én vagyok. Mi tetszik?
            </p>
				<p>
               - De hisz ön fiatal még. Nem is igen élt még 1855-ben. Nincs kérem
                  egy öregebb Pollitzer antikvárius?
            </p>
				<p>
               Ifj. Pollitzer nagyot nézett. (Mi köze ennek a koromhoz?) De
                  felelt:
            </p>
				<p>
               - Az apám az öregebb volt.
            </p>
				<p>
               - Ugy, hát nem él már a kedves atyja?
            </p>
				<p>
               - Élni él. Csakhogy most már Hausherr és nem antikvárius.
            </p>
				<p>
               - Hausherr? Nem lehet megtudnom, hogy melyik házban?
            </p>
				<p>
               - De lehet.
            </p>
				<p>
               - Fontos beszédem volna vele.
            </p>
				<p>
               - Az már nem lehet.
            </p>
				<p>
               - És miért, ha szabad kérnem?
            </p>
				<p>
               - Mert a mióta fölvágták a nyelvét, nem tud beszélni.
            </p>
				<p>
               - Hm! - szóla s törölgeté üstökét Kertész Andor, - azért nem tud
                  beszélni, mert fölvágták a nyelvét? Különös!
            </p>
				<p>
               - Miért különös, ha egyszer rákja volt. Különben akár különös, akár
                  nem... Tetszik valami? Van egy Cassanovám illusztrálva s egy Mantegazzám
                  diszkötésben, - alkalmi vétel...
            </p>
				<p>
               - Köszönöm szépen, jelenleg Dobay Alajos ama költeményeire volna
                  szükségem, a melyeket kedves atyja vett meg 1855-ben Heckenasttól, - de 1855-ben
                  Varga sajtos urnak kilószámra tovább adott. Megfizetném duplán, ha netalán maradt
                  volna egy példány belőlük.
            </p>
				<p>
               - Dobay? Olyan nem létez, - állitá teljes asszüranszszal ifjabb
                  Pollitzer, - becsapták az uraságot.
            </p>
				<p>
               - De létez, kérem, az Eggenberger urnál mondták.
            </p>
				<p>
               - Akkor létez. Ha öt forintot ad az ur, rászánok egy napot a
                  keresésre. Hátha meghagytunk egy-két példányt magnak!
            </p>
				<p>
               - Helyes, én is keresek...
            </p>
				<p>
               És kerestek délutáni két órától kezdve este félötig. Hol a
                  könyvállványok tetején végeztek ekvilibrisztikai gyakorlatokat, hol az asztalok és
                  pultok alatt hasaltak: ugy kerestek.
            </p>
				<p>
               Végre siker koronázta fáradságukat. Ifjabb Pollitzer egy Orbis
                  Terrarum alatt megcsipett három példány „Elvira keservét”.
            </p>
				<p>
               - Hallalihó! Itt van a „Dobay”! - kiáltott föl diadalittasan.
            </p>
				<p>
               - Itt meg az öt forint, de először kefélje ki.
            </p>
				<p>
               - A Dobayt, vagy az ifjurat?
            </p>
				<p>
               - Mindakettőnket. Bizony én is poros vagyok.
            </p>
				<p>
               - No, szeretném hinni, hogy igen poros. De kefém nincs.
            </p>
				<p>
               - Akkor venni kell egy kefét.
            </p>
				<p>
               - Nem hagyhatom az üzletet.
            </p>
				<p>
               - Adok öt forintot, ha kikefél. Igy csak nem mehetek az utcára.
            </p>
				<p>
               - Ez beszéd. És a kefe az enyim marad?
            </p>
				<p>
               - A magáé.
            </p>
				<p>
               - Ná! Ha vevő jön, mondja neki várni, ha eladó, gorombáskodja ki.
                  Mindjárt térek vissza.
            </p>
				<p>
               Egy pár perc mulva Kertész könyvestül szépen kikefélve, boldogan
                  távozott a boltból. Boldogan és önérzetesen, hogy ily fölségesen sikerült tervének
                  ez az első, valóságos detektiv-munkálatot igénylő része.
            </p>
				<p>
               (Haj, hogy lefőzi majd Sipiczkyt, hogy behizelgi majd magát az öreg
                  szivébe! Nevetséges is volna, hogy olyan Sipiczky-féle jött-ment szamarat egy
                  Kertész Andor ne tudna lefőzni!)
            </p>
				<p>
               Még aznap este vacsorára lévén hivatalos Dobayékhoz, bevág az uj
                  akvizicióból egy alkalmas citátumot, hogy azt majd egy jól megválasztott
                  alkalommal eldeklamálja Dobaynak.
            </p>
				<p>
               Az „Elvira keservei” 15-ik énekében talált egy alkalmi
                  zengzetet:
            </p>
				<p>
               Szerelemre vágyva.
            </p>
				<p>
               - - - - - -
            </p>
				<p>
               Im igy szól a dallam.
            </p>
				<p>
               Ezalatt ifjabb Pollitzer egy ujabb látogatást kapott.
            </p>
				<p>
               - Pollitzer antikvárius urat keresem, kérem. Azt, a ki már 1851-ben
                  is élt.
            </p>
				<p>
               - Ennek is fiatal vagyok, - csodálkozott ifjabb Pollitzer, de
                  csakhamar átlátta a helyzetet.
            </p>
				<p>
               - Az már nem antikvárius, de Hausherr.
            </p>
				<p>
               - Lehet vele beszélni?
            </p>
				<p>
               - Nem lehet.
            </p>
				<p>
               - Miért?
            </p>
				<p>
               - Mert néma, mint az ágyu.
            </p>
				<p>
               - Siket? Az nem baj, majd orditok.
            </p>
				<p>
               - Hiába ordit, mert néma.
            </p>
				<p>
               - Mint az ágyu?
            </p>
				<p>
               - Hát az ágyu talántán nem néma?
            </p>
				<p>
               - Az igaz. Hát majd irok neki.
            </p>
				<p>
               - Nem a Dobay költeményeit keresi uraságod?
            </p>
				<p>
               - Ördöge van, - azt keresem.
            </p>
				<p>
               - Mindjárt gondoltam. Hja, azt most nagyon keresik! Hm, hm! De már
                  nem létez az egész országban csak egy példány.
            </p>
				<p>
               - Megveszem.
            </p>
				<p>
               - Hja, könnyű azt mondani... ilyen könyvrégiséget nem szivesen
                  szállitunk. Magunk is passzionisták vagyunk. A muzeum...
            </p>
				<p>
               - Ne okoskodjék. Mit kér érte?
            </p>
				<p>
               - Ne okoskodjak? Már miért ne okoskodnék a saját boltomban? Na!
                  Jusztament sem adom.
            </p>
				<p>
               - Adok tiz forintot.
            </p>
				<p>
               - Papperlappap! Tiz forintért egy Shakespearet sem adok. Egy Dobayért
                  igér tiz forintot?! No, maga jól érti a könyveket, azt konstatálom magának!
            </p>
				<p>
               A kékvér forrott Sipiczkyben (mert ő volt), de - tekintve, hogy neki
                  is szüksége volt tervéhez a „Dobay”-ra - türtőztette magát. Egyet nyelt és
                  beszédét eképpen folytatá:
            </p>
				<p>
               - Tudom, hogy mit ér egy Shakespeare és tudom, hogy mit ér egy Dobay.
                  Egy Dobay nekem tényleg többet ér a világ összes Shakespearejénél. Hát megfizetem.
                  Mit kér érte?
            </p>
				<p>
               - Magának huszonöt forintért s egy nadrágért odaadom.
            </p>
				<p>
               Nagyot néz Sipiczky.
            </p>
				<p>
               - Miért éppen nadrágért?
            </p>
				<p>
               - Mert a mig a pultok alatt kikeresem a „Dobay”-t, lyukat kap ez a
                  hét forintos nadrágom a térdepüléstől.
            </p>
				<p>
               - Helyes. Itt a harminckét forintja, - szólt Sipiczky s elnevette
                  magát.
            </p>
				<p>
               Ekképpen szerzé meg fölemelt áron Dobay költeményeit Sipiczky gróf, a
                  másik tervező. De nem sajnálta érte a pénzt, mert meg volt győződve, hogy
                  ezerszeres kamatokat hajtand.
            </p>
				<p>
               Miként Kertész, ő is vigan ballagott haza, ugyanazzal a tervvel
                  agyában, egy hasonló detektiv-munkálat dicsőséges sikerében tetszelegve magának.
                  Csakhogy ő már más alkalmi zengzetet keresett ki a keservekben: a madárdalt.
            </p>
				<p>
               Szobádba s szűdbe nem bocsátod.
            </p>
				<p>
               Ezt bevágván, miután ő is hivatalos volt, szintén a Nemzeti-be ment
                  Dobayékkal vacsorálni...
            </p>
				<p>
               A társaság már együtt volt. Dobay bakatort ivott. A mama „borjusteak
                  à la Provençale en sauce Suwaroff”-ot evett pommes soufflées-val, leányával
                  közösen. Kertész jóizüen és aprókat nevetett, mint minden kövérke ember, ha jól
                  érzi magát. S ő most igen jól érezte magát, mert Incinek ő lett a szomszédja az
                  elkésett Sipiczky helyén.
            </p>
				<p>
               Sipiczkyt ez ma éppen nem alterálta. Szinte örült, hogy Inci balján
                  meg Kalvyl János ült és hogy eképpen az apa mellé szorulván, rögtön hozzáfoghat a
                  nyergelés nemes mesterségéhez.
            </p>
				<p>
               - Kisztihand nagyságtoknak! - Üdvözöllek, kedves urambátyám!
            </p>
				<p>
               - Szép, hogy eljött, nagyon szép magától, - édeskedett a mama.
            </p>
				<p>
               - Tedd le magad! Nem a legjobb hely, de hát csak két oldala van a
                  leányomnak, - invitálta a papa.
            </p>
				<p>
               - Oh, kérlek, vis-à-vis őnagyságával és te melletted: ez a legjobb
                  helyzet. Két legnemesebb érzékem: látásom és hallásom igénybe véve igy van a
                  legjobban és legkellemesebben.
            </p>
				<p>
               - Bravó, gróf Sipiczky! Jól volt mondva; szellemes, comme toujours, -
                  hizeleg és büszkélkedik Dobayné...
            </p>
				<p>
               Vigan folyik a társalgás. Kertész pezsgőt hozat.
            </p>
				<p>
               Dobay szidja, hogy erős, de azért a fele palackot ő issza ki; majd ő
                  is hozat egy szalvétába göngyölt kétes eredetű palackot, de ennek már a
                  háromnegyedét issza meg.
            </p>
				<p>
               A második palack pezsgő bontásakor kedvező alkalmat találván Kertész,
                  szavalni kezdi a tizenötödik ének harmadik strófáját.
            </p>
				<p>
               Persze, hogy tetszett mindenkinek. Nemcsak a vers, hanem a különösen
                  jól megválasztott a propos.
            </p>
				<p>
               Csupán Dobay papa nézett gyanus szemekkel, mint egy elvénhedt és jó
                  utra tért betörő, a ki fiatalkori betörőcimboráját ismergeti s azon gondolkozik,
                  hogy letagadja-e a cimboraságot, vagy vállalja?
            </p>
				<p>
               Hát inkább nem vállalta. Igaz, hogy rá sem ismert egészen.
            </p>
				<p>
               Ráismert azonban a másikra. Ez volt a legjobb verse, a mit valaha
                  irt. Ez az egy strófa volt az egész könyvében, a mit nem szégyellett.
            </p>
				<p>
               Midőn Sipiczky - a költészet rejtett gyöngyeiről beszélve - mutatóul
                  előadta a „Madárdalt” és érzelgős, affektált hangon ébresztgette vele a költői
                  közhangulatot: magasra hágott az expoéta amugy is széles jókedve. Két illemkönyvet
                  vágatott be vele felesége: a Müller úrét s a Wohl kisasszonyét, de mindkét nembeli
                  egyszerre kipárolgott fejéből azon való örömében, hogy a madárdal nem veszett el
                  az emberiségre nézve. Ime citálják!
            </p>
				<p>
               Olyat ütött örömében a vézna Sipiczky vállára, hogy csak ugy
                  horpadozott tőle az egész ember.
            </p>
				<p>
               - Az áldóját, hát te belőlem citálsz?!
            </p>
				<p>
               - Ugyan, Lojzi, miféle tón ez? - sápitott a kedves felesége.
            </p>
				<p>
               - A Ponciusát! Honnan veszed a versemet? - szorongatja az öreg
                  Sipiczkyt. - Tudomásom szerint rég kihaltak a verseim. Az utolsó példányon
                  kalácsot sütött a feleségem Lasnakon és - jól emlékszem - csak a verseim sültek
                  meg, a kalács nyersen maradt.
            </p>
				<p>
               - Kérlek, bátyám, azoknak a verseknek kár volt megsülniük. Én mondom
                  azt, mint a kiben szintén van költői véna. Nem oly gazdag, duzzadó ér, mint a
                  tied, de...
            </p>
				<p>
               - No öcse, te vagy az első, ki verseimet dicséri. Erre igyunk!
            </p>
				<p>
               - Nem érett meg a kor. Ám egy-két decennium gyakran elég, hogy a kor
                  romlott izlését gyökeresen följavitsa.
            </p>
				<p>
               - Halló, fiú, te hizelegsz, ha jól veszem észre!
            </p>
				<p>
               - Soha; azt az egyet nem teszem. Egy Sipiczky gróf nem szokott
                  hizelegni.
            </p>
				<p>
               Kertész, ki e párbeszéd elején azzal foglalkozott, hogy Incire oly
                  lapos pillantásokat vetett, mint egy cselédkenyér, ugy elcsudálkozott Sipiczky
                  szavain, hogy nyitva felejtette a száját, a miben pedig éppen egy fél kugler volt.
                  Lenyelte a kuglert s egy pillanat alatt megértette, hogy áll a bál: eszméjét
                  ellopta tőle Sipiczky. Azaz, hogy el se lophatta, hiszen el volt az a fejébe
                  zárva. (Nyilván az egyszer találkoztak a nagy szellemek.)
            </p>
				<p>
               - (Hja, mi marad egyéb hátra; most már versenyt kell lovagolni. Kinek
                  a lova jön be előbb? Ki kell érdemelni az Incit. Hajrá!)
            </p>
				<p>
               És megkezdődött a versenyfutás. Szól Kertész:
            </p>
				<p>
               - Hogy mennyire keresettek költeményeid, kedves bátyám, azt egy, bár
                  prózai, de csalhatatlan ténykörülmény bizonyitja: költeményed könyvpiaci
                  árfolyama.
            </p>
				<p>
               - Hatvan pengő krajcárért árulta Heckenast, de csak két példányt
                  tudott elütni belőlük, - magyarázza az öreg ur.
            </p>
				<p>
               - És ime, most tiz forintért se kapni, - állitja Kertész.
            </p>
				<p>
               - Hát ezt meg honnan tudod? - kérdi Sipiczky meglepetve.
            </p>
				<p>
               - Annyit fizettem érte, - volt az egyszerü válasz.
            </p>
				<p>
               De most már Sipiczky tátotta föl a száját. (Ez a gazember egy tervet
                  eszelt ki vele!)
            </p>
				<p>
               De nem azért volt Sipiczky lengyel, hogy zavarba jőjjön. Mint a
                  villám, ugy cikkázott át agyán egy gonosz terv: a kis embert megszégyeniteni és
                  fölpaprikázni. Szatirikus mosolylyal jegyzi meg odavetőleg:
            </p>
				<p>
               - Huszonöt forinton alul nem kapható az „Elvira keserve”.
            </p>
				<p>
               - Mi a menydörgős menykő! Be vagytok ti rugva, vagy én volnék részeg!
                  Miket karattyoltok itt össze-vissza? - lármázott az expoéta.
            </p>
				<p>
               - Én ma annyit fizettem, sőt harminckét forintot fizettem a könyvért,
                  - bizonyozik Sipiczky.
            </p>
				<p>
               - Pollitzernél? - kérdi Kertész.
            </p>
				<p>
               - Igenis.
            </p>
				<p>
               - Akkor becsapott, én ugyanott...
            </p>
				<p>
               - Engem nem csapott be; nekem megér annyit, - szakitá félbe Kertészt
                  szatirikus mosolylyal a lengyel.
            </p>
				<p>
               Most veszi észre Kertész, hogy bolondot mondott, nosza kijavítja a
                  hebehurgyaságát.
            </p>
				<p>
               - Én százat is adtam volna érte, de ha valamiért csak tizet kérnek,
                  akkor csak annyit adok. Bolond az, a ki magára licitál.
            </p>
				<p>
               - Nem kérhettek csak annyit, - jegyzi meg szörnyü flegmával
                  Sipiczky.
            </p>
				<p>
               - Hát azt állitod, hogy nem mondok igazat? - pattant föl a kis
                  Kertész; - tudomásul veszem.
            </p>
				<p>
               - A mint tetszik.
            </p>
				<p>
               De már erre észrevették a hölgyek, hogy ebben a pezsgő tüzétől izzó
                  légkörben lehetetlen tovább maradniok.
            </p>
				<p>
               Fölkeltek. Kalvyl János is fölkelt. Incinek föladta felöltőjét. Inci
                  rámosolygott s elpirult. És mikor a bucsuzásnál, csak egy pillanatig bár, de
                  kezében felejtette a szép leány kis kezét: Kalvyl János is elpirult. Nem ugy,
                  mint, a gyermek, de mint a férfi, kinek összes szivevére arcába szökik, ha
                  pirul.
            </p>
				<p>
               Az öreg még ott maradt a két vetélytárssal.
            </p>
				<p>
               Eleinte feszült volt a hangulat.
            </p>
				<p>
               Kertészben fölfortyant a bácskai virtus: elhatározta, hogy kihivja a
                  lengyelt.
            </p>
				<p>
               A lengyel pedig, sejtvén a bácskai szándékát, azt határozta, hogy
                  tréfával üti el a dolgot, olyan tréfával, a mi vetélytársát nevetségessé teszi, őt
                  meg emeli szellemileg.
            </p>
				<p>
               - Hát holnap verekszünk? - kezdi meg a beszédet Sipiczky.
            </p>
				<p>
               Kertész nem szólt semmit, de annál többet s annál hangosabban
                  Dobay:
            </p>
				<p>
               - Ha verekesztek, verekedtek. Semmi közöm hozzá. De annyit mondhatok,
                  hogy nem ismerlek többé, ha megverekedtek. A ki bőrét minden bolondságért a piacra
                  viszi, az nem komoly ember. És nem komoly embernek nem engedem meg, hogy a
                  leányomnak csak közelébe is jusson. Punktum!
            </p>
				<p>
               - Nekem eszem ágában sincs a verekedés, - mentegetőzik Sipiczky naiv
                  képpel. - Azt az olcsó dicsőséget a jogoncoknak hagyom.
            </p>
				<p>
               - Hátba én most inzultálom a gróf urat, akkor sem? - kiáltja a már
                  teljesen kiürült étteremben vérpiros arccal a kövérke bácskai.
            </p>
				<p>
               - Ah, müvelt ember nem inzultál soha, - állitja Sipiczky nagy
                  képpel.
            </p>
				<p>
               Kertész szégyenkezve és csodálkozva, hogy ily föltétlenül biznak
                  müveltségében: azonnal lelohadt, mint az ökörhólyag, melybe gombostüt szurnak.
                  Kezét nyujtja vetélytársának és szent lett a béke, megpecsételvén egy ujabb palack
                  Mummal.
            </p>
				<p>
               Ideje is volt, mert az öreg ur, kit a torzsalkodás oly kiméletlenül
                  zökkentett ki későn fogamzott dicsősége légvárából, már haragudni kezdett. De ime,
                  a békekötéssel visszatért régi jókedve s ujra fölvette „Elvira keservei”-nek
                  fonalát.
            </p>
				<p>
               - Hát mit gondoltok, miért oly kutya drága az én könyvem?
            </p>
				<p>
               - Csak azért, a miért minden portéka drága szokott lenni, mert jó, -
                  hizeleg Sipiczky.
            </p>
				<p>
               - Mert remekmű és ritka, - tóditotta Kertész.
            </p>
				<p>
               - Hát ti olvastátok?
            </p>
				<p>
               - Hogy olvastuk-e?
            </p>
				<p>
               - Én háromszor átolvastam.
            </p>
				<p>
               - Én hatszor.
            </p>
				<p>
               - De hol a manóba tettetek szert a költeményeimre? - kérdi az
                  álmélkodó poéta.
            </p>
				<p>
               Megmondták neki. Az öreg följegyezte: Pollitzer, Károly-körut 5.
            </p>
				<p>
               - Hát melyik rész tetszik nektek legjobban?
            </p>
				<p>
               - A mikor Elvira kétségbeesik...
            </p>
				<p>
               - A mikor Elvira oly elementáris erővel kesereg...
            </p>
				<p>
               - Hásze’mindig kétségbe van esve és furt kesereg, - ez nem
                  kritika.
            </p>
				<p>
               - A mikor szivét kiönti, - korrigálja ki magát Sipiczky ama biztos
                  tudatban, hogy egy kesergő Elvirának ki kellett valahol szivét öntenie.
            </p>
				<p>
               - És a mikor bujában meghal, - eszelte ki Kertész ugyanama logikával
                  az elhalálozás valószinü, sőt biztos bekövetkezését.
            </p>
				<p>
               - Tény (bár nem emlékszem rá egészen), - konstatálja az öreg ur, -
                  hogy ez a két legszebb része költeményemnek. No, meg a „madárdal”. E’mmár aztán
                  igazán döfi... Igyunk, gyerekek!
            </p>
				<p>
               És tovább ittanak a gyerekek.
            </p>
			</div>
			<div type="chapter">
				<head>
               Fenn a kasban.
            </head>
				<p>
               Ittasan a bortól és örömtől, ifjui reményekkel s egy jól
                  megkoncipiált tervvel agyában, tántorgott föl hálószobájába az öreg expoéta.
            </p>
				<p>
               A terv az volt, hogy mégis csak eladja a Sárkányt és Szélvészt s uj,
                  diszes kiadásban kinyomatja „Elvira keservei”-t az árukon.
            </p>
				<p>
               - Az ördög hitte volna, hogy a kor izlése ennyire megváltozott négy
                  decennium alatt! Meghaladtam a koromat négy decenniummal, az arkangyalát!...
                  Hiába, a zseni kitör és eget kér! - duhajkodott magában Dobay Alajos, az ötvenes
                  évek félreismert nagysága.
            </p>
				<p>
               Még soká ábrándozott, mielőtt elaludt volna. S álma édes volt, mint a
                  méz. Angyalok zenéje mellett cigányozott reggelig. Kisbőgős nélkül, az igaz, de a
                  kisbőgőst: a legmolettebb és legnyájasabb angyalkát ölébe ültette, hát azért nem
                  szólt a kisbőgő.
            </p>
				<p>
               Azonban az álom se tarthat örökké. Éppen ama pillanatban, a melyben a
                  kisbőgős hosszu, szenvedélyes szerelmi ostrom után végre beleegyezését adta, hogy
                  ajkainak mézét tiz forintok ellenében megszedhesse szerelmes szeladonja, - éppen a
                  leggyönyörteljesebb percben, a midőn ajkaik csucsoritva, mint villamossággal telt
                  felhők egy villámszikra tüzével egymásra csapni szándékoztak volna: kellett
                  fölébrednie szegény Dobaynak egy nem annyira villamos, mint türelmetlen és ideges
                  rángatástól, a mely is ő nagysága kegyes kezeitől származott.
            </p>
				<p>
               - Ejha, asszony! Még öt percig hagyhattál volna; éppen a legjavát
                  szakitottad félbe, - dörmögött az öreg, de nem haragudott, mert előtte a dicsőség
                  és remény, a gazdagság, a fény.
            </p>
				<p>
               Előbb azonban az árnyat kellett kiállania. Mert sötét és borús felhői
                  felesége arcának harcra keltek az égi világossággal. De hiába, az égi világosság
                  maradt a győztes s a felhők haragosan vonultak odább.
            </p>
				<p>
               - Ugyan szépen nézett ki tegnap, mondhatom. Nem szégyelli magát: egy
                  nagy leányos apa létére ugy leinni magát?
            </p>
				<p>
               Jobb batáron mint szamáron”...)
            </p>
				<p>
               - Maga még most is be van rugva...
            </p>
				<p>
               Sampanyerrel teleittam magamat”...)
            </p>
				<p>
               - Jobb, ha azonnal felöltözködik s elmegy a gőzfürdőbe és haza nem
                  jön, a mig teljesen ki nem józanodik.
            </p>
				<p>
               - (Fürdik a holdvilág az éj tengerében”...)
            </p>
				<p>
               - A leánya előtt csak nem akarja eljátszani a tekintélyét?...
            </p>
				<p>
               Attól ugyan ihatik kend, ihatik kend”...)
            </p>
				<p>
               - Maga nemcsak részeg, de bolond is. Ugy énekel, mint a
                  parasztok.
            </p>
				<p>
               - Se részeg, se bolond nem vagyok. Boldog vagyok, Idám. Jer
                  keblemre... Szeretlek.
            </p>
				<p>
               És az asszony: a fiatalos, menyecskés asszony, a kit évek óta nem
                  érintett férfi csókja, ölelése, nem ellenkezett, nem tért ki az öreg ember
                  csodálatosan fiatalos, tüzes ostromlása elől, odatapadt a keblére s élvetegen
                  nyujtá csókra ajkait.
            </p>
				<p>
               *
            </p>
				<p>
               Reggelire nem pogácsát kapott a Lojzika, hanem teát, sonkát,
                  pástétomot és két tojást. Jóllakva és megelégedetten, az asszonynak egy szót se
                  szólva (meglepetésnek tartogatta a dolgot), indult munkába az „Elvira keservei”
                  ügyében.
            </p>
				<p>
               Először is a sürgönyhivatalba ment. Ott föladta a következő
                  sürgönyt:
            </p>
				<p>
               „Botos István urnak
            </p>
				<p>
               Lasnak.
            </p>
				<p>
               A Szélvészt és Sárkányt adja el. Ha nem veszik, adjon el valami
                  olyat, a mit megvesznek. Ha semmi ilyes nincs, adjon el valamit, a mi lesz,
                  például a jövő évi repcét. És küldje az árát expressz postafordultával. Adósságot
                  csinálni, hitelt igénybe venni nem szabad.
            </p>
				<p>
               Dobay.”
            </p>
				<p>
               Ezután kikaparászta tárcájából Dobay azt a névjegyet, a melyre
                  Pollitzer antikvárius nevét és lakását följegyezte volt: Pollitzer Mór,
                  Károly-körut 5.
            </p>
				<p>
               - Nincs ugyan messze, - gondolá Dobay, - de miért ne mehetnék kocsin
                  odáig is. Hisz pénz lesz, mint pelyva. Az „Elvira keservei” legalább is tizezer
                  forintot fognak jövedelmezni.
            </p>
				<p>
               A Szervita-téren fiakkerbe vágta hát magát s a Pollitzer boltja elé
                  robogott.
            </p>
				<p>
               Pollitzerhez - mióta megvan a boltja - fiakkeren még élő nem
                  hajtatott. Nem csoda hát, hogy ifjabb Pollitzer megbámulta a fiakkert és grófnak
                  nézte a fiakkerezőt.
            </p>
				<p>
               - Jó napot, Pollitzer ur, maga az?
            </p>
				<p>
               - Szolgálatjára, méltóságos gróf ur.
            </p>
				<p>
               - Csak hagyja, hagyja, - intett Dobay Alajos.
            </p>
				<p>
               Hogy miért intett és miért mondta, hogy: „hagyja - hagyja”, azt nem
                  tudni, mert Pollitzernek eszeágában se volt kezet csókolni. Nyilván azt gondolta
                  az öreg ur, hogy ha már grófnak nézik, megtehetik vele azt a csufot is.
            </p>
				<p>
               - Én egy raritást keresek, Pollitzer ur.
            </p>
				<p>
               - A Dobayt?
            </p>
				<p>
               - A Dobayt! Hát honnan tudja?
            </p>
				<p>
               - Ez most a legnagyobb raritás a világon. Az egész földtekén csak
                  egyetlenegy eladó Dobay létez: az én birtokomban, - igy szavalt ifjabb Pollitzer s
                  ezzel kecsesen a középső és mutató ujja közé fogva egy könyvet, kétszer-háromszor
                  meghimbálta a levegőben, majd megcirógatta szépen, mint egy pejcsikót, csak éppen,
                  hogy meg nem kinálta cukorral.
            </p>
				<p>
               - Hát keresik a Dobayt? - kérdi ragyogó arccal az öreg.
            </p>
				<p>
               - Hogy keresik? Micsoda kérdés? Szeretem hinni, hogy keresik... Csak
                  volna belőle vagy ezer, mindjárt becsuknám a gseftet.
            </p>
				<p>
               - És miért csukná be a gseftet, kedves barátom?
            </p>
				<p>
               - Hát, mert házat vennék a Dobayn.
            </p>
				<p>
               - Házat venne a Dobayn?
            </p>
				<p>
               - Természetes, hogy persze. Nem szabad nekem Hausherr lenni?
            </p>
				<p>
               - Dehogy nem, édes fiacskám, hanem ezer Dobay árán nem lehet házat
                  kapni.
            </p>
				<p>
               - Hát a Haas annyiért nem adja oda a házát, de a Hanser kevesebbért
                  is odaadja a hauzát: a Dohány-utca 16. számot. Igen jó objekt, tiz percentet
                  hoz.
            </p>
				<p>
               - És mennyibe kerül?
            </p>
				<p>
               - Ötvenezer forintba.
            </p>
				<p>
               Az öreg nem válaszolt, mert előbb komputust kellett csinálnia.
                  Fölállitá a hármas szabályt: Ha ezer Dobay árán 50.000 forintos házat lehet venni
                  - akkor egy Dobayn x forintos házat lehet venni? Szorzott, osztott és kijött, hogy
                  50 forintosat. Ilyen ház ugyan alig van, de legalább kisült (s ez is valami), hogy
                  egy Dobaynak az ára ötven forint.
            </p>
				<p>
               Méreg, hogy az ember saját költeményeinek egy hatvan krajcáros
                  példányát ötven forintért kénytelen megvásárolni. De hát mit tegyen? Az utolsóról
                  keletlen kalácsot evett, az utolsóelőttiek pedig idegen kézen, idegen könyvtárban
                  őriztettek. Kölcsön csak nem kérheti saját költeményeit és pláne leánya
                  udvarlóitól.
            </p>
				<p>
               Alkudni szintén nem mert az öreg, először, mert grófnak nézték,
                  másodszor, mert belátta, hogy a földtekének utolsó Dobayjára ugyis hiába
                  alkudnék.
            </p>
				<p>
               Savanyu arccal bár, kivette tárcájából az útiköltségre félretett
                  ötvenesét és hanyag eleganciával odadobta Pollitzer ur elé.
            </p>
				<p>
               Pollitzer ur megfricskázta a ropogós bankót, aztán a világosság elé
                  tartotta. Ismét megfricskázta és meggyőződvén róla, hogy nem hamis,
                  megcsalatkozott ábrázattal ejtette a pudlira.
            </p>
				<p>
               - Méltóságos gróf ur - ez nem sok!
            </p>
				<p>
               - Nem sok? De hisz inkább méreg sok, - ijedezett Dobay, kinek
                  zsebében már összesen csak 3 frt 75 krajcár honolt.
            </p>
				<p>
               - Hát kérem, tekintve, hogy a méltóságos ur első kundsaft és hogy ily
                  magas összeköttetést föltartani akarok: pénzbe nem kivánok többet, de engedje meg
                  gróf ur, ilyen ritkaság eladásakor szokásba van nálam egy kis ajándék-ráadás, hogy
                  vigasztalva legyek a...
            </p>
				<p>
               - Jó, küldök tizenkét nyulat az uradalomból, - sóhajtott föl az öreg
                  Lojzi.
            </p>
				<p>
               - Hm, kérem szépen, a nyúl nem kóser - a liba kóser.
            </p>
				<p>
               - A liba kóser? Nem bánom, küldök hat libát.
            </p>
				<p>
               - Tizenkettőt tetszett mondani...
            </p>
				<p>
               - A milliomát, legyen hát tizenkettő. Ide azzal a könyvvel.
            </p>
				<p>
               - És mikor kapom a libákat, kérem alásan?
            </p>
				<p>
               - Sürgönyözök, hogy küldjék azonnal.
            </p>
				<p>
               - Talán föltennénk a sürgönyt.
            </p>
				<p>
               - Föl? Az áldóját! Hagy irom:
            </p>
				<p>
               „Botos István ispán urnak
            </p>
				<p>
               Lasnak.
            </p>
				<p>
               Pollitzer Mór, Károly-körut 5. cimre 12 hizott libát küldjön
                  azonnal.
            </p>
				<p>
               Dobay.”
            </p>
				<p>
               - Itt a korona, küldje el.
            </p>
				<p>
               - Kisztihand, gróf ur! Annyit mondhatok, hogy jó vásárt méltóztatott
                  csinálni. Tessék: itt a Dobay! Kisztihand!
            </p>
				<p>
               - Csak hagyja - hagyja, kedves barátom.
            </p>
				<p>
               Saját költeményeinek véres verejtékkel, azaz drága pénzen és
                  naturáliákon megszerzett birtokában foglalt ujra helyet Dobay Alajos kocsijában, s
                  egyenest Singer és Wolfner könyvkiadó urakhoz hajtatott.
            </p>
				<p>
               Ott félóráig tárgyalt, mig megegyezett velük olyképpen, hogy a kiadás
                  szerző tulajdona marad; a nyomtatási költség 478 forintot fog kitenni; az
                  elárusitásért 45 százalék jár stb.
            </p>
				<p>
               Dehogy engedte volna a szerzői tulajdonjogot! (No, nem is kérték
                  tőle.)
            </p>
				<p>
               - (Csak nem vagyok bolond fix összegért eladni a kiadás jogát, hogy a
                  kiadó hizzon verseimen s ő vegye meg a Dohány-utca 16. számu házat. Olyan nincs.)
                  Dohány-utca 16., - szólt oda a fiakkernek. - Már csak megnézem a házamat.
            </p>
				<p>
               Nem volt rossz ház. Mindössze, hogy az egyik boltjában sajtos volt, a
                  másikban meg libahentes, - vagy hogy hivják azt a mesterembert, a ki libazsírt,
                  libaszalámit és libaszafaládét árul. Ezektől támadt egy kis rossz szag a házban,
                  no de azon lehet segiteni.
            </p>
				<p>
               - Majd fölmondok nekik s a sajtos helyébe virágkereskedést, a
                  libahentes helyébe meg illatszer-raktárt telepitek. Csak ész kell mindenhez! -
                  hencegett magában Dobay. - Hajts a Nemzetibe. Nem a színházba, mert oda még korán
                  van.
            </p>
				<p>
               - A hajós-egyesületbe, nagysága?
            </p>
				<p>
               - Nem szoktam hajókázni, még nyáron sem. A hotelbe, tulok!
            </p>
				<p>
               - Igenis! - vigyorgott a fiakkeres ama biztos tapasztalata folytán,
                  hogy a ki goromba, az jól szokott fizetni.
            </p>
				<p>
               Jól is fizetett Dobay. Az összes folyótőkéjének kilenctized részét: 3
                  forintot adott a fiakkernek. Hogy az összetulkozott kocsis ezt appreciálni nem
                  tudta, és hogy megvetőleg csörgette meg markában a három ezüstforintot, az az
                  összetulkozott kocsis bornirtságára vall és nem a Dobay generozitását dönti
                  meg.
            </p>
				<p>
               Ugyan csupán huszonöt vassal a zsebében, de azért vigan mérte a
                  lépcsőt Lojzi papa, annak tudatában, hogy gyorsan, okosan és erélylyel intézte el
                  folyó ügyeit és hogy egy-két hét multán 25 krajcár helyett legalább 2500 forint
                  fog bugyellárisában dagadozni.
            </p>
			</div>
			<div type="chapter">
				<head>
               Sipiczky fordulása.
            </head>
				<p>
               ...Benyitott a szobájába. Az első dolog, a mit ott meglátott, egy
                  nagy malomkerék volt, vegyes virágokból. Ez az asztalon hevert. Jól körülszagolta
                  s aztán tovább vizsgálódott. Az egyik sarokban ott ült a felesége meghatott
                  édesanyai ábrázattal, a másikban az Inci lehajtott, sápadt fejecskéjét a szék
                  támlájára eresztve, végre a harmadik sarokban Sipiczky hajlongott, mint a
                  Gottschlig porcellán-kinaija, azzal a különbséggel, hogy Sipiczky nem ült, mint a
                  kinai, de állott.
            </p>
				<p>
               Egyikük se vallott egy kukkot sem. Ez Dobayt idegessé tette.
            </p>
				<p>
               - Hát mi lelt benneteket, megnémultatok?
            </p>
				<p>
               Egy hang sem. Azaz, hogy mégis. Inci halk zokogása - mint egy sebzett
                  kis galamb nyögdécselése - töri meg a csöndet.
            </p>
				<p>
               Az öreg dühbe gurult.
            </p>
				<p>
               - Ki bántotta ezt a leányt?
            </p>
				<p>
               A leány fölugrik és atyja nyaka köré fonja reszkető karjait, ugy int
                  némán, hogy senki.
            </p>
				<p>
               - Hát akkor miért rísz, kis cselédem? Na, majd lecsókolom a
                  könyeidet. Ne félj, mig az apádat látod.
            </p>
				<p>
               A mama idejét látta a szerepváltoztatásnak. Meghatott édesanyai
                  ábrázatát részben örömkönyektől áztatott édesanyai, részben lágy, boldog hitvesi
                  ábrázattá változtatta és férje vállára hajtván frufrus fejét, macskaszerü
                  mimikával sugta fülébe:
            </p>
				<p>
               - A bimbó hasadása... örömkönyek... Megkérték a kezét.
            </p>
				<p>
               Most eszmélt föl Dobay. (Tehát a szüz szemérme! A szüzé, ki előtt
                  misztérium a szerelem, félisten a férfi; ki után vágyik, de a kitől fél... Ez
                  az!... A malomkerék meg a megkérési cerimónia garniturája; a mama meghatottsága a
                  boldogitó részleges beleegyezés; a Sipiczky hajlongása meg bevezetése a totális
                  beleegyezés kieszközlése és elnyerésének... Ez most rajta áll!) Ekként egybefüzvén
                  logikai láncszemeit, elkomolyodott Dobay Alajos. Mert érezte, hogy leányának sorsa
                  és boldogsága az ő kezeibe van letéve.
            </p>
				<p>
               Felesége hiúsága és gőgje rég megvesztegették annak itélőtehetségét.
                  A leányka engedelmes, jó gyermek: az ugy cselekszik, a hogy szülei parancsolják.
                  Tehát egyedül ő rajta a felelősség gyermeke boldogságáért.
            </p>
				<p>
               Föltette magában, hogy Isten rendelése szerint, tiszta szivvel,
                  minden önzés nélkül teljesiti kötelességét, az óvatos és szerető atya
                  gondosságával: hogy nem anyagi érdek fogja vezérelni, hanem első sorban is a kérő
                  jelleme és megbizhatósága.
            </p>
				<p>
               Megsimogatta leánya szöghaját és valamit sugott a fülébe.
            </p>
				<p>
               A leányka erre a szomszéd szobába távozott...
            </p>
				<p>
               ...Sipiczky tegnap esti sikerén fölbuzdulva, elérkezettnek látta a
                  pillanatot, hogy megkérje Incit. Hát most itt van. Föláll és elmondja mondókáját
                  Dobaynak:
            </p>
				<p>
               ...Hogy szereti Incit és tenyerén fogja hordani, ha sorsát hajlandó
                  az övével egybefüzni; ha nem, - széles a világ, elrejtőzik majd valamely zugába
                  stb. stb.
            </p>
				<p>
               Az öreg végighallgatja ünnepies, komoly arccal. Komiko-humorisztikus
                  allürjei elsimulnak szépen; egyszerű méltóság ül az arcára. A magyar nemes ember
                  marad meg belőle csupán, a ki fehér oszlopos kurián tanulta meg vérét és hazáját
                  szeretni s imádni egy selyemfőkötős, jóságos mosolygásu édesanyától. Bajuszát se
                  sodoritja, mint szokta, ha széles a kedve, fejét se vakarja, mint szokta, ha
                  mérges; vonásai és mozdulatai nyugodtak és szelidek.
            </p>
				<p>
               A parthie-hajhász lengyel parvenüt láthatólag zavarba hozza ez a
                  magatartás. Ő csak külsőségeiből ismerte a gentlemant, (a ki mókáival imponál az
                  éretlen tömegnek). A szivben és lélekben fogantatott grandseigneur-t: azt nem
                  ismerte ő. Ilyet látott most maga előtt. És dicséretére legyen mondva,
                  fölismerte.
            </p>
				<p>
               Mondókájának utolsó szavait már szinte zavartan hebegi el a
                  rutinozott világfi - és lesüti tekintetét a nagyur előtt.
            </p>
				<p>
               Dobay hozzálépett és két karját szeliden megfogva, leülteti leánya
                  kérőjét. Ő maga állva marad s elkezd beszélni halkan, de nyomatékkal, nyájasan, de
                  őszintén.
            </p>
				<p>
               ...Olyan a beszéde, mint a hegyi patak: gyorsan folyik a szó ajkáról,
                  üdén és tisztán...
            </p>
				<p>
               ...Olyan a beszéde, mint egy attikai szónoklat: kenetesség nélküli,
                  de vallásosan mély.
            </p>
				<p>
               A fiatalember meghatva hallgatja, mint a bűnös, ki megtér a szentirás
                  igéjén. Lelkülete egy gyors átváltozáson megy keresztül. Már mélyen bánja, hogy
                  cinikus, frivol életfölfogásával e szentélybe betolakodni merészkedett.
            </p>
				<p>
               Bánja. Pedig az öreg Dobay nem mond semmi olyast, a mi őt bánthatná.
                  Nem is ad tagadó választ. Csak azt magyarázta eddig, hogy mi a családi élet
                  szentsége, - hogy mije a férj szerető, hű hitvesének, - hogy egy szubtilis női
                  sziv érzékenységét miként kell a férfinak - a ki erős - respektálnia.
            </p>
				<p>
               Csak ilyeneket beszélt eddig. A részletek azután következtek. A
                  legnehezebb, a legkényesebb pont a vagyoni kérdés megoldása volt.
            </p>
				<p>
               Az öreg ur finom tapintattal először is a maga viszonyait tárja föl,
                  - nyilt-szivüen, nem kötelező őszinteséggel.
            </p>
				<p>
               Dobayné föl-fölszisszen néha - mint a kinek a tyukszemére hágtak, -
                  de nem mert szólani. Érezte, hogy itt most csak egy embernek van joga beszélni, s
                  az a férje. Ő volt most az ur itt: föltétlen ur az összes lelkek fölött. Nem szólt
                  hát, bár az elfojtott, meggyült haragtól s az álszégyen érzetétől lángbaborult
                  arca férje szavain:
            </p>
				<p>
               - Mi szegények vagyunk, de becsületesek. Háromezer holdunk van, az
                  igaz, de abból kétezer hold kipusztított erdő, a többi harmadrendű sovány
                  szántóföld, a melynek jövedelme 6000 forintra megy. Ezt kapja majd a leányom, ha
                  mi, Isten akaratából pihenni térünk. Addig csak annyit, a mennyit éppen adni
                  képesek leszünk: évenkint legföllebb kétezer forintot. Nos: ebből természetesen
                  nem lehet megélni... A másik dolog, a miről föl kell, hogy világositsalak: a
                  származásom... Én nem származom olyan ősrégi családból, mint te vagy a feleségem.
                  Őseim egyszerű bányászok valának, de becsületesek. A bánya-büntetésre összeirottak
                  listáján soha elő nem fordult a Dobák név. Mert igy hivtak bennünket még ezelőtt
                  száztiz esztendővel, a mikor szépatyám a nemességet kapta József császár
                  kegyelméből... Erre vagyok én büszke: erre a becsületünkre!
            </p>
				<p>
               Dobayné ajkába harapott, hogy szinte vér serkedt a fogai nyomán.
            </p>
				<p>
               - Őrült! - sziszegte, de csak nem mert szólni...
            </p>
				<p>
               A lengyel gróf ellenben sápadtan és komoly méltósággal hallgatta az
                  öreget, s azt gondolta magában: mily vétek, hogy ő nem tud ilyen becsületes
                  lenni!... Megfogadta, elhatározta, hogy ma legalább igaz lesz és becsületes.
            </p>
				<p>
               Beszélnie kellett. Eleinte akadozott, később fölmelegedve az öreg ur
                  bizalmat gerjesztő figyelmes arcától, tüzbe jött és tudott beszélni ő is egyenes,
                  becsületes nyiltszivüséggel, - ma talán először életében.
            </p>
				<p>
               Elmondta, hogy ő régi nemes és igazi gróf, de a királyi atyafiságról
                  hallgatott.
            </p>
				<p>
               De itt már közbeszólt az asszony:
            </p>
				<p>
               - Miért hallgatja el összeköttetéseit: azt, hogy ükanyja
                  Ponjatovszky-leány volt és hogy a Sanguskókkal és Sapieha hercegekkel közeli
                  rokonságban áll?
            </p>
				<p>
               - Azért, nagyságos asszonyom, mert akkor nem mondanék igazat.
            </p>
				<p>
               Általános mély csönd. Dobayné töri meg:
            </p>
				<p>
               - Eddig ugy mondta.
            </p>
				<p>
               Lángbaborult sápadt arca a szegény lengyelnek; alig fért ki torkán a
                  szó, de azért kinyomta: „Hazudtam!”
            </p>
				<p>
               Tágra nyilt két szeme öreg Dobaynak. Nem a nagy rokonsági kilátások
                  eltünte fölötti bánatában, hanem afölötti bámulatában, hogy hazudott Sipiczky.
                  (Egy szakállas ember!)
            </p>
				<p>
               Észrevette ezt a lengyel és beszédét eképpen folytatá:
            </p>
				<p>
               - Hagyományos rossz szokásunk, bününk, vétkünk nekünk lengyeleknek,
                  hogy családi összeköttetés és vagyoni viszonyaink tekintetében sohase, vagy csak
                  ritkán mondunk igazat... Ezentul nem teszem.
            </p>
				<p>
               - Ez nem is szép dolog és nem férfihez illő, - mondta egyszerüen az
                  öreg Dobay.
            </p>
				<p>
               Dobayné ellenben megvetéssel méregette végig a paraszt igazmondással
                  saját rangját lefokozó „ostoba lengyel fickót.”
            </p>
				<p>
               - Hát akkor a majorátus sem igaz, édes gróf Sipiczky?
            </p>
				<p>
               - Az van a családban s én vagyok a várományosa, ha Boleslaw
                  fia...
            </p>
				<p>
               - A tizenhatodik?
            </p>
				<p>
               - Nem, csak a hatodik Boleslaw fia el találna halni.
            </p>
				<p>
               - És beteg az az ur? - kérdi Dobayné. - Csakugyan nem élhet három
                  évnél tovább?
            </p>
				<p>
               - Nem beteg, nagyságos asszonyom és fiatalabb, mint én.
            </p>
				<p>
               - Hát akkor mi marad magából, édes Sipicsky, a leányom számára? -
                  selypitett Dobayné.
            </p>
				<p>
               (Dobayné mindig selypitett s a c-t cs-nek mondta, ha erőt vett rajta
                  a méreg.)
            </p>
				<p>
               E brutális megjegyzésen föllázadt az öreg ur.
            </p>
				<p>
               - Nem engedhetem, hogy a vendéget megillető tiszteletet megsértse, -
                  fedte nejét.
            </p>
				<p>
               Ő nagysága nem szólt. Mutatóujja köré csavarta hajának egy pamacsát
                  és kétszer-háromszor megrántva azt dühében, mint egy tragika, a szomszéd szobába
                  rohant.
            </p>
				<p>
               A két férfi egyedül maradt. Egy ideig hallgattak. A lengyel törte meg
                  a csöndet:
            </p>
				<p>
               - Nem érdemlem meg a leányod kezét. Nem vagyok én abból a becsületes
                  fajtából való, a miből ti. Egy léha, büzös légkörben nőttem nagygyá. (Csönd.) Most
                  kezdem csak igazán érezni, hogy sokkal jobban szeretem őt, mint hogysem e házasság
                  által boldogtalanná tegyem életét. Én egy sivár ember vagyok...
            </p>
				<p>
               Az öreg Dobayt meghatotta ez az önvád.
            </p>
				<p>
               - Nem ugy, fiam, jó ember vagy és helyén van a szived. Csak nem volt,
                  a ki vezessen. A házamat ezentul se kerüld és légy bizalommal hozzám, - tekints
                  apádnak.
            </p>
				<p>
               A lengyel, felejtve formaságot, arisztokratikus önfegyelmét teljesen
                  elvesztve borult az öreg keblére és görcsösen megszorítva kezeit, e szavakkal
                  távozott:
            </p>
				<p>
               - Köszönöm a kegyet, eljövök. A testvérje leszek ezentul... Engedd
                  meg.
            </p>
				<p>
               *
            </p>
				<p>
               - Válassz ki egy virágot ebből a csokorból s tedd el emlékül. Oly
                  ember adta, a ki léha volt, de jó és téged igazán szeret: mert lemondott a
                  kezedről, - igy szólt Dobay leányához és nagyon meg volt hatva.
            </p>
				<p>
               Földerült Inci sápadt arca, Dobay meglepődött.
            </p>
				<p>
               - Hát te örülsz ennek, kis báránykám? Nem éreztél vonzalmat
                  iránta?
            </p>
				<p>
               - Oh nem, nem, itt maradok veletek, - válaszolt a kis Inci örömmel és
                  határozottan.
            </p>
				<p>
               - És te ezt nem tudtad, Ida? Ida! Vagy nem vetted számitásba
                  gyermeked érzelmeit?
            </p>
				<p>
               - De igen. Azonban mire való házasságban a szerelem? Lám én
                  szerettelek és most...
            </p>
				<p>
               Elsápadt az öreg ur, de összeszedte minden erejét. A kiméletlen
                  durvaságra szeliden válaszolt:
            </p>
				<p>
               - És most is szeretsz, habár öntudatlanul is. Ha meghalnék, szivedből
                  megsiratnál és virágot ültetnél sirhalmomra. A szerelmet: az elsőt, egy nő se
                  felejti el soha.
            </p>
				<p>
               Az asszony, a 35 éves, érett, szép asszony elpirult s egy könycsepp
                  szivárgott a pillájára. S a férfi, a hetven éves délceg aggastyán, lecsókolta azt
                  a könyet.
            </p>
				<p>
               Az Inci könyeit lecsókolni már nehezebb lett volna. Megeredt azoknak
                  árja s folyt, mint a patak, hogy csuromviz lett tőlük pici zsebkendője...
                  Örömkönyek voltak azok.
            </p>
			</div>
			<div type="chapter">
				<head>
               A Kalvyl-ok esete.
            </head>
				<p>
               Kalvyl Farkas János báró Sziléziában született. Atyja halála után
                  testvérével, Frigyessel osztozott annak birtokán. Egynek-egynek ezer német hold
                  jutott, a mi ott szép vagyon, különösen, ha megbecsülik. Farkas János meg is
                  becsülte, de Frigyes elverte a magáét.
            </p>
				<p>
               Erre fogja magát a bolondos jószivü Farkas János és újra megosztozik
                  testvérével, most már az ő ezer holdján. (Ötszáz holdból is meg lehet élni.)
            </p>
				<p>
               Azonban Frigyes, a kinek ezer hold is kevés volt, természetes,
                  elverte az ötszáz holdat is. Nemhogy, hanem csinált a hegyibe még nyolcvanezer
                  forint ára becsületbeli adósságot is.
            </p>
				<p>
               Mit volt mit tennie Farkas Jánosnak! Eladta a saját ötszáz holdját és
                  kifizette a Frigyes adósságát, hogy megmentse a család és név becsületét. A még
                  fönmaradó huszonötezer forintjával zsebében pedig nekiment Sziléziának bérletet
                  keresni.
            </p>
				<p>
               Mire megtalálta a bérletet, sürgönyt kap, hogy meghalt a fiatal
                  felesége gyermekágyban, de a gyermek, az egészséges.
            </p>
				<p>
               Szegény Farkas János e hirre, mint egy rongy, ugy esett össze
                  fájdalmában. De addig locsolták, mig csak föl nem kelt s el nem indulhatott haza,
                  a sors által oly kiméletlenül megtépett kis fészkébe. Ott eltemette a szép
                  feleségét. A temetés után azonban bevánszorgott az ágyába s benne maradt egy
                  hónapig - nagy betegen. Hagymázba esett. Ebből is csak fölépült, atyjának hű
                  barátja, Leipzig Vilmos gróf önfeláldozó ápolása mellett.
            </p>
				<p>
               Ez a Leipzig Vilmos azt az ajánlatot tette neki akkor, hogy hagyjon
                  föl a bérlet eszméjével és vegye át az ő magyarországi huszezer holdas uradalmát
                  (a mire ráfizet) olyképpen, hogy a rajta levő adósságok kamatjait fizesse a
                  jövedelemből s ha futná, törleszszen tőkét is vele. Számadással nem tartozik. (Egy
                  olyan ember, a ki a becsületért a sajátját is eldobja magától, a másét biztosan
                  nem fogja bántani.) Ezért a fáradságáért évi hatezer forintot kapna Kalvyl
                  János.
            </p>
				<p>
               Az ajánlat elfogadtatott. Kalvyl János pakkolt. Utazóbőröndje
                  legaljára tette bárói nemeslevelét (erre most egyelőre nem volt szükség), azután
                  még egy csomó gazdasági könyvet, egy magyar grammatikát, ingeket és ruhákat dobott
                  belé és ezzel az egy bőrönddel, a kéthónapos ifjabb Kalvyl Jánossal s egy kövér
                  dajkával nekiindult Cseszneknek.
            </p>
				<p>
               Ott szép volt a vidék: regényes és balzsamos levegőjü. Még az emberek
                  is magyarok voltak, de többnyire beszéltek tótul is. Farkas János meg tudta volna
                  magát velük értetni, de azért megtanult magyarul is. Volt becsülete. Két hónap
                  alatt bevágta a grammatikát, egy esztendeig a helybeli kálomista paptól társalgási
                  órákat vett és három év mulva már ilyképpen üdvözlé vendégeit:
            </p>
				<p>
               - Szervusz, te pocsétakerülő; hát hol csavarogsz erre, a merre a
                  madár se jár?
            </p>
				<p>
               Különben gazdálkodott Kalvyl János. Még pedig ugy, hogy hajnalban
                  kelt s éjfélkor feküdt le. Este ugyanis számolt és kalkulált. Mert sok volt a
                  számolni valója a gyárak miatt. A saját vesződségére ugyanis gyárakat épittetett:
                  egy keményitőgyárat, egy cementgyárat, egy butorgyárat és három szeszgyárat.
            </p>
				<p>
               Az igaz, hogy ezek azután ugy jövedelmeztek, hogy az uradalmon levő
                  hatszázezer forintnyi adósság hat év alatt ugy eltünt, mintha sohasem is lett
                  volna s a hetedik év végén öreg barátjának már kerek száztizezer forintot vitt föl
                  Leitmeritzbe egy zacskóban, a mely viszont a mellénye bélésébe volt bevarrva. (Ezt
                  az óvatossági rendszabályt már itthon tanulta nálunk.)
            </p>
				<p>
               Az öreg Leipzig Vilmosnak e csuda fölötti bámulatában lepotyogott
                  félszeméről a monoklija, a mi miatt aztán beszélni se tudott, csak a pénzes zsákot
                  tologatta magától, mint valami bünös szerzeményt. Később azonban némi magyarázatok
                  után mégis elfogadta a pénzt, de először fölemelte a Farkas János fizetését
                  tizenkétezer forintra s azonkívül még százezer forintot biztositott neki
                  végkielégités cimén. Midőn pedig ezt Farkas János sokallotta volna, kereken
                  kijelentette, hogy ő se nem disznó, se nem gazember, hát ne okoskodjék.
            </p>
				<p>
               Nem is okoskodott soká Farkas János, hiszen gyermeke volt: őseinek
                  utódja, a ki bár pitykés dolmányban járt s egy szót se vallott se csehül, se
                  németül, de mégis csak Kalvyl volt, a sléziai Kalvylok nemzetségéből és leendő őse
                  a Kalvylok magyar ágának. Illik, hogy a magyar Kalvylok őséről ne mondhassák el
                  majdan utódjai, hogy dédapácskájuk éhenkórász vala.
            </p>
				<p>
               Isten azonban ugy akarta, hogy vagyongyüjtési tervét ne valósithassa
                  meg Farkas János. Meghalt fiatalon, negyven éves korában, egyedül hagyván tizenkét
                  éves árváját.
            </p>
				<p>
               Az árvából festő lett az idők folyamán. Az ötvenezer forintos
                  hagyatékból meg tizezer forintos hagyaték a gyámok kezén. Ez a tizezer forint
                  pedig Bugyi Andrásnak adatott kölcsön váltóra, mert nála mégis nyolc százalékot
                  hozott. Bugyi Andrást azonban természetesen ellicitálták, a tizezer forinttal
                  együtt...
            </p>
				<p>
               Igy Kalvyl Jánosnak kezemunkájából kellett megélnie...
            </p>
				<p>
               Ime, a Kalvyl Jánosok élettörténete.
            </p>
				<p>
               Kitünik ezekből, hogy derék, becsületes, de „peches” emberek voltak a
                  Kalvyl Jánosok. És ezt érezte a mi Jánosunk. Ez az érzet: az a babonás hit, hogy
                  szerencsétlenségre született (hiszen már születése is halálthozó volt), kedvét
                  gyászfátyollal boritotta be. Ott ült a gyász fényes, nagy szemében és magas, fehér
                  homloka redőin. Csak az ajka körül (pedig ott a bánat rendes székhelye) nem tudott
                  megtelepedni. Az sima volt, üde, mint egy ártatlan gyermek ajka, oly gyermeké, kit
                  soha keserüség nem ért.
            </p>
				<p>
               De tényleg sem volt oka Kalvyl Jánosnak bizni szerencséjében eddigi
                  tapasztalatai után. Zárkózott lelkülete miatt nem kedvelték a bohém
                  művészvilágban. A báró gőgjének tulajdonitották hideg magatartását. Pedig ő
                  szerette ezeket az embereket, az ő munkatársait. És szivének egész melegével
                  rajongott a művészetért.
            </p>
				<p>
               Bár soha semminemü külső sikert nem ért el művészetével. Képeit
                  elrajzolt fantazmagóriáknak csufolta a kritika. („Lelke van a festőnek, de keze
                  nincs.”)
            </p>
				<p>
               Ez a kritika keseritette el leginkább Jánost. Egész lénye a művészet
                  szeretetében olvadt föl és még se tartották művésznek!
            </p>
				<p>
               Ő egymaga hitte, tudta, hogy művész. (Miért nem értik hát meg őt az
                  emberek? Nyilván ugy lesz, hogy nem ismeri az életet. De egy oldalát legalább: a
                  bánatot csak ismeri. Hát oly kevés embernek, senkinek sincs bánata; senki se rokon
                  az ő lelkével, hogy nem érti meg senki, - de senki?!)
            </p>
				<p>
               Igy tépelődött János s e tépelődés habozó, bizonytalan jellegét
                  reányomta egész egyéniségére. Hol szerény volt egész az alázatosságig, hol büszke
                  egész a dölyfig, különösen, ha fölébredt benne a művészi öntudat.
            </p>
				<p>
               Azért nem is tartozott ő az ugynevezett társaságba való emberek közé.
                  De azért sem, mert semmiről nem tudott semmiségeket összehadarni: a
                  szalonelméncségek bosszantották. De különös ellenszenvvel viseltetett ama
                  szmokingos alakok iránt, a kik hallja-magázták a leányokat, leszervuszozták az
                  öreg urakat és kétértelmű viccekkel mulattatták az asszonyokat.
            </p>
				<p>
               Ezeket gyülölte. Pedig szivében kevés helyet adott ennek az
                  érzelemnek. Általában szerette az embereket és magának, önhibájának
                  tulajdonitotta, hogy azok nem szeretik őt...
            </p>
				<p>
               Hát ennek az embernek a tekintetétől pirult el Inci. Pedig nem volt
                  szép, még tetszetős sem ez az ember. A szemei nagyok és bánatosak, ajka szelid és
                  szőke haja olyan csudálatos hullámokat vetett, mintha Phidias stilizálta volna
                  Apolló szobrára: ezek voltak szépségei. De arca már sápadt és beesett, homlokán
                  barázdák vonulnak végig, járása ingatag és tétovázó, miként kézhordása is.
            </p>
				<p>
               Hogy ezeket a defektusokat észre nem vette az Inci!
            </p>
				<p>
               Bizonyosan csak a szemét nézte ő s azon keresztül látta meg a lelkét.
                  Ugy kellett legyen.
            </p>
				<p>
               Ugy kellett legyen, hogy addig nézett Inci a János szemébe, mig
                  meglátta és megszerette lelkét, a mit se papa, se mama, sem a többi emberek nem
                  láthattak meg, mert el volt zárva előlük és biztosan csak Inci kedvéért, Inci
                  tekintetére nyilt meg, sejtve, hogy ő meg fogja érteni.
            </p>
				<p>
               És mégsem egészen igy volt. Mert nem sejtett János semmit, nem
                  mert
               sejteni. Szeretni se mert. Ő csak bámulta s imádta a leányt. Nézte,
                  mint a hogy nézte a „Madonna de la Sediát”, vagy Tizian „La Bella”-ját. Azokat is
                  imádta János. Csakhogy mig a Madonna és a Bella szemlélése inspirációt nem szitott
                  művészi lelkében, addig az Inci kedves kis rózsás képe, két nedves, nagy
                  őzszemével mindig szeme előtt lebegett, valahányszor egy női képet festett. És
                  különösen az őzszemektől nem tudott megszabadulni: ezek mindenütt és mindenkor reá
                  tekintettek. S ő mindenütt és mindenkor lefestette őket. Másként nem
                  tehetett.
            </p>
				<p>
               De volt neki egy képe, a hol meg egészen az Incit festette meg,
                  nemcsak az őzszemeit és arcocskáját, nemcsak szelid, leányos kebelét és piciny
                  lábacskáit, hanem a mosolyát, gazella-járását, beszédjét - igen, a beszédjét is. A
                  ki nem hallotta, hogy az a leányka a képen éppen ugy beszél, mint Inci - az
                  egyszerűen nem értett a képekhez, vagy süket volt...
            </p>
				<p>
               Ezt a képet (egy magyar nemest ábrázolt, a mint jegyeséhez jön a
                  harctérről) a tavaszi tárlatra szánta János, de mire elkészült vele, mást
                  határozott: hogy az a tárlatra nem kerül soha. Izetlennek itélte finom érzékével,
                  hogy egy reá nézve idegen urileány - a ki másnak lesz a felesége - képmása annak
                  tudtán kivül, orvmódra kerüljön a nagyközönség szeme elé.
            </p>
				<p>
               De különben sem akart tőle megválni... Megszerette. Szerelmes volt a
                  képébe. Mert a képét már merte szeretni.
            </p>
				<p>
               Kicsiny műtermének egy sarkában (de jó világitásban) volt az
                  fölakasztva, nem rámában, hanem egy elzárható tokban. (Ne lássa senki.)
            </p>
				<p>
               Ő maga azonban, valahányszor csak pihenőt tartott, fölnyitotta a
                  tokot és szembe ülve Incijével, ábrándokba s álmokba merült. S az ábrándok édesek
                  voltak és az álmok merészek. Amazok szelid mosolyt, emezek gunyos kacajt
                  fakasztottak ajakán. A szelid mosoly azt jelentette, hogy ime, a földi élet
                  boldogságából is kijutott neki; hogy meglopta az életet, a mi neki önként semmit
                  sem adott, hogy művészetével maga teremte meg a boldogságát. A gunykacaj pedig azt
                  harsogta, hogy az élet, ha nem ád neki, de el sem is vehet tőle semmit. Az ő
                  művészetét nem rombolja le se kritika, se divat.
            </p>
				<p>
               Az ő művészete az igazság. A szubjektiv érzés szülte, nem
                  általánositott, tipussá tömöritett közizlés. Majd megértik! És ha nem értik meg,
                  se baj. Nem azért festő,
                  a mit mondanak
               képeiről, hanem azért az
                  igazságért
               , a mit képein lefestett. Neki az az elég. Az aranyérem semmi.
            </p>
				<p>
               ...Ilyenkor egy fejjel látszott magasabbnak Kalvyl: kiegyenesedett s
                  égnek tartotta homlokát. Igy élvezett, igy mulatott ő. A zsurfixekre unatkozni
                  járt, a kávéházba reggelizni.
            </p>
				<p>
               Az ifjúság rendes kedvteléseiből nem vette ki részét; nem feleltek
                  meg izlésének. Nem kártyázott, orfeumba nem járt. Kerülte még azokat a francia
                  szinműveket is, a melyeknek nem volt korrekt moráljuk; a festett hölgyeket meg
                  éppen utálta. Nőmodelljeivel ugy bánt, mint hercegnőkkel, ha szólnia kellett
                  hozzájuk; de, ha csak kikerülhette, nem beszélt velük. Ezek el is nevezték őt szüz
                  lovagnak. De azért szerették, mert nem árszabály, hanem belátása szerint és
                  bőkezüen fizette őket. Különösen: járt hozzá egy üde, tizenöt éves, vöröshaju
                  leány a mamájával, a Dóra Frici: egy elsőrendű modell, pszikei termetü. Ennek a
                  mamája, egy kétes jellemű asszonyság, addig jajgatott, hogy nehéz manapság egy
                  szegény leánynak el nem buknia, hogy Kalvyl hónaponkint külön 20 forintot adott a
                  mamának csak azért, hogy Dóra Fricinek ne kellessen elbuknia. Pedig ezen a bajon
                  régen tul esett már a Dóra Frici!
            </p>
				<p>
               Ilyen volt Kalvyl János: becsületes, naiv, bőkezü, nagyur.
            </p>
			</div>
			<div type="chapter">
				<head>
               Ébresztő.
            </head>
				<p>
               Kalvyl János a műtermében ül, összekulcsolt kezekkel, mintha
                  imádkoznék és nézi merőn a „Viszontlátás”-t, azt a képet, a melyen Incit festette
                  meg.
            </p>
				<p>
               Valaki kopogott. Nem hallotta. Kinyilt az ajtó. Észre se vette, ugy
                  el volt merülve a képben s gondolataiban.
            </p>
				<p>
               A jövevény - Sipiczky - szembe találta magát a képpel és mintha
                  gyökeret vertek volna lábai, ugy állott meg az ajtó-küszöbön meglepetésében és
                  bámulatában.
            </p>
				<p>
               Sipiczkynek volt műérzéke és emberismerete, de e kvalitások nélkül is
                  megérthette a helyzetet, nagyon átlátszó volt: a kép remekmű, a festője
                  szerelmes!...
            </p>
				<p>
               Fölocsudott a lengyel. A festő tovább álmodott.
            </p>
				<p>
               Arisztokratikus, finom tapintata azt sugta Sipiczkynek, hogy távoznia
                  kell, mert egy embernek: barátjának belső érzelmeit meglesni nem korrekt dolog. A
                  finom érzék és gyöngédség egyike volt a léha ember öntudatlan, vérbeli nemes
                  tulajdonságainak. Óvatosan megfordult és kezét a kilincsre tevé. Késő volt. Egy
                  erősebb, határozottabb nyomás kivülről és föltárul az ajtó. - Kornya volt, a
                  festő.
            </p>
				<p>
               Sipiczky önkénytelenül, szinte ösztönszerűleg visszatartotta a
                  látogatót.
            </p>
				<p>
               - Egy pillanatra, kérem! Egy perc mulva készen lesz a báró, - mondta
                  Kornyának és bezárta előtte az ajtót. Azután megfordult.
            </p>
				<p>
               János vérpiros arccal és kérdő tekintettel áll szembe vele.
            </p>
				<p>
               Sipiczky csak annyit válaszol e kérdő tekintetre:
            </p>
				<p>
               - Zárd le a képedet, ha nem akarod, hogy lássák.
            </p>
				<p>
               Csak most eszmélt föl egészen János. Odarohant a képhez és lezárta
                  idegesen.
            </p>
				<p>
               - Isten veled, János, - bucsuzék Sipiczky.
            </p>
				<p>
               De János nem eresztette.
            </p>
				<p>
               - Maradj itt, kérlek. Kornya csak egy percre jött; várd be, mig
                  elmegy, beszélni szeretnék veled négyszemközt, - mondta, aztán bebocsátotta és
                  üdvözölte Kornyát.
            </p>
				<p>
               Ez egy vig, jóképü fiu volt, ugyszólván az egyedüli kollégái közül,
                  ki tudni, vagy legalább is sejteni vélte, hogy Kalvylban nagy tehetség rejlik.
                  Képei érdekelték és sokszor jött föl János műtermébe egy kis komolyságot
                  kölcsönözni, mint mondani szokta.
            </p>
				<p>
               - Végem van, Jánoskám, elhagyott a muzsám.
            </p>
				<p>
               - Hogy-hogy?
            </p>
				<p>
               - Egy bus szeladont kellene lefestenem, de nem tudom. Már
                  megpingáltam képem összes alakjait, csak a bus szeladon hiányzik róla, de éppen ez
                  a pointja a képnek. Próbáltam. Husz tanulmányt, vázlatot festettem, a legszomorúbb
                  balparti hordár s egy éhes verklis ültek modellt, de mindhiába! - Festettem epés
                  szeladont, festettem dühös szeladont, káromkodót, nagyképüt, elégedetlent, de
                  busat, - óh, de a busat: azt meg nem festem soha!
            </p>
				<p>
               - Talán én üljek modellt neked? - kérdi fájó mosolylyal Kalvyl.
            </p>
				<p>
               - Oh nem, nem, Jánoskám; ne érts félre, kérlek. Csak a tanácsodat
                  jöttem kérni.
            </p>
				<p>
               - Kérj föl egy jó mimikust.
            </p>
				<p>
               - Nem lehet, nekem az igazi bánat kell.
            </p>
				<p>
               Kalvyl előkeres valahonnan egy képet és egy festőállványra helyezi,
                  ügyelve, hogy jól meg legyen világitva.
            </p>
				<p>
               - Ilyen?
            </p>
				<p>
               - Ez az! Ez az igazi finom, elsőrendü bánat! Ilyen kell nekem.
            </p>
				<p>
               - A bánat hordozója Köncs Jónás dijnok, Akácfa-utca 7. Jó
                  modell.
            </p>
				<p>
               - S ez a kép?
            </p>
				<p>
               - Boccacció szőrcsuhában.
            </p>
				<p>
               - Remek! Nem tud sirni, olyan szomoru, nem tud dühöngeni, olyan
                  levert. Köszönöm. Szervusz. Akácfa-utca 7. Gróf ur, Alleszolgája! - hadart Kornya
                  s aztán ugy kirohant, hogy még az ajtót is nyitva felejtette.
            </p>
				<p>
               Kalvyl betette és bezárta az ajtót. Aztán gondolkodott egy
                  pillanatig, kezébe temetve homlokát. Majd egy kis kulcsot vett ki zsebéből, meg
                  visszatette. Végre is gyors elhatározással a bezárt képhez sietett és -
                  fölnyitotta.
            </p>
				<p>
               Sipiczky egy szót se szólt. Komoly és hideg volt: maga a megtestesült
                  diskréció. Azt nem állhatta meg, hogy a képet ne nézze, de ugy nézte, mintha nem
                  látná rajta az Incit. Azt gondolta, hogy ez a magatartása legillőbb a
                  helyzethez.
            </p>
				<p>
               Egymás mellett állott a két férfi, szemben a képpel s a mikor
                  beszéltek, nem egymásra néztek: a képhez tapadt tekintetük.
            </p>
				<p>
               A festő törte meg a csöndet, mint a de profundis a bünös ajkán, ugy
                  hangzott ez a két szava:
            </p>
				<p>
               - Bocsáss meg!
            </p>
				<p>
               Sipiczky nem értette.
            </p>
				<p>
               - Miért?
            </p>
				<p>
               - Oh, hagyd kérlek a formákat, hiszen nem vagyok vak. Mindent tudok.
                  Hibáztam és engedelmet kérek.
            </p>
				<p>
               De már erre szemébe nézett Sipiczky a festőnek. (Hátha arcából
                  megfejti a talányt.)
            </p>
				<p>
               - De hiszen én hibáztam! Rajtam a bocsánatkérés sora.
            </p>
				<p>
               Kalvyl nyelt egyet... és szinte rekedt hangon folytatta:
            </p>
				<p>
               - Jóvá teszem hibámat. Soha szine elé se lépek többé, kerülni fogom,
                  itt a kezem.
            </p>
				<p>
               - De miért? - csodálkozik Sipiczky.
            </p>
				<p>
               - Mert az a kötelességem veled és vele szemben; mert igy parancsolja
                  a becsület.
            </p>
				<p>
               A lengyel tágra nyitotta szemét. A festő merőn nézi a képét, ugy
                  beszél:
            </p>
				<p>
               - De a képet, azt hagyd meg nekem. Ne kivánd, hogy megsemmisitsem.
                  Kérlek, könyörgöm! Ez a kép mindenem nekem, Isten után ezt a képet szeretem
                  legjobban. Jobban, mint az egész emberiséget. Hagyd meg, oh, hagyd meg a
                  boldogságomat, kérlek, könyörgöm.
            </p>
				<p>
               - De hiszen nincs jogom... Valami félreértés van itt
                  közöttünk...
            </p>
				<p>
               - Nem, nem kivánok én tőled indiskréciót: ne válaszolj. Majd beszélek
                  én. Annyira bárdolatlan nem vagyok, tudom, nem illő beszélned az eljegyzés
                  előtt.
            </p>
				<p>
               Egyszerre világosság támadt Sipiczky agyában.
            </p>
				<p>
               - Hát te azt hiszed, hogy a titkos jegyese vagyok? Haha! Nem, János,
                  tévedsz. Egy ilyen semmiházi, mint én, nem lesz férje annak a leánynak. Gondom
                  lesz reá: arra esküszöm.
            </p>
				<p>
               Erre már Jánoson volt a csodálkozás sora.
            </p>
				<p>
               - Akkor miért zárattad le a képet?
            </p>
				<p>
               - Ugy gondoltam, magadnak festetted, - mondta bátortalanul mosolyogva
                  Sipiczky, - ugy gondoltam, nem akarod, hogy meglessék mások belső érzelmeidet.
                  Éreztem - olyan volt itt e teremben a légkör - hogy szentély előtt állsz, melyet
                  profán szemnek nem szabad meglátnia. És ismerlek. Tudom, hogy egy olyan ember,
                  mint te, szerelmét piacra nem viszi soha: olyan szerelmet, a mely olyan szivekben
                  ég.
            </p>
				<p>
               A festő elsápadt. Dadogott, mint a bünön tettenért.
            </p>
				<p>
               - Én nem szeretem őt - ugy - én - én csak bámulom...
            </p>
				<p>
               - Nem szereted, de imádod!
            </p>
				<p>
               - Nem szeretem, de imádom, - ismételte gépiesen János és zokogva
                  hanyatlott egy karosszékbe.
            </p>
				<p>
               A lengyel cirógatta, mint egy gyermeket. De tudta is, hogy
                  gyermekkel, egy nagy gyermekkel van dolga. Alig birta lecsöndesiteni.
            </p>
				<p>
               - Nem árulom el szived titkát. Bizzál bennem.
            </p>
				<p>
               - Oh, csak ne nevess ki!
            </p>
				<p>
               - Ugyan-ugyan, miért nevetnélek ki! Léha létemre cinikus nem voltam
                  soha. Szent érzelmeket nem szoktam kinevetni. Addig még nem jutottunk.
            </p>
				<p>
               - De hát nem nevetséges az, hogy én szeretem őt? Mi van a világon, a
                  mi ennél nevetségesebb? Cinizmus se kell hozzá, hogy kigunyoljanak.
            </p>
				<p>
               A lengyel elmosolyodott. Volt mosolyában valami gyöngéd, önzetlen,
                  kimondhatatlanul kedves vonás! Két kézre fogta és szelid erőszakkal maga felé
                  forditotta János lehajtott fejét, oktatva őt, mint apa fiát:
            </p>
				<p>
               - Te kishitü vagy, Jánoskám, nézz csak a szemem közé: mondok valamit,
                  olyas valamit, a mit te nem is sejtesz, vagy ha sejtenéd, se mernéd magadnak
                  bevallani: Ő szeret téged...
            </p>
				<p>
               Kalvyl fölugrott. Szinte durván lökte el magától Sipiczky kezét.
            </p>
				<p>
               - Ne, ne! Ne tégy bolonddá! Csak azt ne!
            </p>
				<p>
               A lengyel ismételte:
            </p>
				<p>
               - János, ő szeret téged. Én láttam. Ha nem hiszed, kérdezd meg
                  tőle...
            </p>
				<p>
               Elkeseredéssel tört ki szegény János:
            </p>
				<p>
               - Csalódol, ha azt hiszed, hogy bárgyu vagyok. - Majd fájdalmasan
                  hozzáteszi: - Hiszen a tükör nem csal.
            </p>
				<p>
               - De csal a tükör, János, - bizonyozik Sipiczky, - vagy legalább is
                  nem mindent mutat meg. S az a leány azt nézi benned, a mi
                  benned
               van. A mi rajtad van, a mi rajtad nem szép, azt nem látja meg. A
                  tükör pedig éppen azt mutatja - és csakis azt... Téged nem ismernek az emberek,
                  azért nem szeretnek. Szeretnének, ha ismernék belső világodat. Ezt te elzárva
                  tartod... Előttem kinyitottad, nem akarva, önkénytelenül s ime, legott
                  megszerettelek. Önzetlen, hü barátod leszek... Mit gondolsz, - hátha az a leány
                  szintén belátott oda, a hová más ember látása el nem ér. Látta, női, szubtilisan
                  finom ösztönével megérezte a te lelkednek szépségeit!... Ugy gondolod, hogy az a
                  nő olyan, a ki ezeket a szépségeket figyelemre se méltatva, a külső előnyökre
                  fekteti a sulyt? Olyan nő, a ki a felületes és mulandó testi tulajdonságokat
                  fölébe helyezi a lélek ideáljának? Ha olyan az a nő, akkor miért szereted?... Ha
                  olyan volna az a nő, János, akkor te nem szeretnéd őt...
            </p>
				<p>
               - Akkor nem szeretném, - válaszolt gépiesen János.
            </p>
				<p>
               - De szereted. S azért szereted, mert nem olyan, - nem olyan, a ki a
                  lelket és nem a testet nézi. S a te lelked szebb, mint a másé. Azért szeret ő
                  téged s azért szereted te őt, mert lelke rokon a tiéddel. Ne légy hát kishitü és
                  nyilatkozz meg neki. Váltsd meg őt önző, hiu anyja légköréből és befolyásától. Az
                  öreg ur becsületes, de vak. Nyilatkozz, János, mert ha férjhez talál Kertészhez
                  menni - ahhoz a jól táplált bácskai gavallérhoz - csupa gyermeki engedelmességből,
                  - a te kishitüséged és alázatos szerénységed lesz boldogtalanságának okozója.
            </p>
				<p>
               Valami csodálatos melegség járta át Kalvylt e szavak hallatára.
                  Mintha egy uj, eddig ismeretlen tüz futott volna erein át, - tüz, a mit uj
                  Prométheuszként lengyel barátja az ő számára lopott le az egekből. Ugy dobogott,
                  hogy majd kitört a szive. Viharosan zilált mellkasa, megremegett egész testében. A
                  lelki transz-szubsztanciáció, - egy hirtelen metamorfózis megrázkódtató folyamatán
                  ment át a festő, mintha csak uj lelkének születésétől vajudnék a teste...
            </p>
				<p>
               Édes volt a pihenése. Elfelejtette fájdalmait, mindama gyötrelmeket,
                  a miket egész életén át végigszenvedett. (A menyország nyilt meg számára. Minek
                  tekintsen vissza, a mikor odavárják őt!?) Először is annak az embernek borult a
                  keblére, a ki neki az ösvényt oda megmutatta: megölelte és megcsókolta
                  Sipiczkyt.
            </p>
				<p>
               - Köszönöm, hogy szeretsz.
            </p>
				<p>
               - Igen, szeretlek. És őt is szeretem - testvérileg... Azért akarom,
                  hogy boldogok legyetek.
            </p>
				<p>
               - De méltó vagyok-e reá?
            </p>
				<p>
               - Az...
            </p>
				<p>
               A habozó, tétovázó jellemü emberek szokása szerint János, a milyen
                  zárkózott volt előbb, olyan nyilt, gyermekes bizalommal csüngött most barátján.
                  Föltétlenül hitt már szavában. (Ő méltó rá! Mily boldogság, hogy méltó
                  rá!...)
            </p>
				<p>
               Sipiczky pedig, a mint szalad a lépcsőn lefelé, - ruganyosan, mint
                  egy jogász, - megdörzsöli kezeit és hunyorit egyet a szemével. Örült, hogy
                  tisztességesen, szépen cselekedett, hogy képes derék ember is lenni, ha akar.
            </p>
				<p>
               - Brav gethan, Sipiczky! - dicsérte meg önmagát magának és kaviár
                  helyett rizslevessel kezdte meg ebédjét.
            </p>
				<p>
               S ezen szolidsági rohamának ugy megörült, hogy ebéd után - folytatta,
                  a hol elhagyta - nem fiakkeren, hanem földalatti vasuton robogott el, nem a
                  Gerbaudhoz, hanem az állatkertbe majmokat etetni. Este pedig, a mikor -
                  gyerekidőben - tiz órakor lakására tért, leakasztotta az ágya fölött lógó
                  Potifárnét, a ki Józseffel enyelgett és helyébe szent Ceciliát akasztotta föl
                  egymagába...
            </p>
				<p>
               - Sei mer solid! - szólt és rögtön elaludt.
            </p>
			</div>
			<div type="chapter">
				<head>
               Kertész és a lépvessző.
            </head>
				<p>
               A „kedves Sipiczky gróf” az emlékezetes gyónási jelenet után
                  egyszerűen „Sipiczky gróffá” degradáltatott, mig a „kedves Kertész” „kedves jó
                  Kertész”-szé nőtt meg a mama kegyeiben.
            </p>
				<p>
               - Nem gróf, - gondolá Dobayné, - de gazdag; nem előkelő megjelenés,
                  de azért helyes gyerek. Jó lesz Incinek. Mert két hét alatt menyasszony kell
                  legyen az Inci.
            </p>
				<p>
               ...Két hét alatt megpuhittatik a kis Kertész, hogy olyan olvadós
                  legyen, mint a vaj, két hét multával pedig, hogy el ne olvadjon végképp,
                  megfogatik, mint a pinty a lépvesszőn: ez volt a Dobayné terve.
            </p>
				<p>
               De hogy a pinty megfogassék, ahhoz elsősorban az szükséges, hogy
                  kitegyék a lépvesszőt. Kitétetett.
            </p>
				<p>
               Ő nagysága megkérte Kertészt, hogy rendezze az ő házibáljukat.
            </p>
				<p>
               - Édes, jó Kertész, engedje meg, hogy egy kis - egy igen nagy -
                  kéréssel terheljem. De olyan bizalommal vagyok irányában, mintha csak a fiam
                  volna. (Pirulás, kézcsók.) Egy thé dansan-t, egy bucsu-soirée-t szeretnék adni a
                  jövő szombaton. Támogasson, kérem, ezen szándékomban, - rendezze az estélyt. Az
                  előkészületeket, a zenét, a termet magára biznám, hiszen ugyis... (pauza,
                  műpirulás a mama részéről - kézcsók és hebegős bizalomköszönet Kertész részéről).
                  Ugy-e, megteszi?
            </p>
				<p>
               - A legnagyobb megtiszteltetés, a mi valaha ért. Boldoggá tesz,
                  nagyságos asszonyom.
            </p>
				<p>
               - Ugy gondolom, hogy a szobám melletti két szalont nyittatnánk ki...
                  Ezüstöm van. Annak idején majd rendelkezésére bocsátom. Apropos, Gerbaudnál és
                  Dobosnál már intézkedtem. A zene - nini, a zenével se bajlódjék, kérem! Most jut
                  eszembe, hogy már szóltam Berkesnek... A meghivandók listáját ime, átadom. Már
                  szét is vannak küldve a meghivók. Táncrend talán nem szükséges - s a táncokat
                  legjobb, ha Sipiczky rendezi... Ugy-e, beleegyezik? (Oh, kérem!) Neki olyan nagy
                  rutinja van a táncrendezésben. Na, bár más tekintetben is... no, de nem
                  szólok...
            </p>
				<p>
               - Ej, - gondolkozott Kertész a hosszulélegzetü javaslaton, - mi olyas
                  lehet egy bálban, a mi el ne intéztetett volna még. Mi a manó van még benne, a mit
                  a rendezőnek kell elrendeznie? Mert ha egyszer kinevezték rendezőnek, akkor csak
                  kell rendeznie valamit. - Soká nem találta ki, de rájött végre.
            </p>
				<p>
               (- Az eljegyzési jelenetet kell rendeznem, - a cimet kell adnom. A
                  cim: Kertész Bandi eljegyzése. - Ez alatt a titulus alatt rendeznek, mulatnak,
                  táncolnak. Csak mulassatok, gyerekek!... Na, ne lógasd az orrodat, kedves barátom
                  Sipiczky!... Sebaj! Kapsz te mást, tisztelt Kalvyl pajtás, ne busulj!... Lesz még
                  leányvásár a faluban... Hejo hopp! Landle-hihu!) - Ilyeténképpen elmélkedett
                  széles jókedvében a kis bácskai.
            </p>
				<p>
               Azaz a két utolsó indulatszót már nem csak elmélkedte, hanem ki is
                  mondta, a min - a Váci-utcán esvén meg - nagyon elcsodálkozának az emberek,
                  valamint azon is, hogy öblös kengurus keztyüjét cilindere karimájába szoritva
                  viselte, akár az árvaleányhajat. Akkor vette csak észre magát Kertész, mikor már
                  vagy harmincan a szeme közé nevettek volt, köztük menyecskék is. Ezekre
                  visszakacsintott ugyan, de miután öreg urak és hordárok is voltak a kalapjára
                  nevetők között, lekapta végre fejfödőjét és mérgesen rántotta ki keztyüjét a
                  karimájából.
            </p>
				<p>
               - Az áldóját, hol felejtettem!
            </p>
				<p>
               És akkor veszi csak észre, hogy pedig tulajdonképpen fázik is a keze.
                  Fölhuzza hát a keztyüt és komolyságba öltözteti arcát... Igy már gondolkodni is
                  tudott. Csalhatatlan logikával konstatálta, hogy egy deklarálás csak ugy
                  történhetik meg, ha megkérés előzi meg. (Még eddig minden deklarálásnak megkérés
                  volt az előzménye, - legalább Pesten.)
            </p>
				<p>
               ...Tehát meg kell kérnie az Inci kezét. De hogyan? Jogcime volt reá,
                  mert nőtlen volt és férfi volt, de támpontja semmi. Egy kukkot se beszélt még
                  Incivel szerelemről. No, sebaj, majd tanácsot kér a nagybátyjától, a ki okos ember
                  kell legyen, mert királyi tanácsos volt.
            </p>
				<p>
               A nagybácsitól ellenben, - a ki pedig nyilván királyoknak szokott
                  tanácsot adni, - azt a feletet kapta, hogy a megkérés nem okvetetlen szükséges
                  cerimónia. Majd csinálódik a dolog magától. S akkor legalább még a bokréta is
                  megspórolódik.
            </p>
				<p>
               Kertész Andor szépen meghallgatta a tanácsot, meg is köszönte, de nem
                  találván egészen jónak, nem követte azt. - Magától semmi se csinálódik, - gondolá,
                  - és megrendelt Kühne-nél egy óriás bokrétát, olyat, a minek tetejében kitömött
                  galamb repdesett, csőrében nyillal átlőtt szivet cipelvén. (Ezt az ő eszméjét
                  rendkívül apartnak találta Kertész. A mint hogy az is volt a szó legszorosabb
                  értelmében.)
            </p>
				<p>
               Ezzel a nagyobb méretü csokorral fölfegyverkezve aztán, pénteken
                  délután a Nemzeti-be hajtatott Kertész, talpig feketében. Dobogó szivvel kért meg
                  egy pincért, hogy jelentse be. Az előszobában még igazitott egyet a nyakravalóján,
                  kihuzogatta nyakizmait, aztán belépett - Isten nevében.
            </p>
				<p>
               A mamát egyedül találta.
            </p>
				<p>
               Ez kellemes dolog volt. Egy mama a legrosszabb esetben se teheti meg,
                  hogy kidobja vagy leszidja merészségeért. Jó is, mert a virtusból vajmi kevés
                  jutott ki szegény Kertésznek...
            </p>
				<p>
               Ám miként üres hordóba tölcséren a mustot: ugy eregette Dobay mama a
                  bátorságot a kérő szivébe. Mosolylyal biztatta, gesztusokkal nógatta, elannyira,
                  hogy egy perc mulva szinvitézség lett az egész gyerek. Szinte deklamált a
                  végén:
            </p>
				<p>
               - Az én családomban szentség a nő. Évszázadoknak tradicióit,
                  elődeimnek háziszokásait tiszteletben tartandom: arra ünnepies fogadást
                  teszek...
            </p>
				<p>
               - Kedves, jó Kertész, - kérdé a mama meghatott, dallamos hangon, -
                  hát vannak magának ősei?
            </p>
				<p>
               - Vannak, - felelé egész bátran és pozitivitással Kertész.
            </p>
				<p>
               Szerencsére nem kérdezte a mama, hogy kik és mik voltak azok az ősök.
                  Mert már erre nem tudott volna megfelelni Kertész, a mennyiben ősei közül csak
                  apját s anyját ismeré vala, no meg a nagyapját, a ki egy öreg strimflis bunyó volt
                  Ó-Sztapáron.
            </p>
				<p>
               A mamának az is elég volt, hogy megvoltak az ősök. Nohát azok
                  csakugyan megvoltak, ismeretlen ősök bár, ad normam névtelen hősök, de
                  megvoltak.
            </p>
				<p>
               Az ősök kérdése ekképpen elintéztetvén, a vagyonjogi állapotokat
                  kezdte bolygatni a mama. Ez pompásan ment. Kitünően hangzott, csak ugy
                  csengett-bongott a szobában:
            </p>
				<p>
               - Ezer lánc földem van, anyai hagyaték... Három hónap mulva leszek
                  nagykoru, akkor birtokomba lépek... Vagyonom értéke háromszázezer forint. Az
                  apámnak is lesz ugyanannyi.
            </p>
				<p>
               Ezer lánc háromszázezer forint értékben, az apámnak is lesz annyi! -
                  visszhangzott a szobában. Egyik fal fölvette, a másik visszaütötte a hangot,
                  becsapódott a bokrétába, a galamb szájába, az is azt kezdte búgni:
            </p>
				<p>
               „Ezer lánc, háromszázezer forint értékben...” Aztán elkezdett a mama
                  füle csilingelni; az is csak azt csilingelte egyszer, tízszer, százszor:
            </p>
				<p>
               „Ezer lánc - háromszázezer...”
            </p>
				<p>
               Dobayné fölugrott. Alig birta örömét zabolázni. Pedig ugy kivánta
                  most a helyzet s a sikk, hogy komoly legyen. Komolyan is beszélt, de komolyságán
                  áttört ideges jókedve.
            </p>
				<p>
               - Édes Kertész, nem tagadhatom, hogy szerfölött meglepett ez az
                  elhatározása. Megvallom, hogy szeretem magát... De mégis! Ilyen hirtelen,
                  előkészület nélkül... Mit válaszoljak?...
            </p>
				<p>
               Kertésznek izzadt az üstöke. Szerencsére más tónusba csapott át a
                  mama:
            </p>
				<p>
               - Ha anyai szivem ösztönét és sugallatát követem, azt kell mondanom,
                  hogy igen: magának adom szivem bálványát.
            </p>
				<p>
               - Kövesse, kérem, anyai szive ösztönét, oh, nagyságos asszony! -
                  könyörgött a kérő.
            </p>
				<p>
               - Ám vannak még más tanácsadók is, édes Kertész, - folytatja
                  Dobayné.
            </p>
				<p>
               - Ne hallgasson rájuk, kérem! - kiáltott föl kétségbeesve a szegény
                  fiu.
            </p>
				<p>
               - Az eszemre és tapasztalataimra ne hallgassak?!...
            </p>
				<p>
               - Pardon, millió bocsánat! Nem ugy értettem, nagyságos
                  asszonyom.
            </p>
				<p>
               Dobayné elnevette magát az ifju zavarán. De talán amugy is elkacagta
                  volna magát, annyira tele volt az egész asszony csupa kacagással.
            </p>
				<p>
               - Jól van no, édes kis Kertészkém, magáé lesz Inci. Szerencsés ember,
                  mondhatom. Olyan feleség igen kevés akad.
            </p>
				<p>
               - Egy sem, instállom, az egész világon... Szeretem is, imádom
                  is.
            </p>
				<p>
               - Helyes, helyes, Andorkám. És most, hogy el ne rontsuk az egészet,
                  hallgasson reám. Üljön le. - Leányomnak még nem szólt semmit, ugy-e?
            </p>
				<p>
               - Igenis nem.
            </p>
				<p>
               - Ne is szóljon. Incivel majd csak én beszélek. De férjem se tudjon
                  meg semmit. Hagyja csak reám. Majd én előkészitem a talajt és holnap az estélyen
                  deklaráljuk magukat.
            </p>
				<p>
               - Igenis igen.
            </p>
				<p>
               - És most menjen. Jobb, ha itt nem találják. Este együtt vacsorázunk.
                  Adieu... A dolog nem oly könnyü, Kertészkém. Adieu!
            </p>
				<p>
               Kertész kezet csókolt és boldogan távozott, bár az utolsó mondat
                  szöget ütött fejébe. Váltig ismételgette, még az utcán is.
            </p>
				<p>
               - Nem könnyü? Nem olyan könnyü? Miért mondta ezt? Miért nem
                  könnyü?
            </p>
				<p>
               Százféle kombinációt állitott föl... Egyik se volt valószinü, hát nem
                  is törte tovább a fejét, hanem jól beebédelt inkább. Ugy is azt tartotta váltig,
                  hogy:
            </p>
				<p>
               Sajátunknak csak annyit mondhatunk.
            </p>
				<p>
               *
            </p>
				<p>
               Dobay mama csönget. Beugrik egy szobapikkoló.
            </p>
				<p>
               - Vigye ezt a csokrot - ha elbirja - a pincébe, hogy el ne
                  hervadjon.
            </p>
				<p>
               - Igenis, - szólt a szobapikkoló és a padlásra vitte a csokrot.
            </p>
			</div>
			<div type="chapter">
				<head>
               Inci testvére.
            </head>
				<p>
               Apa és leánya alig pár perc mulva érkeztek meg sétájukról.
            </p>
				<p>
               Dobayné egy szót se szólt nekik. Dobayné az előkészités: a
                  megdolgozás problémáján törte fejét s annak megoldásával még nem volt készen:
                  azért nem beszélt. Érezte, sejtette legalább, hogy nehéz munka vár reá, de
                  elhatározta, hogy nem tágit. Incinek férjhez kell mennie!
            </p>
				<p>
               A vacsoránál bolond jó kedve támadt a vőlegényjelöltnek. Engedelmet
                  kért, hogy kivételképpen ő rendelhesse a pezsgőt, - csak ő.
            </p>
				<p>
               Az engedelmet megkapta és Kalvylt kivéve, derekasan ittanak a hős
                  fiak.
            </p>
				<p>
               Öreg Dobay teljesen visszazökkent a régi, kedves nyomásába: ismét az
                  a komikus, bolondos öreg ur volt, a kin mulatni szokás.
            </p>
				<p>
               Egyáltalában különös jellem volt ez a vén Dobay. Igazi magyar tipus,
                  ugy erényeiben, mint hibáiban. Olyan táblabiró-alak, a ki, ha a haza vagy családja
                  dolgára kerül a sor, komoly, bölcs és megfontolt, mint egy Kátó; ezeken tul
                  ellenben, ha kell, képes a sárgaföldig leinni magát és miként egy diák, teljesen
                  levetni a dignitást és virtust...
            </p>
				<p>
               Kertész a mamát mulattatta. Incire rá se nézett. (Lesz abban elég
                  része, hiszen az övé.)
            </p>
				<p>
               És miután a mama zajosan mulatott Kertészszel, a papa pedig Kalvylnak
                  még zajosabban magyarázott egy alföldi betyár-históriát: Sipiczkynek alkalma nyilt
                  halkan beszélgetni Incivel ugy, hogy a többiek ne hallják.
            </p>
				<p>
               - Inci kisasszony, kérője voltam, felejtse el és tekintsen
                  testvérének ezentul. Ugy szeretem magát, mint a hugocskámat, vagy mintha csak a
                  leánykám volna.
            </p>
				<p>
               - Szeretném, ha testvérem volna, - felelte a leány egyszerü, bájos
                  őszinteséggel.
            </p>
				<p>
               - Köszönöm. Én megoltalmaznám magát.
            </p>
				<p>
               - Hiszen tudom. Maga jó.
            </p>
				<p>
               - Rossz vagyok, de jó lettem volna.
            </p>
				<p>
               - Én nem engedtem volna, hogy rosszat tegyen. De rosszat maga ugy se
                  tehetett.
            </p>
				<p>
               - Csakhogy elpazaroltam vagyonomat, nemcsak: a szivemet és
                  fiatalságomat is. Inci. De ezt maga nem érti...
            </p>
				<p>
               - Nem értem.
            </p>
				<p>
               - Majd meg fogja egyszer érteni: ha férje lesz.
            </p>
				<p>
               - Nem hiszem, hogy valaha férjhezmenjek.
            </p>
				<p>
               - Miért, Inci? Miért nem akar férjhezmenni?
            </p>
				<p>
               Fenséges őszinteséggel és ártatlansággal válaszol a leány:
            </p>
				<p>
               - Akarok, de csak ahhoz mennék, a kit szeretek. Már pedig, ugy
                  hiszem, hogy én csak egyet tudok egy életben szeretni.
            </p>
				<p>
               - Nos?!
            </p>
				<p>
               - Hát nem csodás véletlen lenne, ha éppen az az egy kérné meg kezemet
                  milliók közül?
            </p>
				<p>
               - És már megtalálta azt az egyet, Inci?
            </p>
				<p>
               A leányka elpirult. Szomoruan hajtotta le fejecskéjét és nem
                  válaszolt.
            </p>
				<p>
               - Ne feleljen, Inci, hiszen tudom, hogy még akkor se lenne képes reá,
                  ha igazi édestestvére lennék. Csak arra feleljen, hogy van-e magában annyi
                  ellentálló képesség, hogy kedves szülei akarata ellenére se menne olyanhoz, a kit
                  nem szeret?
            </p>
				<p>
               - Van bizony, - válaszolt a leányka, büszkén fölvetve kis fejét, - a
                  szivem az enyém és csakis az enyém.
            </p>
				<p>
               Öröm és gyönyörüség volt Sipiczkynek ezt hallania és látnia azt az
                  öntudatos, büszke fejvetést. Ugy elcsodálkozott rajta, hogy Incin felejtette
                  tekintetét: ugy gyönyörködött benne, önfeledten. (Hát nem baba ez a kis leány? Nő
                  már, nő a maga egyszerü, tiszta, szüzies fönségében!) Sipiczky folytatta:
            </p>
				<p>
               - És ha ezzel nagy szomoruságot okozna szüleinek?
            </p>
				<p>
               - Sajnálnám, nagyon sajnálnám őket; de arról nem tehetnék, hogy meg
                  kellene halnom. Mert meghalnék, Sipiczky, meg, az esküvő előtt, még mint
                  menyasszony.
            </p>
				<p>
               - Hát ezt jelentette önérzetes felelete, Inci? Arra büszke, hogy meg
                  tud halni inkább, mintsem eladja magát, nem arra, hogy képes megvédelmezni szive
                  jogait?! - fakadt ki csalódottan Sipiczky, mert fájt a csalódása.
            </p>
				<p>
               - Igen, Sipiczky. Szüleim akarata ellenében egyedül a halálban lehet
                  menedékem, az ellenállásban nem.
            </p>
				<p>
               - De ez egy roppant téves, egy szerencsétlen életfölfogás, Inci.
            </p>
				<p>
               - Miért?
            </p>
				<p>
               - Miért? Miért? - ismétli a férfi zavartan. - De hiszen erre válasz
                  nincs is, olyan naiv a kérdés.
            </p>
				<p>
               - Ostobának tart, Sipiczky? Csalódik. Én sokat gondolkozom.
            </p>
				<p>
               - Az Istenért, Inci kisasszony, kegyed eszes leány, de életfölfogása,
                  ideái egy tulfeszitett, egy rajongó agynak szülöttei! A földön járjon, kérem, ne a
                  felhőkben. Kegyednek jogai is vannak. Ezeket a jogokat: az isteni jogokat
                  kötelessége érvényesiteni - szüleivel szemben is - ha szülei tullépik istenadta
                  jogkörüket.
            </p>
				<p>
               - Ilyen fölfogásra ne tanitson engem, Sipiczky... Inkább maradok a
                  magaménál, származzanak bár a felhőkből, mint mondja.
            </p>
				<p>
               Sipiczky teljesen összezavarodott. A női sziv rejtelmeiben járatos
                  rouét ez az ártatlan, szüzies gyermek teljesen kihozta konceptusából. Nem értett
                  semmit, csak azt, hogy rajongó ideálizmusa áldozatává lehet a leányka, ha a
                  véletlen vagy valaki megmentésére nem siet. Föltette magában, hogy ő lesz az a
                  valaki. Gondviselésszerü hivatást érzett erre magában. De azt is érezte, hogy
                  gyorsan kell cselekednie. S emez ösztönének engedve, minden bevezetés nélkül,
                  szinte kiméletlen hirtelenséggel sugja a leánynak:
            </p>
				<p>
               - Inci, magát nagyon szereti valaki...
            </p>
				<p>
               Szomoruan válaszolt a leány:
            </p>
				<p>
               - Engem nagyon senki se szeret, csak apa.
            </p>
				<p>
               - Valaki, a kiről nem is képzelné: egy hallgatag, sápadt ember
                  imádja.
            </p>
				<p>
               A leány vérvörös lett.
            </p>
				<p>
               - Sápadt, hallgatag?
            </p>
				<p>
               - Valaki, a ki kegyednek nem meri bevallani, a ki kegyeddel alig vált
                  naponta két szót, azt is habozva és félénken. Nem sejti, ki az?
            </p>
				<p>
               De sejtette már Inci, hogy kit ért a lengyel. Csak hinni nem merte
                  azt, a mit mond. Ajkai megnyiltak, mint egy virágkehely, - nem szóra, de hogy
                  könnyebben vehessen lélegzetet. Mert elszorult a torka s a keble. Az anyja
                  észrevette.
            </p>
				<p>
               - Rosszul vagy, Inci?
            </p>
				<p>
               - Nem, mamácskám, igen jól érzem magamat.
            </p>
				<p>
               - Akkor miért sóhajtasz olyan nagyokat?
            </p>
				<p>
               - Sipiczky beszélt el egy szomoru történetet.
            </p>
				<p>
               - No, beszéljen el még egy vigat, Sipiczky, - mondta Dobayné. - Egy
                  szomoru történettel csak nem végezhetjük a napot!
            </p>
				<p>
               Tovább folyt a társalgás az előbbi mederben.
            </p>
				<p>
               - Hát igazán szomoru volt az a történet, Inci? - kérdi Sipiczky
                  mosolyogva. Mosolygott, mert most már biztosan tudta, a mit tudni vélt és tudni
                  akart, hogy Inci csakugyan szeretett és pedig nagyon szeretett.
            </p>
				<p>
               A leány is mosolygott: szomoruan és kétkedően. Mosolygott és
                  tekintetét a szemben ülő Kalvyl Jánosra vetette, nem lopva, de nyiltan, ártatlan
                  őszinteséggel. (Csak ő tudott ugy nézni.) És mintha csak azt mondaná tekintete:
                  „Köszönöm, Sipiczky, de téved. Ez az ember engem nem szeret.” És mintha e
                  tekintetnek felelt volna meg Sipiczky:
            </p>
				<p>
               - Igen, ő az. - És nem tévedek. Esküszöm, hogy nagyon szereti...
            </p>
				<p>
               A mama fölkelt. Föloszlott a társaság. Inci igy búcsúzott el
                  Sipiczkytől:
            </p>
				<p>
               - De jó volna, ha mi igazi testvérek lehetnénk! - mondta s mindkét
                  kezét odanyujtotta „nem igazi” testvérének.
            </p>
				<p>
               Ilyen volt Inci.
            </p>
				<p>
               Sipiczky pedig olyan volt már, hogy a mint hazaérkezett, imádságos
                  könyvet vett elő. Ebben a könyvben volt az anyja arcképe is. A könyvből
                  imádkozott, a képet csókolgatta: az édesanyja hideg, megfakult mását. Aztán sirt,
                  sokáig, - zokogva.
            </p>
				<p>
               Furcsa az, hogy igy megváltozott Sipiczky, a mióta föltámadt lelkében
                  lelkiismerete s a szere - - s a nemes ember.
            </p>
			</div>
			<div type="chapter">
				<head>
               Anya és leánya.
            </head>
				<p>
               Inci szivét csordultig megtöltötték édes-fájdalmas érzései. Oh, beh
                  szeretett volna rajta könnyiteni! Ugy epedt az egyedüllét után, hogy szabadon
                  átadhassa magát gyönyörteljes benyomásainak! Csak egy pici kis kamrácskára
                  vágyott, a hol jól kisirhatná magát. De nem teljesülhetett ez a vágya. Anyjával
                  osztozott egy szobán.
            </p>
				<p>
               S az anyja nem értené meg az ő könyeit, sőt ha megtudná, hogy kiért
                  hullanak: gunynyal, szigorral apasztaná el.
            </p>
				<p>
               Azért vissza kellett fojtania érzelmeit. Titkolóznia kellett.
                  Természetes, finom érzése, lelki nemessége tiltakoztak minden tettetés ellen. Az ő
                  nyilt lelke fájt, ha be kellett zárkóznia; a szeme égett, ha le kellett sütnie. És
                  kellett... Haragudott magára, hogy ezzel a kényszerrel szembeszállani nincs elég
                  ereje. De némi neheztelés ébredt föl benne anyja ellen is, a ki őt érzelmi
                  közönyével, zárkózott természetével ebbe a kényszerült helyzetbe hozta. Először
                  történt meg vele életében, hogy birálat alá vette anyjának iránta való
                  magatartását s ez bántotta. Vádolta magát, hogy rossz leány. Üzte is szemrehányó
                  gondolatait, de csak visszatértek megint. Nem tudott tőlük szabadulni. És hogy
                  ezért furdalta lelkiismerete: kerülte anyja tekintetét és szórakozottan válaszolt
                  kérdéseire.
            </p>
				<p>
               De Dobaynénak ez föl se tünt. Vagy legalább nem vetett reá sulyt. A
                  mint fésülte leányát, agya nyugodtan fogalmazta azt, a mit ma estére föladott
                  magának: kiméletesen tudatni Incivel, hogy holnap deklarálni fogja Kertészszel
                  való eljegyzését.
            </p>
				<p>
               Mert azt tudta, hogy Inci nem szereti Kertészt; azt is, hogy egészen
                  simán nem fog menni a dolog, - „mert a leányban sok a hóbort... érzelgős
                  természetü...” Ám abban egy pillanatig se hitt, hogy komoly ellentállásra
                  találjon. Egy kis pityergés lesz mindössze, - gondolta - az a fő, hogy mennél
                  kisebb legyen. Majd meggyőzi őt szeretettel s az ész szavával. Hiszen engedelmes,
                  jó gyermek a leánya, mindig hallgatott reá... Elszámitotta magát.
            </p>
				<p>
               ...Dobayné mindig maga fésülte leányát. Kedvteléssel s anyai
                  büszkeséggel tette, mert szép volt Inci haja: puha, mint a bársony és fényes, mint
                  az arany.
            </p>
				<p>
               - Szép hajad van, Inci; még szebb, mint az enyém volt, - szólt az
                  anya s egy csókot lehelt leánya nyakára.
            </p>
				<p>
               Incinek - talán mert ugy hozta magával a kedve - nem tetszett ez a
                  dicséret.
            </p>
				<p>
               - Mindegy az, mama.
            </p>
				<p>
               - Az nem mindegy. Ne kicsinyeld, fiam, szépségeidet: az a mi
                  erőnk.
            </p>
				<p>
               - Oh!...
            </p>
				<p>
               - Igen - igen: erőnk! Mert a becsértékünk. A férfiak már egyszer
                  olyanok, hogy többre tartják testi, mint lelki értékeinket. S ezzel számolnunk
                  kell... Azt kell értékesitenünk, a miért kapunk valamit és nem azt, a mit
                  forgalmon kivül helyezett a -
                  divat.
            </p>
				<p>
               - Nem értelek. Mit kell, hogy kapjak az én szépségeimért?
            </p>
				<p>
               Dobayné elkacagta magát. Csengőn, leányosan hangzott el a
                  kacaja:
            </p>
				<p>
               - Férjet, cica, - férjet!
            </p>
				<p>
               - Olyan furcsán fejezed ki magad... Ez a szó: értékesiteni!...
            </p>
				<p>
               - De mi van benne? - kiált föl az anya haraggal, leányának
                  szokatlanul hideg, sőt visszautasitó szavai miatt, - csak nem gondolod, hogy
                  erényeidért fognak elvenni? Ugyan légy józan és ne becsüld tul sem a férfiakat, se
                  magadat. A szépséged s a hozományod...
            </p>
				<p>
               Nem folytathatta tovább Dobayné, mert Inci fölugrott. Oly hirtelen,
                  hogy anyja kezéből kirepült a fésű. S Inci nem emelte föl a fésűt...
                  elfelejtette.
            </p>
				<p>
               Dobayné megdöbbent. Nem értette leánya magaviseletét: ezt a
                  „lázadást”‘. Ilyennek még sohasem látta őt.
            </p>
				<p>
               Inci ugy állott a sarokban, mint egy eleven vád: szigoru, komoly
                  tekintettel, méltóságosan.
            </p>
				<p>
               - Mit jelentsen ez, Inci?
            </p>
				<p>
               A leány nem válaszolt.
            </p>
				<p>
               Dobaynénak meg nem sugta meg az érzése, hogy mit jelentett leánya
                  fölháborodása. Neki nem volt érzéke a női lélek szubtilitásai iránt. Mert benne
                  nem volt semmi ilyen szubtilitás. Nem is sejtette, hogy kiméletlen, durva kezekkel
                  tépte leányának az
                  ideál
               finom szálaiból szőtt fenséges önérzetét; - hogy szavaira a szüz
                  szemérme, - az a dicső ösztön, a mi költészete és egyszersmind védőpajzsa a női
                  méltóságnak - lázadt föl Inciben... Ő csak azt érezte, hogy az a méltóságos
                  büszkeség, a mi vele szemben álló leánya egész lényéből kiáradt, nehéz, nyomasztó
                  sulylyal nehezedik lelkére: fájó, bántó érzést kelt föl benne.
            </p>
				<p>
               És megdöbbent rajta. Szokatlan volt neki ez a támadás nagyon. Mert
                  támadást látott benne: aktiv, sértő szándékot. Nem azt, a mi volt: egy ártatlan,
                  tiszta lélek önkénytelen reflexmozdulatát, a miről leány nem is tehetett, mint a
                  miképpen nem tehet róla az ideg, hogy össze ne rezzenjen fájdalmat okozó külső
                  behatás nyomán. Ő mindent az
                  én
               nézőpontjából birált el. A körülményeket és tetteket azokból a
                  hatásokból itélte meg, a miket azok
                  reá
               gyakoroltak és nem ama rugókból, a melyekből kipattantak. Azokat ő
                  sohase vette figyelembe. Vérmérséklete szabta tetteit, irányitotta életét:
                  hirtelen föllobbanó szenvedélyessége, a mi ellen
                  okokat
               szembeállitani soha eszébe nem jutott... S ennek már nevelése volt az
                  oka.
            </p>
				<p>
               ...Ha gondos, okos szülők fölébresztik és szitják vala benne az
                  önismerte és belátás utáni vágyat, a mi az emberi léleknek épp oly nemesen edző
                  tornája, mint a friss levegőn való szabad mozgás a testnek: bizonyára kifejlődtek,
                  vagy jobban mondva, helyes mederbe terelődtek volna a különben lelkes, eszes nő
                  szellemi értékei is, melyeket veleszületett önzése és akaratossága maguk alá
                  temettek, - szabad folyást engedve a kártékony indulatoknak.
            </p>
				<p>
               De hát nem voltak Dobaynénak sem okos, se gondos szülei. És nem
                  álltak erkölcsi alapon. Hiuság s a származás gőgje diktálták az ő etikájuk
                  törvényeit. Már pedig tudnivaló, hogy a hiuság csak alaki törvényeket diktál, -
                  már mint olyanokat, a mikben nincs erkölcsi tartalom.
            </p>
				<p>
               Somorjayéknál tetszetős volt minden, a mi forma. S a formáért föl
                  kellett áldozniok a lényeget, - ugy vélték ők, - mert szegények voltak. Tették
                  minden skrupulus nélkül... A látszat a fő! A család tekintélye, a név fénye
                  követeli a látszatot, a külsőségeket. Ez alá a takaró alá el lehet rejteni még a
                  szennyet is!
            </p>
				<p>
               Olyan volt a Somorjayék erkölcsi világa, mint az anyagi életük:
                  selyemruha és - lyukas harisnya; fényes, antik bútor és - a bútor alatt piszok;
                  libériás inas és - vacsorára krumpli és tea.
            </p>
				<p>
               Ilyen levegőn nem fejlődik ki a lélek: nincs ideje. A külsőségeknek
                  olyan nyomasztó az adója! Rabszolgájukká teszik az embert; szellemi értékeinek nem
                  hagynak tért a müködésre. Minden emberi tevékenységet, minden munkaerőt és értéket
                  magukba nyelnek. Már ez igy van... A külsőség pénzt követel, ha nincs pénz,
                  hazugságot és ámitást; - mert akkor ezeknek kell takarniok a hiányt; ha ez sem
                  elég takarónak, jön az intrika, a gyöngébbek behálózása, kihasználása,
                  orvtámadások a mások erszényére, nemtelen kihasználása Istenadta és ősökszerezte
                  természeti és társadalmi előnyöknek... És az emberek kitanulnak a pirulásból.
                  Megkérgesedik a szivburok. Nem szökik vér a szivből az arcba s nem bocsát a szivbe
                  erkölcsi törvényeket.
            </p>
				<p>
               Pénz!... Értékesiteni mindent, a mi értékesithető: szerelmet,
                  szépséget, - mindent, a mivel a külsőségek megmenthetők!
            </p>
				<p>
               És bámulatraméltó, kacagásra késztető komikum és szivfacsaró bánat,
                  hogy mennyi rejtelmes utat járnak be, mily sötét zugokat kutatnak föl, mennyi
                  leleményességet tudnak kifejteni a pénz keresésében ezek a Somorjayak. Nincs a
                  világnak olyan iparlovagja, a ki ugy tudjon semmiből élni, és „mutatni”, mint egy
                  elzüllött magyar ur. Annyi szellem, annyi kitartás és találékonyság, reális uton
                  érvényesitve, aranybányákat törne föl és kincseket gyüjtene garmadába... Csakhogy
                  ez a reális ut! Izzadni kell rajta - s az izzadságnak savanyu a szaga...
            </p>
				<p>
               ...Hát ezért nem értette Incit az anyja. Nem igen tehetett róla...
                  Mert, hiába, az válik az emberben vérré, a mivel táplálkozik.
            </p>
				<p>
               És Dobaynénak olyan asztalnál táplálkozott a vére, a mely mellett
                  frivol cinizmussal számitgatták a szülők, vagy legalább is az „erbtantik” és
                  „onklik” elhalálozásának esélyeit, és megmosolyogták az apa elménc türelmetlen
                  kifakadását: „Mehetne már a vén csoroszlya, még megvénülünk, mire pénzéhez
                  jutunk!...” Olyan asztalnál, a mely mellett szemérmetlenül gunyolták ki az
                  érzelmeket, az eszményt, - azok szuperlativusát: a szerelmet ostoba gyöngeségnek
                  deklarálván; de dicsőitették azokat, a kik jó vásárt csaptak szépségükön, eladván
                  azt, testükkel-lelkükkel együtt akárki vásárosnak, a ki helyette kényelmet és
                  fényt adott cserébe - álfényt az igazi fényen!
            </p>
				<p>
               *
            </p>
				<p>
               Dobaynét ugy meglepte leánya magatartása, hogy teljesen kijött
                  sodrából. És hogy elvesztette lelki egyensulyát, mérgében fogát csikorgatja... De
                  nem bántja a leányt. Mert eszébe jut, hogy még az éjjel kell vele elintéznie
                  eljegyzése sorát. S ez visszatartotta attól, hogy megfenyitse Incit. Mert máskor
                  megtette volna okvetetlenül. (Semmit sem elnézni: ez volt az elve.) Most azonban
                  célszerübbnek találta azt, hogy kétségbeesést mutasson. Azzal akarta belopni
                  leánya szivét.
            </p>
				<p>
               - Egy leányom volt, egyetlenegy s az is mostoha... Oh!... Nem szeret!
                  - jajdul föl, mint egy tragika.
            </p>
				<p>
               Azt várta, hogy erre a nyakába ugrik Inci és kérlelni, becézni fogja
                  szokása szerint.
            </p>
				<p>
               De meg se mozdult a leány. Még mindig a sarokban állott; onnan nézett
                  merően maga elé. És sürü hajával - valami rejtelmes okból - betakarta mezitelen
                  keblét.
            </p>
				<p>
               Dobayné most már egészen tanácstalanul áll leánya előtt és
                  gondolkozik. Csodálkozásában elült a szenvedélyessége. Mit tegyen?... Sokáig nem
                  bir elhatározásra vergődni. Végre is abban állapodik meg, hogy közönynyel üti el a
                  nehézségeket: ugy tesz, mintha mi se történt volna közöttük, a mi szóra
                  érdemes.
            </p>
				<p>
               - Ülj le, Inci, végezzük be a fésülést.
            </p>
				<p>
               De csak nem mozdult a leány.
            </p>
				<p>
               - Majd megfésülködöm magam, - mondta szárazon.
            </p>
				<p>
               - Incikém, fiam, engedelmeskedjél anyádnak, - szól Dobayné és lágyan,
                  kérőleg hangzanak el szavai.
            </p>
				<p>
               - Kérem, könyörgöm, engedje meg...
            </p>
				<p>
               - A mint akarod, lelkem; fésülködjél hát magad, - hagyja reá az anya,
                  gondolván, hogy ez a nála teljesen szokatlan engedékenység majd kibékiti
                  leányát.
            </p>
				<p>
               Mialatt Inci fésülködött, azalatt levetkőzött Dobayné. Idegesen
                  hányta le magáról a ruhát. S ugy maradt egy könnyü, nappali ingben. Elfelejtett
                  éjjeli mezt magára venni. Ugy ült le ágya szélére és várta, hogy elkészüljön Inci.
                  Nem sokáig kellett várakoznia.
            </p>
				<p>
               Inci fölkelt - miután rendbeszedte haját. - De a helyett, hogy
                  szokása szerint anyjához ment volna, hogy megölelje és megcsókolja, mielőtt
                  lefeküdnék, - most egyenesen ágyának tartott. Rá se nézett félmeztelen anyjára.
                  Elfujta a gyertyát és lefeküdt...
            </p>
				<p>
               Erre már mégis ösztökélte valami belső hang Dobaynét, hogy okát és
                  értelmét keresse leánya magaviseletének. (Hát annyira megbántotta volna!... És
                  mivel?... Hát mégis van olyan őrült szemérem, a mit egy szóval, de még egy
                  lehelettel se szabad illetni, különben föllázad még az anyai tekintély - még a
                  vallás parancsa ellen is?! Föltétlen engedelmességre és szülei tiszteletére
                  fegyelmezve nevelte föl Incit és ime! egyik támasztéka (a mire ma oly nagy
                  szüksége lenne), a tisztelet összeroskadt. Saját maga rombolta le azt, a mit
                  tizenhét év alatt fölépitett - és egy szóval!... De ha nem tudta!...)
            </p>
				<p>
               Most már érezte Dobayné, hogy nem lesz könnyü a munkája. De azért nem
                  csüggedett. Ezt az asszonyt csak sarkalták az akadályok; energiája nőtt a
                  nehézségektől...
            </p>
				<p>
               Odaszól leányának, félig kérve, félig parancsolva:
            </p>
				<p>
               - Inci, gyujts gyertyát.
            </p>
				<p>
               A leányka fölkel s engedelmeskedik. (Tehát engedelmeskedik, -
                  gondolta Dobayné, - minden jól van.)
            </p>
				<p>
               - Miért nem jöttél kezet csókolni, Inci?
            </p>
				<p>
               Inci hallgat.
            </p>
				<p>
               - Feküdj le. Beszélni fogok veled.
            </p>
				<p>
               A leány visszafordult ágyába. Anyja a vékony, szinte átlátszó ingben
                  ágya szélére ült, onnan vizsgálta az arcát. Az sápadt volt, de nyugodt.
            </p>
				<p>
               - Egy fontos hirt kell veled közölnöm, édes Incim, - veté föl Dobayné
                  a szót, - egy olyat, a mi egész életedre elhatározó. (Csönd.) Menyasszony
                  vagy...
            </p>
				<p>
               Össze se rezzent, arcizma se mozdult a leánynak. Mindössze, hogy egy
                  kissé anyja felé forditotta arcát, szólván:
            </p>
				<p>
               - Elfelejtettél felöltözködni, anyám. Öltözködj föl, kérlek
                  szépen.
            </p>
				<p>
               - Miféle affektálás ez, Inci? Mi lelt ma téged? - No légy okos és ide
                  hallgass. Tudod, ki a vőlegényed?
            </p>
				<p>
               - Sejtem, hogy kit akarsz. De öltözködj föl...
            </p>
				<p>
               - Inci!!... (Ez már fenyegetőleg hangzott.)
            </p>
				<p>
               - Nem nézhetek igy reád.
            </p>
				<p>
               Dobayné engedett, de most már a düh felülkerekedett benne. De
                  elfojtotta. Hálókabátot vett magára, ugy ült vissza előbbi helyére.
            </p>
				<p>
               - Kertész jó fiu - és gazdag. Boldog leszel vele.
            </p>
				<p>
               - Nem lehetek vele boldog, mert nem szeretem.
            </p>
				<p>
               - Édes leányom, te ahhoz nem értesz. Egy életet, egy létet tisztán
                  szeretetre nem lehet fölépiteni. A boldogságnak nem is az a főtényezője...
            </p>
				<p>
               - De az.
            </p>
				<p>
               - Hanem a jólét, egymásnak megbecsülése. A szerelem nem soká tart.
                  Hallottál már valamit a mézeshetekről? Hat hét. Azután vége a szerelemnek. Jön a
                  barátság.
            </p>
				<p>
               - Nem, nem. A szerelem örök.
            </p>
				<p>
               - Miket beszélsz ma össze-vissza? Mit értesz te ahhoz, te, a ki még
                  sohase szerettél? Ugy határoztam, hogy holnap az estélyen deklarálunk. Jó?
            </p>
				<p>
               - Oh, ne! Nem szeretem őt.
            </p>
				<p>
               - Majd megszereted, majd megbecsülöd. Hallgass anyádra, kis leányom.
                  A ki csak javadat, boldogságodat akarhatja, az nem adhat rossz tanácsot.
            </p>
				<p>
               - Anyám, én se nagyravágyó, se hiu nem vagyok. Én a boldogságot
                  másutt keresem, nem ott, hol te, a fényben és gazdagságban.
            </p>
				<p>
               - Mert nem ismered az életet, Inci. A jólét a boldogság alapja,
                  Inci.
            </p>
				<p>
               - Nem hiszem.
            </p>
				<p>
               - És miért nem hiszed?
            </p>
				<p>
               - A te fölfogásodnak se vallásos, sem erkölcsi alapja nincsen.
            </p>
				<p>
               - Ki adta ajkadra ezt a zagyva beszédet?
            </p>
				<p>
               - A szivem.
            </p>
				<p>
               - A sziveddel ne gondolkozz, leányom. Az eszed való arra.
            </p>
				<p>
               - Az eszem is azt mondja, a mit szivem sugall. Nem vagyok én az a
                  felületes, szeles leány, a minek látszom. Sokat gondolkozom én.
            </p>
				<p>
               - Gondolkozol? Miért tüntetted föl akkor magadat hamis szinben
                  édesanyád előtt? Miért nem voltál hozzám bizalommal?
            </p>
				<p>
               - Mert féltem tőled. Engedelmes leányod voltam és szerettelek, de
                  bizalommal nem mertem a szined elé lépni.
            </p>
				<p>
               - Őszinte leszel ezentul?
            </p>
				<p>
               - Most az vagyok.
            </p>
				<p>
               Dobayné egy Judás-csókot lehel leánya ajkára és észre nem veszi, hogy
                  az összerezzen ettől a csóktól.
            </p>
				<p>
               - Bizzál hát bennem, mint a kősziklában és légy hozzám ezentul
                  bizalommal. Hogy meg nem értettél eddig, kis leányom, sebaj. Majd megismersz
                  ezután. Fogod te még tapasztalni, hogy mid vagyok én neked. Hallgatsz, Inci?...
                  Egy csokrot kaptál a vőlegényedtől.
            </p>
				<p>
               - Nem a vőlegényem; nem szeretem.
            </p>
				<p>
               - De holnap már az lesz, Inci. A te boldogságod érdekében
                  akarom.
            </p>
				<p>
               - Nem leszek boldog, meghalok.
            </p>
				<p>
               - Ez gyerekes, ostoba beszéd. Istenkisértés ilyet mondani, - fakadt
                  ki Dobayné.
            </p>
				<p>
               - Biztosan tudom, hogy meghalok, - erősiti halkan Inci.
            </p>
				<p>
               - Megtiltom...
            </p>
				<p>
               - Azt meg nem tilthatod..
            </p>
				<p>
               - Megtiltom, hogy gonosz beszédeddel reám nyomást gyakorolni próbálj,
                  - tört ki most már dühvel az anya, - az ilyes alávaló, csunya jellemre vall!
            </p>
				<p>
               A szegény kis Inci följajdult fájdalmában.
            </p>
				<p>
               - Holnap jól viseld magadat, szép és kedves légy, ugy parancsolom -
                  megértettél? - folytatá az anya.
            </p>
				<p>
               - Megértettem.
            </p>
				<p>
               - És most aludj szépen és nyugodtan. Jó éjt.
            </p>
				<p>
               - Jó éjt...
            </p>
				<p>
               Mint a csörgőkigyó villamos szemétől megbüvölten leszegzett
                  nyulacska: ugy feküdt fehér ágyában szegény kis Inci. Meg se moccant. Mereven
                  bámult a sötétbe. Világosság után vágyott. Pedig előbb hogy fájt neki a gyertya
                  fénye! Nem, nem is ilyen világosság után - a nap fénye után epekedett. Ugy hitte,
                  hogy az jót tenne neki. A napsugár talán fölmelegítené szivét és agyát. Mert oly
                  jeges meredtség ült meg egész testén, hogy szinte fázott. S ugy fájt neki, hogy
                  reszketni nem tudott. Azután nyomta is valami mellét. Fohászkodni, sóhajtani
                  szeretett volna és sirni, meg imádkozni. Minderre képtelen volt. Idegei
                  elpetyhüdtek: nem voltak képesek reagálni lelkületének viharos, kinzó nyomásaira.
                  (Csak legalább imádkozni tudna!) Gépiesen mormogta el a Miatyánkot, de nem tudta,
                  mit mond. Azt hitte, illetve tudta csak, hogy szót szóra halmoz: haszontalan,
                  hiábavaló szavakat rak össze, a miknek nincs se értelmük, se értékük.
            </p>
				<p>
               Egyszerre csak, mint egy fénysugár, mint valami megváltó angyal: a
                  Kalvyl képe jelenik meg a leányka képzeletében, fényözönnel, ragyogással öntve el
                  a sötét szobát.
            </p>
				<p>
               Erre megoldódtak Inci idegei, fölszabadultak karjai. Imádkozott. Nem
                  ugy, a hogy a könyvekből tanulta. Szive adta ajkára az imádság szövegét. S oly
                  mély, oly fönséges volt a szüz imája!...
            </p>
				<p>
               ...Teljesen visszatért lassacskán az Inci ereje. Visszaidézte azt a
                  kinos jelenetet, mely közötte s anyja között az imént lefolyt és most már képes
                  volt - szellemének teljes birtokában - meggondolni, elbirálni azt a sötét, sivár
                  helyzetet, a melybe ily hirtelen kiméletlenséggel taszitotta a sors.
            </p>
				<p>
               A sors-e, vagy ő a hibás? - Gondolkozott. Ujra megvillant agyában az
                  a gondolat, hogy hátha az anyja. De ezt a gondolatot elüzte magától. (Most
                  sikerült elüznie.) Már szinte elfelejtette azt a brutalitást, a mit az szüziessége
                  ellen elkövetett. Alig emlékezett arra az ösztönszerü harcra, a mit anyjával
                  szemben megnyert... Az anya képe lebegett már csak a leányka szeme előtt: a
                  bibliai anyáé. Azt az asszonyt, a ki őt ok nélkül sértette, már nem látta az
                  anyjában.
            </p>
				<p>
               ...De azt tudta - arra emlékezett - hogy holnap el akarja őt
                  Kertészszel jegyezni; azt is, hogy ő meg határozottan nem ellenkezett: hogy
                  engedelmességet igért.
            </p>
				<p>
               ...Miért tette ezt? Félelemből, avagy mert a szentirás
                  engedelmességet parancsol a gyermeknek szülői irányában!?
            </p>
				<p>
               Inci addig ismételgeti a szentirás e parancsát, a mig annak egy másik
                  parancsa is átvillan agyán: „Kövesd a férfit, a kit szeretsz, mindenhová...” S a
                  Kalvyl sápadt képe erre csak fölragyog képzetében ujra, fényesebben, mint előbb,
                  valóságos intenziv erővel. Hullámos haja, mint egy dicsfény veszi körül komoly és
                  szelid homlokát.
            </p>
				<p>
               Kiugrott ágyából, mintha egy ellenállhatatlan rejtélyes erő lökte
                  volna ki belőle... Biztos léptekkel - mintha minden butort látott volna a
                  sötétségben - egyenesen anyja ágyának tart, mintha tudta volna, hogy ébren van -
                  mintha az nem is lehetett volna másképp - szilárd, bátor hangon ejté ki e
                  szókat:
            </p>
				<p>
               - Meggondoltam a dolgot, anyám, nem leszek a Kertész felesége.
            </p>
				<p>
               Dobayné először is a gyufa után kapott. Gyertyát gyujtott. Látni
                  akarta leányát. Sötétben nem érvényesült egészen az ő ereje: az arcjáték, a
                  szinművészet e meggyőző, eltántoritó eszköze.
            </p>
				<p>
               - Ülj le.
            </p>
				<p>
               - Engedd, hogy álljak.
            </p>
				<p>
               - Miért akarsz állni?
            </p>
				<p>
               - Mert megmásithatatlan elhatározásomtól ugy se téritesz el, anyám, -
                  nem győzöl meg.
            </p>
				<p>
               Dobayné azonnal észrevette leánya határozott hangjából, hogy most
                  összes lelki erejére szüksége lesz. Igy még nem beszélt vele Inci soha. Uj
                  eszközökhöz, uj taktikához folyamodott. A szokatlan helyzet erősebb fegyvereket
                  kivánt... Egy pillanat alatt megtelt szeme könynyel. Hangja remegett és tördelte
                  kezét. Majd fejéhez kapkodott és tépte haját.
            </p>
				<p>
               - Szerencsétlen anya én, mit műveltem?! Eljátszottam a saját édes,
                  kedves gyermekem bizalmát. Kihült irányomban az az ártatlan sziv, melyet forró
                  anyai keblemen melengettem. Oh, én vagyok az anyák legszerencsétlenebbike! Isten,
                  miért nem vettél el, még mielőtt e szörnyü valóságra ébredtem volna?!
            </p>
				<p>
               A szegény leány lehajlott anyja kezéhez és megcsókolta azt.
            </p>
				<p>
               - Bocsáss meg. Szeretlek, de ne kivánd halálomat. Ugy szeretnék
                  élni!
            </p>
				<p>
               - Ah! - Valami belenyilalott az anya agyába: valami sejtelem. Két
                  kézre fogta leánya sápadt arcát. Majd fölsimitotta homlokáról aranyhaját: ugy
                  nézett szemébe - merően. És vizsgálgatta vonásait, mint egy szakértő valami ritka
                  és nehezen meghatározható műtárgyat. Könyeiről már teljesen megfeledkezett.
                  Gyorsan elemezte, boncolgatta leánya gyöngéd, komoly vonásait. Mikor készen volt
                  ezzel, ugy fölkiáltott, mintha tarantella-pók csipte volna meg:
            </p>
				<p>
               - Ilona, te szerelmes vagy!
            </p>
				<p>
               - Az vagyok. Szeretek... kimondhatatlanul szeretek, - hagyta helyben
                  Inci átszellemült arccal.
            </p>
				<p>
               - Ki az az ember? - kérdezte szinte sziszegve az anya.
            </p>
				<p>
               - Kalvyl János, - felelte Inci egyszerüen, szomoruan, meghajtván
                  fejecskéjét. Majd hozzátette: - Ime, a bizalom, a mit kivántál.
            </p>
				<p>
               - Kalvyl?! A jött-ment koldus piktor? Megőrültél?
            </p>
				<p>
               - Ő. A drága, az egyetlen, az egyedüli, - igen, a szegény, halvány
                  festő.
            </p>
				<p>
               - Inci! - hörgött az anya rekedtes, mély hangon s erősen megfogta
                  leánya karját.
            </p>
				<p>
               De a leány nyugodt maradt. A sápadt arc ott ragyogott előtte és
                  hálatelt, sötét szeméből imádás sugárzott. Ez adott neki erőt és nyugalmat. Még
                  ismételte is:
            </p>
				<p>
               - Ő - az egyetlen, senki más, soha, - soha!
            </p>
				<p>
               Dobayné erre már teljesen elveszti önuralmát. Cserbenhagyta minden
                  művészete. Arca vad kifejezést kap, olyanná lesz, mint egy női torzkép. Keze
                  vonaglik. Ujjai folyton fokozódó erővel kulcsolódnak a leányka karjaira. S hogy az
                  föl se szisszent tőle, vak dühében körmét mélyeszti leánya puha, fehér bőrébe,
                  hogy vér serkedt nyomán, meleg, piros vér. És ekkor, hogy a vértől borzadt-e meg,
                  saját vére vérétől, vagy indulatainak sulya vette-e le lábáról? - megtántorodott s
                  az ágyra roskadt.
            </p>
				<p>
               Inci megrémült. Egy sikolylyal rávetette magát eszméletlennek látszó
                  anyjára...
            </p>
				<p>
               De eszméleténél volt Dobayné teljesen. Környékezte az ájulás, de csak
                  az izmait birta legyőzni, az energiáját nem.
            </p>
				<p>
               Oh, Dobayné nem akarta, hogy leányának elárulja gyöngeségét! És
                  különösen most, a mikor egy gyöngeség elrontotta volna tervét, a mit ő föladni
                  semmi áron nem akart. Ő soha semmit sem adott föl. Meggyőződése volt, hogy a mi az
                  ő agyában egyszer megfogamzott: az csak helyes és okos lehetett.
            </p>
				<p>
               Egy pillanat alatt legyőzte testét erős akarata. Fölkelt. Agya
                  tisztán müködött. Elfogulatlanul birálta el a helyzetet. És mindjárt tudatára
                  ébredt annak, a mit müvelt. Ám akkor sem a leányt: magát sajnálta. Az volt első
                  gondolata, hogy Inci nem vehet föl holnap kivágott ruhát.
            </p>
				<p>
               - Feküdj le! - rivalt reá durván.
            </p>
				<p>
               Inci engedelmeskedett. Az anya meg előszedett toilette-fiókjából
                  holmi flastromokat, szarvas-zsirt, créme-célestet s azzal vizsgálat alá vette
                  leánya sebeit. Először kiáztatta azokat szivacscsal. A nagyobb karcolásokat
                  flastrommal tapasztotta le. Majd bekente az egészet valami zsiradékkal.
            </p>
				<p>
               A leány türte. Különben ugy se tudott volna mozdulni, nem a testi,
                  hanem a lelki fájdalom miatt.
            </p>
				<p>
               - Rosszul vagy? - kérdé Dobayné.
            </p>
				<p>
               - Engedelmeskedem, - felelt a leány remegve, gyönge hangon,
                  öntudatlanul.
            </p>
				<p>
               - Azt kérdezem, rosszul vagy-e?
            </p>
				<p>
               - Oh, igen, engedelmeskedem...
            </p>
				<p>
               - Fáj?
            </p>
				<p>
               - Nem, nem, engedelmeskedem, - egyre azt hajtogatja Inci.
            </p>
				<p>
               Dobayné megtapogatja leánya halántékát és homlokát. Nem volt láza. De
                  azért hideg borogatást tett a fejére.
            </p>
				<p>
               Ugy határozta, hogy leányának holnap nem szabad betegnek lennie.
                  Inkább virraszt egész éjen át. Megtette.
            </p>
				<p>
               Az egyik széken mosdótálat helyezett el, a másikra maga ült le. És
                  tiz percenkint pontosan változtatta a borogatásokat. Majd gondolkozni kezdett. De
                  nem tudott. Azaz nem volt min gondolkoznia. Az ő akarata, a terve kész volt
                  teljesen.
            </p>
			</div>
			<div type="chapter">
				<head>
               Sipiczkynek megjön az esze.
            </head>
				<p>
               Az estély napja reggelén, mint a forgószél, ugy rohant be Kertész
                  Sipiczkyhez. Még kalapját is fején felejtette. Különben egy könyvet csóvált a feje
                  fölött.
            </p>
				<p>
               - Szörnyüség! Az öreg kiadta költeményeit!
            </p>
				<p>
               - Miféle öreg és miféle költeményeket?
            </p>
				<p>
               - Lojzi bácsi az „Elvira keserveit”, - válaszolt Kertész és Sipiczky
                  elé vágta a keserveket.
            </p>
				<p>
               - Ej ha! Ez hiba.
            </p>
				<p>
               - Hibának nem hiba, - okoskodik a kis bácskai, - de komikusnak
                  komikus. Haha!
            </p>
				<p>
               - És te azért jöttél hozzám, hogy ezzel a komikummal megnevettess? No
                  hát, én nem nevetek. S egyuttal megmagyarázom neked, hogy hol a hiba...
            </p>
				<p>
               - Hát te nem élvezed ezt a klasszikus bolondságot?
            </p>
				<p>
               - Nem. Sőt ellenkezőleg; bánt ez a klasszikus bolondság.
            </p>
				<p>
               - Hogy lóvá tettük az öreget? Hahaha!
            </p>
				<p>
               - Igen és hogy azt helyre kell hoznunk.
            </p>
				<p>
               - Megegyük a könyveket?
            </p>
				<p>
               - Meg nem esszük, de megvesszük őket.
            </p>
				<p>
               - Bolondozol?
            </p>
				<p>
               - Egész komolyan beszélek. Nem gazdag ember az öreg ur és takarékos
                  mellé. Hogy kiadatta költeményeit, az a mi izetlen hizelgésünk következménye. És
                  hogy annak az izetlenségnek ő adja meg az árát és nem mi: az - legenyhébben szólva
                  - nem volna tőlünk gavallér dolog.
            </p>
				<p>
               - Hát mennyit akarsz velem megvétetni? - képedt el a
                  vőlegényjelölt.
            </p>
				<p>
               - Annyit veszel, a mennyit én: kétszázötven példányt.
            </p>
				<p>
               - Á két forint! Hisz ez ötszáz forint lenne.
            </p>
				<p>
               - Az annyi. Ez a diszkiadás legalább ötszáz forintba került. És
                  vezeklésül egy kis profitot is kell adnunk az öregnek.
            </p>
				<p>
               - Minek? Nem elég, ha a költsége megtérül?
            </p>
				<p>
               - Nem elég. Te az ilyenhez nem értesz. Ide az ötszáz forinttal.
            </p>
				<p>
               - Adok háromszáz forintot.
            </p>
				<p>
               - Jó, a többi hétszázat majd én fizetem. Osszuk meg a fizetséget
                  vagyonaránylag. Azt se bánom.
            </p>
				<p>
               Erre az ironikus, de gavalléros ajánlatra elpirult a kis bácskai és
                  kiszurta az öt százast. Azután bácskai tapintattal sajnálgatja barátját.
            </p>
				<p>
               - Nem sok az neked?
            </p>
				<p>
               - Nem, nem, mert van még tizenötezer forintom. De neked sok, mert
                  háromszázezer forintod van.
            </p>
				<p>
               - Hogy érted?
            </p>
				<p>
               - Visszafelé.
            </p>
				<p>
               - Ja ugy! Te mindig bolondozol, Alfréd. Mikor komolyodol már
                  meg?
            </p>
				<p>
               - Hál Istennek, soha se lesz okos ember belőlem.
            </p>
				<p>
               - Ezt is visszafelé érted?
            </p>
				<p>
               - Nem; ezt már ugy értem, a hogy mondom, - válaszolt Sipiczky s
                  jóizüen elkacagta magát. És hogy igy nagy kedvre kerekedett, tréfálva kérdi
                  Kertészt:
            </p>
				<p>
               - Á propos, ifju barátom, hát mi lesz?
            </p>
				<p>
               - Mivel?
            </p>
				<p>
               - Hát azzal a bizonyos dologgal.
            </p>
				<p>
               - Melyikkel?
            </p>
				<p>
               - Na, fölteszem a kérdést, ugy hogy te, mint kevésbbé müvelt ember is
                  megérthesd: „Hogy állunk a szerelem dolgában?”
            </p>
				<p>
               - Ne sértegess, kérlek, - méltatlankodik a vőlegényjelölt.
            </p>
				<p>
               - Ha nem érted a tréfát, akkor bocsánatot kérek.
            </p>
				<p>
               - Nono, hiszen tudom én, Alfrédkám, hogy jóbarátom vagy, de tulságba
                  viszed az iróniát.
            </p>
				<p>
               - Lőjj vissza!
            </p>
				<p>
               - De kérlek, én nem tudok. Különben, hagyjuk a vitatkozást, Alfréd.
                  Válaszolok neked - par discretion. Neked, legjobb barátomnak - bár nem helyes -
                  már most megvallom, hogy boldog vőlegénye vagyok Incinek. Ma este deklarálnak.
                  Bocsáss meg...
            </p>
				<p>
               Sipiczky elsápadt. Mert nem várta, hogy Inci boldogságát már ily
                  közelről fenyegeti a sors. (Most már egy pillanatot se szabad mulasztania!)
            </p>
				<p>
               A bácskai barátja elsápadását lelki fájdalomnak vélte. Vastag
                  tapintatlansággal mentegeti magát:
            </p>
				<p>
               - Ne neheztelj, Alfréd. Nem tehetek róla, hogy engem választott.
            </p>
				<p>
               De most már az igazi guny kifejezése szökött a lengyel arcára, a mint
                  a kis emberen végignézve, patetikus hangon szavalja:
            </p>
				<p>
               - Megbocsátok, vetélytárs. Az Isten igy rendelé!...
            </p>
				<p>
               A kis bácskai, kinek értelmisége ki nem érezte e szavakból a gunyt,
                  meghatottan kapta el Sipiczky kinyujtott kezét és mint nagylelkü, győztes
                  ellenfél, kétszer-háromszor ugy megrázta, mintha ki akarná rántani vállából. Aztán
                  távozott, hosszukat lépve, mint Egressy, de nem a nagy, hanem a kisebbik. Az
                  utolsó lépés azonban rövidre sült, mert még az ajtóban elkapta a kabátja egyik
                  szárnyát Sipiczky.
            </p>
				<p>
               - Más legjobb barátodnak el ne mondd valahogy a dolgod. Légy
                  türelemmel, ha ugy is kisül estére.
            </p>
				<p>
               - Hová gondolsz, Alfréd! - szólt Kertész neheztelve s azzal kifordult
                  az ajtón.
            </p>
				<p>
               Sipiczky gondolatokba merült. Eltökélt szándéka, hogy megmenti a
                  leányt, az ő kedves, kis Incijét és megoltalmazza bárki ellen is: nem ingott meg.
                  Sőt most kezdte csak magát igazán boldognak érezni, a mióta ez a nemes, önzetlen
                  terv agyában - nem: szivében - megfogamzott. Vagy egy félóráig ült gondolkozva,
                  arcát kezébe temetve, aztán fölugrott és derült arccal hozzáfogott a teafőzéshez.
                  Mert elkészült a tervével. De meg is éhezett.
            </p>
				<p>
               Egy újságot teritett szalonja plüssös asztalára, hogy kárt ne tegyen
                  benne, aztán fölgyujtotta a szeszt a teafőző alatt. Majd az edényeket, cukrot,
                  rumot készitette ki, és végül egy darab szalonnát a hozzávaló cipóval.
            </p>
				<p>
               Azért végezte pedig mindezeket sajátkezüleg, mert inasát elcsapta -
                  már egy hete annak - azzal az indokolással, hogy megdézsmálta a rumos palackot.
                  Hiába magyarázgatta Péter, hogy hiszen az nem ok, mert már három éve dézsmálja a
                  rumos flaskókat; hiába hányta gazdája szemére, hogy miért nem szólt ezelőtt három
                  évvel, akkor a sok rum is, meg ő is megmaradhatott volna: Sipiczky könyörtelen
                  maradt, kijelentette, hogy a rumlopás kisebb hiba ugyan, mint a lólopás, de azért
                  mégis csak hiba s ok az elcsapásra.
            </p>
				<p>
               Megcsókolta hát Péter - mit tehetett volna mást - gazdája „kegyes
                  kezeit” és 50 forintnyi ajándékkal zsebében, nyakába vette a világot...
            </p>
				<p>
               Hogy miért csapta el Sipiczky az inasát, annak tulajdonképpeni oka
                  itt következik:
            </p>
				<p>
               Egy napon ugyanis eszébe jutott a lengyelnek, hogy jó volna
                  megtanulni az egyszeregyet.
            </p>
				<p>
               Elővette hát takarékpénztári könyvecskéjét, vagyonának utolsó
                  maradványát és konstatálta, hogy egy 17.930 forint értékü uradalma még megmaradt,
                  bár aprópénzre váltva az „Első Hazai” valamelyik Wertheim-kasszájában. Aztán azt
                  konstatálta, hogy ha valaki két évi jogot végzett, még két évet kell végeznie,
                  hogy államvizsgát tehessen, miután négyből, ha kettőt levonsz, kettő marad. Ehhez
                  a kettőhöz hozzáadott még hármat. Három évig szokott ugyanis ingyen dolgozni a
                  magyar tizenhat évi tanulás után, a mig segédfogalmazó lesz belőle. Akkor már
                  fizetést is adnak neki, de csak annyit, a mennyi nem elég. Ujabb három év mulva
                  azonban már annyit adnak, a mennyi elég, ha jól vesszük föl a dolgot. Mert a
                  fogalmazói fizetésből már jól is lehet lakni, sőt siklón is megmászhatja az ember
                  a várat, ha éppen meg találna sántulni.
            </p>
				<p>
               Tehát 2 + 3 + 3 = 8.
            </p>
				<p>
               Ergo nyolc évig kell még az uradalomnak fönnállania. 17.930 : 8 =
                  2241 forint kerekszámban s a kamatok. Ennyi jut egy évre.
            </p>
				<p>
               Ez szép összeg egy évre becsületes ember kezében, gondolá Sipiczky és
                  elégedetten dörzsölé kezeit. A 2000 forintot elkölti - tervezgeti tovább - a 240
                  forintokat s a kamatokat pedig bespárkasszázza és tőkésiti. Ebből aztán nyolc év
                  multán egy uj uradalom keletkezik, nem oly tekintélyes ugyan, mint az előbbi, de
                  olyanra már akkor nem is lesz szüksége, mert akkoron már, mint az ország egyik
                  méltósága, tekintélyes javadalmazásban részesülend.
            </p>
				<p>
               Ez a számvetés volt a Péter megölő betűje, mert ebből eredményképpen
                  az is kijött, hogy 2000 forintból nem telik egy Péterre.
            </p>
				<p>
               Egészen jól mondta hát Péter (mert volt neki magához való esze), hogy
                  a rumfogyasztási hajlam nem ok egy tisztességes inas elcsapatására...
            </p>
				<p>
               Ezért szolgálta hát ki önmagát Sipiczky, nem pedig azért, a mit
                  mindig hajtogatott magában: „If you will be well served, serve yourself”. (Ha azt
                  akarod, hogy jól légy kiszolgálva, szolgáld ki magad.)
            </p>
				<p>
               Abban azonban igaza volt a közmondásnak, hogy legjobb az öninas.
                  Sipiczky legalább nagyon meg volt magával elégedve, ugyis mint inassal, ugyis mint
                  urral. Mint inas hüségesen szolgálta az urát, mint ur pedig sohase panaszkodott
                  inasára.
            </p>
				<p>
               - Tisztességes, becsületes ember kezd lenni az uram, - humorizálta ki
                  önmagát, - a csizmatisztitást se praetendálja meg tőlem, a szobatakaritást sem.
                  Azokat a házmesterné szolgálója szeretőjének a mostohafia végzi, a házmesterné
                  számára kiutalandó havi öt forintnyi javadalmazás ellenében...
            </p>
				<p>
               A házmesterné, mellesleg legyen emlitve, azért nem végzi vala e
                  dolgokat önmaga, mert fiatal volt, a házmester pedig öreg. De különben is
                  takaritás idején zongora- és énekleckéket vesz ő nagysága Klapsz Artur művésztől,
                  hogy ha férje esetleg még idejekorán meg találna halni, kóristáné lehessen belőle
                  az operánál (az első sorban); ha pedig soká találna élni: guvernántnak
                  szegődhessen Schwarz, Weiss, Braun, vagy akármilyen szinü urasághoz.
            </p>
				<p>
               A házmesterek is okos emberek voltak ám. Ők is csináltak komputust a
                  spergeldek irányában, a mely komputusból kiderült, hogy spergeldekből nem lehet
                  házat venni, bármennyi lump legyen is a világon. Különben is mindig kevesebb a
                  lump és mindig több a házmester. Ezért tanult hát a házmesterné zongorázni.
                  Számitásból. Hiába, minden csak számitáson mulik ezen a világon.
            </p>
				<p>
               *
            </p>
				<p>
               De hát ne hagyjuk Sipiczkyt egymagában a teájával. Mert érdekes ember
                  Sipiczky, mint minden elromlott világfi, a ki a följavulásra adja magát. De
                  nemcsak érdekesek az ilyen emberek, hanem vigak is, tele vannak friss humorral. Az
                  elégedettség, a lelki egyensuly derültté teszi kedvüket és megjavitja gyomrukat.
                  Az ilyen ember jól néz ki kivülről és jószivü is egyszersmind.
            </p>
				<p>
               A jószivüségét még a lumpidőkből hozta magával Sipiczky - ezt csak
                  meg kellett tartania. A jó kinézést azonban ujonan akvirálta, mert az a jó
                  gyomorral jár együtt, a mi pedig csak följavult embereknél tapasztalható.
            </p>
				<p>
               Ime, a szalonnát ugy eszi most Sipiczky, mintha tengeri rák volna (à
                  la Americaine), pedig csak disznóból van, még pedig valószinüleg kőbányaiból. A
                  teát ellenben csak ugy iszsza, a hogy régen szokta. Az akkor is meleg viz volt,
                  most is az. Csakhogy akkor fekete volt, most meg sárga. A szin nem sokat határoz.
                  De az már határoz, hogy a kenyér puha legyen és jóizü. Azért veszi a kenyeret
                  Sipiczky sajátkezüleg Schachnernél, mert ő nála mindig puha és mindig jóizü a
                  kenyér.
            </p>
				<p>
               Ilyen gourmand lett Sipiczkyből. Ő ugyan meg nem evett mindenféle
                  kenyeret! De a jó aztán jól esett neki.
            </p>
				<p>
               A reggelije kvalitása fölötti teljes megelégedésének kinyilvánitása
                  után ezer forinttal a zsebében elindult Sipiczky könyvet vásárolni.
            </p>
				<p>
               Kevés olyan ember akadhatott Budapesten eddig, a ki egyszerre ezer
                  forintot öl vala könyvekbe, de olyan meg biztosan egy sem akadt, a ki pláne
                  egyfajtába ölje be az ezer forintját.
            </p>
				<p>
               Legalább csak igy magyarázható meg Singer és Wolfner uraknak
                  korreális és szolidáris elcsudálkozása, a midőn Sipiczky 500 példány Elvira-féle
                  keserveket rendelt meg náluk és kifizetvén az értük járó ezer forintot, még külön
                  öt forintot utalványozott egy társzekér céljából, a mely társzekéren e homogén
                  könyvtár lenne elszállitandó a lakására.
            </p>
				<p>
               Elementáris volt az ő elcsodálkozásuk. De midőn Sipiczky ama
                  szivességre kérte őket, hogy a dologról senkinek, különösen a szerzőnek, egy szót
                  se szóljanak s erre becsületszavukat is kérte: már megszüntek csodálkozni, mert
                  tisztában véltek lenni azzal, hogy bolonddal van dolguk.
            </p>
				<p>
               De a könyveket és a becsületbeli igéretüket pontosan szállitották
                  Singerék és az utóbbit meg is tartották pontosan. (Fogadni lehetne, hogy még most
                  is letagadnák az esetet, ha valaki megkérdezné őket. Pedig már annak három éve.
                  Ennyi ideig pedig ritka becsületszó szokott eltartani. Többnyire elévül az egy pár
                  nap alatt.)
            </p>
				<p>
               Sipiczky ekképpen elvégezvén egyik teendőjét, a Nemzeti Szállóba
                  hajtatott (azaz per pedes apostolorum nyargalt oda), utközben beleütődve egypár
                  emberbe, mert még nem szokta meg egészen a gyalogszert. Ám végre is szerencsésen
                  eljutott odáig, - de nem tovább, mert be már nem eresztették Dobayékhoz. Azt
                  mondta a portás, hogy beteg a kisasszony és csak estefelé kel föl, de a soirée
                  azért meglesz, már el is küldte a kölcsönezüstöt a Mittermeyer.
            </p>
				<p>
               - Jó, - gondolta Sipiczky, - este sem késő, de még holnap se.
                  Legalább tovább tart Kertész dicsősége. Azt nem irigylem tőle.
            </p>
				<p>
               Hanem a szegény Kalvylt: azt sajnálta Sipiczky nagyon.
            </p>
				<p>
               Elutazott hát Kalvyl lakására, vigaszt szítandó. A par discretion
                  fölszedett ujsággal: Inci mátkaságával nem hozakodhatik elő, - gondolta, - de
                  legalább sejtetni fogja a szegény festővel, hogy nincs baj, nagyobb baj nincs
                  legalább. És el is határozta, hogy erre, ha kételkednék Kalvyl az állitásában,
                  becsületszavát adja, kétszer is, sőt meg is esküszik rája, akár háromszor is.
            </p>
				<p>
               Nem találta otthon Kalvylt. Az a Műcsarnokban volt, ugy mondták
                  neki.
            </p>
				<p>
               Elrobogott hát a Műcsarnokba. Meg nem foghatta, hogy ember - egy
                  gyarló földi lény, - hogy lehet képes az övéihez hasonló mértföldes utazásokat
                  tenni a saját lábán, anélkül, hogy elkopnának ezek a lábak. Nemhogy elkoptak
                  volna, de ki se fáradt.
            </p>
				<p>
               - Ezt a szalonna tevé s a lágy kenyér! - dudálta vigan és befordult a
                  Műcsarnokba. Ott azt mondta neki a kapus, hogy a báró ur itt volt ugyan, de most
                  már valószinüleg nincs itt, mert elment.
            </p>
				<p>
               - Hová ment?
            </p>
				<p>
               - Hát valószinüleg vagy haza, vagy a városba.
            </p>
				<p>
               Ezt Sipiczky is valószinünek tartotta, hát megforditotta a
                  rudat.
            </p>
				<p>
               Kalvyl megint csak nem volt otthon. Tehát a városban kellett, hogy
                  legyen.
            </p>
				<p>
               A város azonban nagy és sok benne a fóka. Nehéz benne valakinek a
                  saját fókáját megtalálni. Ezt belátta Sipiczky, hát inkább ebédelni ment a
                  Kispipába.
            </p>
				<p>
               Ott igen jól evett. És miután töltött káposztát is kapott, még két
                  deci bort is hozatott magának egy stucnyiba, hogy bora tetejibe még két krajcár
                  ára szódát is fröcscsentethessen. Ekként megvolt a teljes fröcscse és megmaradt
                  két krajcárja Sipiczkynek. Mert a fröcscsnek tiz krajcár a rendes ára, ha készen
                  tálalják, de igy elemeiben nyolc krajcáron is megszerezhető. Éppen megforditva,
                  mint a kávénál. A kávé ugyanis akkor drágább, ha a feketéje nincs összevegyitve a
                  tejjel.
            </p>
				<p>
               Sipiczky azon elmélkedett, hogy miért van az igy és miért nem
                  megforditva. (Mert hisz éppen ugy lehetne megforditva is. A mélange-nak is joga
                  van drágábbnak lenni az ibrikes kávénál, ha a fröcscs is drágább, mint együttvéve
                  alkatrészei.)
            </p>
				<p>
               Nem tudta a kérdést megfejteni Sipiczky, semminemü szempontból, hát
                  belenyugodott az állapotba és betért a „Koronába”. Ott rossz levegőt élvezett és
                  valamivel jobb feketekávét. De legalább elolvasta a politikai lapokat, a mikből
                  azután megtudta, hogy nem Wekerle már a miniszterelnök, hanem Bánffy.
            </p>
				<p>
               Elszégyelte magát e tudatlanságon. (Miféle léha ember az, a ki évekig
                  nem olvas ujságot s olyan társaságba jár, a hol politikáról nem beszélnek! -
                  Magyarországon! Hát mindig csak a festett hölgyek között éltem? - tevé föl a
                  kérdést önmagának és mindjárt meg is felelt reá, hogy bizony mindig; mert ebben a
                  szép országban csak a „kis dámák” nem politizálnak s egyedül csak ezek nem.)
            </p>
				<p>
               Megfogadta Sipiczky, hogy ezentul művelni fogja magát.
            </p>
			</div>
			<div type="chapter">
				<head>
               A bál.
            </head>
				<p>
               - Berkes nem jöhetett, - jelentette ki ő nagysága, - de Piripacsi
                  Bandi igen. Ez fölmondott inkább egy sugáruti bankárnak, csakhogy
                  idejöhessen.
            </p>
				<p>
               Valójában pedig ugy állott a dolog, hogy Berkes igen drágás ember,
                  Piripacsi pedig mélyen leszállitott áron muzsikál. Ezért választotta az utóbbit a
                  nagyságos asszony. Különben az estély céljaira nem is két, hanem három szalont
                  nyittattak föl. Egyik táncterem lett, ennélfogva üres volt. A másik ebédlőnek
                  rendeztetett be. Itt egy rögtönzött állványon büszkén meredeztek az égnek magas
                  kristályüvegekkel kombinált ezüst gyümölcs- és csemegetartók és laposan, de
                  méltóságos sulylyal terpeszkedtek antikstilü ezüst tálak, mindenféle hideg
                  ételeket, rákot, pástétomot hordván hátukon. A keret zöld volt. Fikuszok és pálmák
                  gurnyasztottak minden sarokban és mindenek tetején.
            </p>
				<p>
               Mindjárt meglátszott, hogy a parádézásban járatos volt a háziasszony.
                  Még a vendégei is parádésak voltak: özvegy Csapek grófné, elvált Máday grófné s a
                  férjével valósággal együtt élő Csicsinszky grófné, ez férjestül, a többi
                  leányostul jelent meg a bálon. De ott voltak még Kenézék, Baltayék, Hangossyék is
                  és - a többi grófok...
            </p>
				<p>
               Dobayné ideges, mint egy ángolna, de arcán a fagyos nyugalom
                  erőltetett kifejezése ül: az ugynevezett arisztokratikus nyugalom.
            </p>
				<p>
               Dobay Inci - fehér, elől V alakban, keskenyen kivágott, fehér muszlin
                  ruhájában, - halovány, de nyugodt arccal üdvözli a vendégeket. Sürü, fényes haja
                  koszoruba fonva, három vastag fonadékban vevé körül fenséges homlokát. Szemei
                  lázban égtek, mert fájtak a sebei. De azért büszkén, emelt fővel - mint egy
                  királyleány - állotta helyét. Legyőzte testi fájdalmait, még mosolyogni is tudott.
                  Csakhogy olyan volt a mosolygása, olyan szomoru, mint a téli napsugár, a mely csak
                  fénylik, de nem melegit.
            </p>
				<p>
               A fiatalemberek összesugtak fölötte.
            </p>
				<p>
               - Nézzétek az Incit, milyen szomoru!
            </p>
				<p>
               Kertész tudni vélte, hogy miért szomoru Inci (az izgalomtól) és
                  aprókat röhögött örömében.
            </p>
				<p>
               Csak az a sovány, szerelmes, sápadt fiu: Kalvyl nem szólt semmit, és
                  haragosan vált ki a csoportból, a mely profán módon forgatta Inci nevét. Előtte
                  szent volt Inci és az ő szomoruságán mély bánat szállott lelkére.
            </p>
				<p>
               A hangulat különben szilárd, noha még a zene se szól. De igazán
                  elemében csak két férfi volt a társaságban: az öreg Dobay és Sipiczky. Amaz leánya
                  szerencséjének és boldogságának örült. S ettől ugy nekiszelesedett, hogy szinte
                  ugy nézett ki, mint egy öreg clown. Antidiluviális bókokat mondott a menyecskéknek
                  és more lasnaciensi per „hékás” és „pajtikám” szólitgatta a férfiakat. (Szegény
                  Dobay, hogy te vaknak születtél!)
            </p>
				<p>
               Sipiczky a harcba készülő bátor férfi önbizalmával szivében s egy
                  kész tervvel agyában sürgött-forgott, intézkedett, rendezgetett. Mindenütt ott
                  volt és figyelt. Azt már megtudta, hogy a deklaráció a vacsora előtt fog
                  megesni.
            </p>
				<p>
               (Éjfél után eladva a lelked, szegény Inci, - gondolta a jó lengyel
                  fiu és szomoruan, de bizalmas melegséggel szemlélte a bánatos fehér leányt.)
            </p>
				<p>
               Ez, noha nem volt feléje fordulva, észrevette a rája tapadó
                  tekintetet és hozzá ment, szilárd, határozott léptekkel. Járása veszitett ritmikus
                  bájából, hogy oly energikusan lépett.
            </p>
				<p>
               - Kedves, jó Inci!
            </p>
				<p>
               - Édes Alfréd - Sipiczky gróf, kérem...
            </p>
				<p>
               - Oh, nevezzen csak ugy, kis testvérkém. Nagy kegy az nekem, oly jól
                  esik, mint a bünbocsánat.
            </p>
				<p>
               - Szivesen, Alfréd, mert nagyon szeretem magát, - táncolja velem az
                  első négyest. Sürgős közleni valóm volna. Ne itéljen el és ne nehezteljen, hogy
                  rontom a mulatságát.
            </p>
				<p>
               - A sirig hű barátja, Inci. Rendelkezzék velem: méltasson a
                  bizalmára.
            </p>
				<p>
               A leány hálásan szoritotta meg az ifju kezét, azzal visszaült
                  helyére...
            </p>
				<p>
               Megzendült a zene.
            </p>
				<p>
               A keringő ritmikus zenéjén kavarogtak a párok. A muszlin halk
                  zizegését s a selyem suhogását elnyelte a hegedü hurja. Csak egy pár századvégi
                  dandy izetlen toppanása hangzotta azt tul s a leányok ezüstkacaja.
            </p>
				<p>
               Dobayné is táncolt az eleven gróffal, Csicsinszkyvel, ki jó táncos és
                  dévaj mulattató.
            </p>
				<p>
               - Ez utolsó! - veti oda kacéran Dobayné.
            </p>
				<p>
               - S aztán? Száraz ajka eperajkat szedegetni készül? - elménckedik
                  Csicsinszky.
            </p>
				<p>
               - Nem táncolok ezentul.
            </p>
				<p>
               - Pedig kár. Jól táncol és felségesen idomul egész lénye a
                  táncosához.
            </p>
				<p>
               - Ah! Miket beszél! - felelte gőggel a szép érett asszony, - én nem
                  idomulok, én idomitok.
            </p>
				<p>
               - Hát a férjét, azt jól kiidomitotta, az bizonyos, de már velem
                  nehezebb volna a sora.
            </p>
				<p>
               - Tegyen le, - kérte báli magyarsággal Dobayné; szinte haragosan, -
                  maga nagyon szorit, azt pedig nem türöm.
            </p>
				<p>
               A gróf „letette” őt s azon elmélkedett, hogy mitől olyan meleg ennek
                  az asszonynak a teste. Hisz ő benne is csak vér van! Csalódott: nem vér, láva,
                  foszfor folyt ereiben.
            </p>
				<p>
               A fehér kis Incit a pirosképü Kertész vonszolta magával. Ugy táncolt
                  a kis bácskai, mintha gyári munkát végezne, a miért jól megfizetik az embert. Inci
                  ugy lebbent mellette, mint fehér hab hullámok fodrain. Egy megtestesült
                  diszharmónia volt az a tánc. Mint mikor a kecskeduda hangja belerí a szférák
                  zenéjébe.
            </p>
				<p>
               Az első négyes rendezésére Sipiczky ifjabb Mádayt kérte föl, hogy
                  zavartalanul beszélhessen Incivel, a párjával és hogy a figyelmet magukról másfelé
                  összpontositsa.
            </p>
				<p>
               Fölállottak. Kertész volt a vizavijuk Csicsinszkynéval. Mert Kertész
                  most már csak asszonyokkal táncol (Incit kivéve), semmi köze többé a leányokhoz.
                  Az ő leányát már megtalálta ő.
            </p>
				<p>
               Sipiczky eleinte kissé zavarban volt. Ő szeretett volna először
                  szólani, de nem találta meg egyhamar a formát.
            </p>
				<p>
               Annál bátrabb volt a leányka, elszánt, mint az Adria vértanuságra
                  kiszemelt menyasszonya. Ő szólalt meg először:
            </p>
				<p>
               - Alfréd, én menyasszony vagyok: a Kertész menyasszonya.
            </p>
				<p>
               - Tudom...
            </p>
				<p>
               - Nem azért mondom ezt magának, mintha segitséget kérnék, mert ezen
                  változtatni már ugy se lehet.
            </p>
				<p>
               - Ne beszéljen igy, kérem. Lehet, - lehet! Becsületemre, hogy
                  lehet.
            </p>
				<p>
               Tagadólag rázta fejét a leányka s igy folytatta:
            </p>
				<p>
               - Azért mondom, hogy megkérjem magát, látogasson meg engem Lasnakon.
                  De hamar, nagyon hamar!
            </p>
				<p>
               Mielőtt tovább beszélne, közbeszól a férfi:
            </p>
				<p>
               - És miért menjek én Lasnakra és miért egymagamban? Másodmagammal
                  fogok oda menni.
            </p>
				<p>
               - Ő nem jön el, - kételkedik Inci lángbaborult arccal, - ő nem jön el
                  szüleim meghivása nélkül.
            </p>
				<p>
               - Hivassa meg, kérje meg a mamáját.
            </p>
				<p>
               - Nem hivja meg, mert - mindent tud...
            </p>
				<p>
               A kis Inci elárult mindent egy férfinak, a ki neki semmije, azaz
                  mindene, mert barátja volt. És egy barát sokszor több, mint egy szerelmes imádó,
                  mert amannak érzelméből még az önzés is hiányzik.
            </p>
				<p>
               - Akkor eljön hivatlanul, - biztositja Sipiczky.
            </p>
				<p>
               - Nem jön el. Annyira nem szeret.
            </p>
				<p>
               - Halálosan szereti, esküszöm!
            </p>
				<p>
               - Honnan tudja? - kérdi a leány átszellemült arccal.
            </p>
				<p>
               - Azt nem mondhatom meg. De megesküszöm még egyszer reá: „Esküszöm,
                  hogy imádja.” Különben figyelje meg arcát, ha majd deklarálják az eljegyzésüket.
                  Azon rajta lesz, hogy mennyire szereti magát.
            </p>
				<p>
               - És aztán?
            </p>
				<p>
               - Aztán majd dolgozom én. Ha nem lehet másképp, gyürüt váltanak. Én
                  tovább dolgozom, mindaddig, a mig vissza nem küldi jegygyürüjét - a mamája.
            </p>
				<p>
               - A mamám?! Soha! Akkor nem ismeri őt.
            </p>
				<p>
               - Hagyja csak, kérem; az az én gondom. Most még nem szólhatok semmit,
                  de esküszöm, hogy megmentem.
                  Én
               ismerem a mamáját és nem maga, Inci, - mondotta kis vártatva
                  Sipiczky, de megbánta, hogy mondta; forditott a beszéden:
            </p>
				<p>
               - Ám segitsen maga is. Beszéljen Jánossal - azonnal a négyes után. És
                  hivja meg őt Lasnakra. Értette, Incike?
            </p>
				<p>
               - Értettem.
            </p>
				<p>
               - Megteszi?
            </p>
				<p>
               - Meg, - válaszolt a leány elszántan és elhalványodott kipirult
                  arcocskája, - bár azt kockáztatom vele (a mi a mindenem pedig), hogy elveszitem
                  becsülését, ha utána járok.
            </p>
				<p>
               Sipiczky elmosolyodott.
            </p>
				<p>
               - Oh nem. Maga azt nem tudja, hogy az az ártatlan nyiltság, a mi
                  egész lényét jellemzi, legmegkapóbb, legközvetetlenebb megnyilatkozása a tiszta
                  nőiségnek. Mi férfiak tudunk disztingválni, Inci.
            </p>
				<p>
               - Igazán? Nem fog félreérteni?
            </p>
				<p>
               - Ugyan, egy olyan okos, olyan mély kedélyü ember!
            </p>
				<p>
               - Oh, igen, ő okos és mély a kedélye, Alfréd, édes Alfréd. Köszönöm,
                  - boldoggá tesz arra a kis időre.
            </p>
				<p>
               - Semmi kis idő! Vagy hatvan esztendőre akarom magukat boldoggá
                  tenni, Inci... És most arra válaszoljon, kérem, hogy miért bánt kegyeddel az
                  édesmamája ilyen könyörtelenül és miért nem folyamodott az édesatyjához?
            </p>
				<p>
               - Anyámnak Isten parancsából engedelmeskednem kell, - válaszolt a
                  leány keserüen.
            </p>
				<p>
               A négyes véget ért. Szétváltak és bókoltak a párok. Sipiczky nem
                  várja be Inci egész feleletét, fut, rohan intézkedni, még csak azt sugja a
                  leánynak:
            </p>
				<p>
               - Jó. Tessék csak engedelmeskedni. Majd ahhoz tartom magamat.
            </p>
			</div>
			<div type="chapter">
				<head>
               Szerelmi vallomás.
            </head>
				<p>
               Dobayné a sok férfikar érintésétől fölizgatva, ugy nézett ki, mint
                  egy buja rózsabokor, a mely telisdedteli rakva kinyilt virágokkal. Szélesen ülte
                  meg székét, karjait és lábait elhagyva és felső ajka fölhuzódott, hogy fehér fogai
                  csak ugy villogtak a nedves, piros hus hátterében. (Ah! - gondolá, - ha most
                  menyasszony lehetne ujra! És ma ez az estély volna esküvője! Ha őt várná a fehér
                  csipkés nászágy!) Összeborzongott és Csicsinszkynek egy kérdésére elfelejtett
                  felelni.
            </p>
				<p>
               Inci a négyes után várt egy percig. Remélte, hogy Kalvyl közeledni
                  fog hozzája. De Kalvyl csak ült magában, szótlanul és szomoruan. Lopva nézett
                  szerelme után, hogy az maga se vehesse észre. Elhatározta hát a leányka, hogy -
                  dacolva minden formasággal - melléje ül.
            </p>
				<p>
               Sipiczky - mintha eltalálta volna gondolatát - hirtelen elfoglalja a
                  Kalvyl mellett éppen megüresedett széket és kérve tekint a leányra.
            </p>
				<p>
               Az áttör a táncolók során, egy pár szót szól Sipiczkyhez s elfoglalja
                  a fölajánlott helyet.
            </p>
				<p>
               Kalvyl zavarba jött.
            </p>
				<p>
               De zavarban volt a leány is. Tulbecsülte erejét. A helyett, hogy
                  beszélt volna, az járt az eszében, hogy ő most egy illetlenséget lesz elkövetendő,
                  a melylyel nagyot vét a nőiség ellen. Azért csak ott maradt Kalvyl mellett és
                  kosarat adott a táncolóknak:
            </p>
				<p>
               - Fáradt vagyok. Köszönöm szépen.
            </p>
				<p>
               Végre is Kalvyl szólalt meg először. A szivéből beszélt, hát ostobán
                  kezdte.
            </p>
				<p>
               - Miért is táncol egyáltalán ma, a mikor beteg?
            </p>
				<p>
               Inci még zavartabb lett, de nem merte letagadni, hogy beteg.
            </p>
				<p>
               - Kell - az estélyen. És maga nem táncol, Kalvyl báró?
            </p>
				<p>
               - Én? Soha! Velem senki se szeret táncolni.
            </p>
				<p>
               - Oh, de igen; én örömmel táncolnék magával.
            </p>
				<p>
               Kalvyl fölkelt és meghajolt Inci előtt. A leány fölugrik s átadja
                  magát táncosának. De ugy! Egész testével, egész szüzies lényével odatapadt
                  keblére. Az gyöngéden ölelte át karcsu derekát, belemélyeszté sötét, értelmes
                  tekintetét a leány láztól nedves szemeibe - és vitte, himbálta, mint zefir a
                  szomorufüzágat. Minden mozdulatuk egy-egy harmónia, minden lépésük egy szerelmi
                  dal.
            </p>
				<p>
               - A Kalvyl táncol - és tud táncolni! - csudálkoztak az asszonyok. De
                  már a másik pillanatban azon bámultak, hogy hogy táncol, milyen fölségesen a
                  Kalvyl. Ha tudták volna ezek az asszonyok, hogy az ő tánca nem tánc volt, de
                  szerelmi vallomás Terpsichore nyelvén!
            </p>
				<p>
               És hosszu volt az a szerelmi vallomás! Már négyszer keringőzték körül
                  a termet, de sem az ifjunak, sem a leánynak nem jutott eszébe, hogy feltünést
                  kelthet ez a hosszu keringő.
            </p>
				<p>
               A mama rajtuk legeltette buja tekintetét. Szinte elfelejtette leányát
                  figyelmeztetni. Ő most más régiókban dőzsölt: Bacchusékkal itta a nektárt...
            </p>
				<p>
               És tovább keringőztek a szerelmesek - a mig csak állotta lélegzetük.
                  Kezük öntudatlanul görcsösen kulcsolódott össze. S a midőn végre megállt az ifju,
                  a leánynak hajkoszoruzott büszke fejecskéje - ha csak egy pillanatra is - mintha
                  ráhanyatlott volna az ifju vállára. És mintha összeforrtak volna kezeik: nem
                  birtak megválni egymástól. Ugy ültek le és csak akkor eresztették el egészen
                  egymás kezét.
            </p>
				<p>
               Urak és asszonyok összemosolyogtak. (Ezek szeretik egymást! Beh kár,
                  hogy szegény a piktor, - hogy egy pár nem lehet belőlük!)
            </p>
				<p>
               Kalvyl kipirult. Elsimultak homlokán redői. Inci meg ugy ült
                  mellette, - féloldalt fordulva feléje, - mintha azt mondaná: „Vigy magaddal,
                  hiszen látod, hogy a tied vagyok. Mindenhová követlek, mert szeretlek.”
            </p>
				<p>
               És az ifju most már tudta és érezte is, hogy viszontszereti őt az ő
                  bálványa. Azért nem is tudott beszélni, csak az arca ragyogott, meg a szeme.
            </p>
				<p>
               Incinek ellenben beszélnie kellett. Elsőbben meg akarta gyónni, hogy
                  menyasszony. De nem merte. Félt, hogy nevetségessé válik az ifju szemében. (Hátha
                  majd azt mondja, akár keserüségében is, szárazon, komoly arccal, hogy: „Sok
                  szerencsét kivánok” s ezzel vége, mindennek vége! Inkább csak meghivja. De hogyan
                  kezdje és milyen szavakkal?)
            </p>
				<p>
               A szive ugy dobogott, hogy szinte fájt s az agyát is nyomta valami.
                  (- Végre is meg kell lennie, - határozta el magát.) Nem bánta már, akármit mond és
                  akárhogyan mondja.
            </p>
				<p>
               - Kalvyl, eljön hozzánk Lasnakra?
            </p>
				<p>
               - El, nagysád, ha kegyesek lesznek meghivni.
            </p>
				<p>
               - És ha szüleim nem hivják meg, csak én, akkor is eljön?
            </p>
				<p>
               Kalvyl kérdőleg nézett a leányra. Az már olyan sápadt volt, mint a
                  halott.
            </p>
				<p>
               - Az nehéz, - dadogta a festő.
            </p>
				<p>
               - Ugy hát nem akar, Kalvyl?
            </p>
				<p>
               - De akarok, Ilona kisasszony; csak tolakodni nem szeretnék.
            </p>
				<p>
               - Oh, a maga büszkesége mindenekfölött, azt föl nem áldozza semminek,
                  ugy-e?! - kiált föl Inci és majd hogy sirva nem fakadt.
            </p>
				<p>
               Hirtelen lendülettel válaszolt az ifju:
            </p>
				<p>
               - A földig hajtom le homlokomat, ha...
            </p>
				<p>
               Nem mert többet mondani. Nagyon gyáva az igazi szerelem.
            </p>
				<p>
               - Akkor alázza meg magát egyszer életében az én kedvemért is, Kalvyl
                  báró, - hangzott föl a leány ajkáról most már elszánt határozottsággal a kérelem.
                  - Jöjjön el, kérem, Sipiczkyvel együtt. Ő se lesz meghiva.
            </p>
				<p>
               - És miért akarja ezt, Ilona?
            </p>
				<p>
               - Azt kivánja, - szólt a leány, sötét szemeit reámeresztve, - hogy
                  megmondjam?
            </p>
				<p>
               - Kérem.
            </p>
				<p>
               - Ha kivánja, megmondom. Csak arra kérem, Kalvyl, hogy félre ne
                  értsen. (- Különben igaz, - villant meg a leány agyában, - hiszen a félreértés
                  ugyis eloszlik majd magától is és pedig nemsokára.)
            </p>
				<p>
               A halálra gondolt Inci és szomoruan mosolygott. S ez a gondolat
                  döntött. (Most már nem tartja vissza semmi. Bevallja szerelmét...)
            </p>
				<p>
               - Ilona, szóljon kérem, miért hí? - ismétli kérdését Kalvyl.
            </p>
				<p>
               - Mert szeretem, - felelt a leány, büszkén fölvetve kis fejét. - Mert
                  azt akarom, hogy mielőtt elmennék, elbucsuznék innen, - folytatta átszellemült
                  arccal, - egy kis ideig még boldog legyek.
            </p>
				<p>
               - Inci! Egyetlen szerelmem! Édes gyönyörüségem! Mindenem! - kiáltott
                  föl Kalvyl és csaknem összeroskadt váratlan boldogsága sulya alatt.
            </p>
				<p>
               - Félre nem értett, János? - kérdezte Inci, a helyzethez nem illő
                  sötét komolysággal. - Nem utál meg?... Ám maga akarta.
            </p>
				<p>
               Kalvyl nem tudta, hova legyen. Ebben az izzó, frivol légkörben, száz
                  szem láttára szeretett volna szerelme lábai elé borulni, hogy megcsókolja azokat a
                  fehér kis cipőket s a ruhája szegélyét: azt szerette volna. De csak annyit
                  mondott, szót se talált többet: - „Nagyon szeretem”.
            </p>
				<p>
               A leány csak mosolygott. Ugy érezte magát, mint a ki nem a földön
                  jár. Fölkelt és megkérte Kalvylt, hogy vezesse őt az öltözőbe: „Odáig lehet”.
            </p>
				<p>
               Az ifju engedelmeskedett.
            </p>
				<p>
               Az öltöző melletti buffetben éppen senki se volt.
            </p>
				<p>
               Inci megállott ott, mint a kinek valami nagy, fönséges gondolata
                  támadt. Kivonta karját a Jánoséból s egyenesen a szeme közé nézett. Hangja se
                  reszketett, a mikor ezeket a szavakat ejtette el ajkáról:
            </p>
				<p>
               - Csókoljon meg, János... az ajkamat!
            </p>
				<p>
               Az ifju reszketve tett egy lépést a leány felé, két kezére fogta kis
                  fejét s az ajkára lehelt egy szüzies, tiszta csókot.
            </p>
				<p>
               És a leány erre két lépést hátrálva, szivére tette jobbját, szemeit
                  ég felé emelte, ugy esküdött:
            </p>
				<p>
               - Isten! Mindenható atyám! Esküszöm szent nevedre, hogy soha más
                  férfi csókja nem fogja illetni ajkamat!
            </p>
				<p>
               Kalvyl ész nélkül rohant a leány felé, most már tárt karokkal, hogy
                  keblére zárja. De a szegény Inci elháritotta őt.
            </p>
				<p>
               - A magáé nem lehetek soha, - mondta s egy könycsepp gördült le
                  arcán.
            </p>
				<p>
               Mint lebüvölten állt ott az ifju. Olyan megfejthetetlen, olyan
                  titokzatos volt előtte minden, mintha nem is a földön, a mesék országában
                  lenne.
            </p>
				<p>
               A leány folytatta:
            </p>
				<p>
               - Eljön? Majd meglátja, hogy szeretem én magát! De hamar jöjjön, hogy
                  késő ne legyen. Mert tudja, én beteg leszek, János, nagyon beteg - és meg fogok
                  halni. Hát siessen... Ott legyen akkor... igérje meg!... Nem hiszi, hogy kacér
                  vagyok? Majd meglátja, hogy mennyire nem vagyok kacér... Eljön?
            </p>
				<p>
               - El! - kiált föl az ifju s elképedve folytatja: - Inci, Inci! Miket
                  beszél! Ne marcangolja szivemet... Én nem értem. Adja magyarázatát.
            </p>
				<p>
               - Majd megért, János! Szeretem, nagyon szeretem, - mondta s azzal az
                  öltözőbe fordult a leány.
            </p>
				<p>
               János térdre vetette magát az öltöző ajtaja előtt és mint egy őrült,
                  tördelte kezeit. Arra se gondolt, hogy meglepik, hogy nevetségessé teszi magát, -
                  semmire se gondolt; nem tudta, hogy mit csinál...
            </p>
				<p>
               A mint igy térdel, ziháló mellel, fuldokló hangon érthetetlen
                  szavakat rebegve, valaki csak nekimegy hátulról és meglehetős kiméletlenséggel
                  huzza föl a gallérjánál fogva.
            </p>
				<p>
               Sipiczky volt.
            </p>
			</div>
			<div type="chapter">
				<head>
               Az eljegyzés.
            </head>
				<p>
               - Mit művelsz, szerencsétlen?! Magadat nevetségessé teszed, a leányt
                  meg kompromittálod! No, szerencse, hogy a nyomotokban voltam, mondhatom. Eszmélj,
                  beszélj! Mi történt? Meghítt?
            </p>
				<p>
               - Meg.
            </p>
				<p>
               - Eljösz?
            </p>
				<p>
               - El.
            </p>
				<p>
               - Egyéb nem történt?
            </p>
				<p>
               - De igen.
            </p>
				<p>
               - Mi? Tudnom kell. Vallomás?
            </p>
				<p>
               - Az, - felelt engedelmesen, mint egy automata, Kalvyl.
            </p>
				<p>
               - Na! Hál’a papnak!
            </p>
				<p>
               - De én nem értek semmit! - A szemével könyörgött már
                  fölvilágositásért a szegény Kalvyl.
            </p>
				<p>
               - Az most nem is szükséges, - hurrogta le Sipiczky s önkéntelenül
                  elmosolyodott barátja szerencsétlen arckifejezésén.
            </p>
				<p>
               - Hol az Inci? Hol van az a leány? - ezzel rontott be Dobayné
                  nagyhirtelen, majd meglátva a két barátot, odaveti nekik:
            </p>
				<p>
               - Képzeljék csak! A férjem nem állta meg. Elrontotta a meglepetést,
                  mit a maguk számára későbbre tartogattam. Menjenek csak a táncterembe, ott
                  megtudnak mindent...
            </p>
				<p>
               És a mamát elnyelte az öltöző...
            </p>
				<p>
               - Jer, fiam János. Te majd ugy állsz, hogy meglásson Inci, ha bejő...
                  Érted?
            </p>
				<p>
               - Értem, - de miért?
            </p>
				<p>
               - Azaz nincs is szükség erre, ha megvolt a vallomás. - De mégis jobb,
                  - majd fölállitalak - jer! - intézkedett Sipiczky, anélkül, hogy felelt volna
                  Kalvylnak.
            </p>
				<p>
               És Kalvyl ment, mert vitték. Nem is kérdezett már, csak
                  engedelmeskedett. Először is nem a táncterembe vezette őt Sipiczky, hanem a
                  buffetbe.
            </p>
				<p>
               - Igyál egy porció snapszot, - kinálta barátját.
            </p>
				<p>
               - Nem szoktam soha.
            </p>
				<p>
               - Muszáj, no!
            </p>
				<p>
               Kalvyl ivott. Hiszen ugyis részeg volt a kételyektől.
            </p>
				<p>
               A mikor a mama keresztülment leányával a buffet-szobán: karonfogta a
                  lengyel a festőt és szinte vonszolta, ugy sietett vele a táncterembe. Ott egy
                  helyet jelölt ki neki.
            </p>
				<p>
               - Ide állj és az Incire nézz.
            </p>
				<p>
               János megállt, mint egy álomkóros, ugy kereste szemével Incit.
                  Megtalálta. Kertész mellett állott. És az a Kertész oly otrombán vigyorgott, hogy
                  szerette volna fölpofozni... Inci meg olyan sápadt volt, mint a fal, ugy nézett
                  Kalvylra. Szemük találkozott.
            </p>
				<p>
               Kalvyl eleinte észre se vette, hogy a vendégek mind egyfelé tolulnak
                  és kezet fognak Kertészszel és Incivel. Hát Inci mindig reá nézett, ő meg Incire,
                  hogy vette volna észre, a mikor egymásnál nem néztek egyebet.
            </p>
				<p>
               Sipiczky végre figyelmeztette a könyökével:
            </p>
				<p>
               - Gratulálj hát te is a jegyeseknek, János.
            </p>
				<p>
               - Kiknek?!
            </p>
				<p>
               - Inci és Kertész jegyesek.
            </p>
				<p>
               - Mi-mi-csoda?!
            </p>
				<p>
               - Nézd - hát nem látod?
            </p>
				<p>
               - E-e - én nem látok semmit - te kegyetlen! - Te kinzó! - Mit
                  csináltál velem? - dadogta a szerencsétlen ember. - Miért hoztál ide?
            </p>
				<p>
               - Kellett.
            </p>
				<p>
               - Elesem. Fejembe szökött a vérem, - nem látok, - vezess ki.
            </p>
				<p>
               Sipiczky maga is megdöbbent ettől a hatástól. (No, most már csak nem
                  kételkedik Inci!)
            </p>
				<p>
               Nem. Inci látta a jelenetet. Mint vezeti és támogatja Sipiczky az ő
                  szerelmét; látta, hogy esett le az ifju álla, mint a hulláé. És tudta, hogy mindez
                  miért, csak azt nem tudta, hogy fájdalma nagyobb-e efölött, avagy a gyönyörüsége.
                  De azt igen, hogy nagyon szeretik. S ez minden fájdalma dacára végtelen boldoggá
                  és nyugodttá tette őt...
            </p>
				<p>
               Még idejében jutott ki Sipiczky barátjával a folyosóra, de ott már
                  eszméletét vesztette a festő. Sipiczky megrázta erősen, szinte durván.
            </p>
				<p>
               - Embereld meg magad, légy férfi!
            </p>
				<p>
               A hideg levegő s ez a rázás visszaadták Kalvylnak eszméletét.
                  Gyülölettel löki el magától a lengyelt.
            </p>
				<p>
               - Nevetségessé tettél, - megkinoztál, - eredj!
            </p>
				<p>
               - Csak légy higgadt, János, és ne itélj idő előtt. Erre a jelenetre
                  neked is, neki is szükségetek volt. Nem hitte, hogy nagyon szereted, most már
                  tudja. És kellett, hogy tudja, mert...
            </p>
				<p>
               - Hiszen tudta már, hiszen tudhatta régen, - zokogta Kalvyl.
            </p>
				<p>
               - Nem tudta, csak sejtette; de hogy mennyire és hogyan szereted, azt
                  nem is sejtette. Még én se, - tevé hozzá meghatva Sipiczky.
            </p>
				<p>
               - Megmondtam neki...
            </p>
				<p>
               - A szerelem kétkedő, János, a mig kétségtelen bizonyitékai
                  nincsenek, - oktatja a jóbarát. - Szükség volt egy ilyen bizonyitékra, hogy egykor
                  boldogok lehessetek egymással: a föltétlen, kölcsönös bizalomra, a mi összetartson
                  benneteket. Nos, megvan a bizonyiték.
            </p>
				<p>
               - De azt mondta, hogy soha nem lehet az enyém. És hogy a másé se lesz
                  - igaz? De hogy meghal... - hebegte össze-vissza, zavartan Kalvyl.
            </p>
				<p>
               - Dehogy hal meg, - protestál a helyzethez nem illő humorral
                  Sipiczky, - azért vagyok én, hogy ezt a szerencsétlenséget megakadályozzam és meg
                  is akadályozom, ha bizol bennem és utasitásaim szerint cselekszel.
            </p>
				<p>
               - Hiszen már késő.
            </p>
				<p>
               - Micsoda késő? Még a jegyváltás után se késő. Nem küldtek még vissza
                  jegygyürüt soha?
            </p>
				<p>
               - Értelek, Alfréd. Azaz nem értelek, de azért csak légy mellettem, el
                  ne hagyj.
            </p>
				<p>
               - No, még az volna szép... Hiszen betörnéd a fejedet... Dehogy
                  hagylak, fiacskám. De most jerünk vissza. Még feltünik távollétünk.
            </p>
				<p>
               - Te csak menj magad, Alfréd, én még itt maradok. Nagyon jót tesz a
                  friss levegő, mindjárt követlek.
            </p>
				<p>
               És Kalvylnak csakugyan jót tett a hideg levegő. Fölfrissitette izzó
                  agyát s a mint sétált a folyosón, rendeződtek gondolatai. Lassankint világosság
                  támadt lelkében: érteni kezdte a leány miszteriózus magaviseletét.
            </p>
				<p>
               - (Hát azért vallotta meg szerelmét, hogy meg ne riaszszon,
                  szerencsétlenné ne tegyen az eljegyzés hire!... Azért csókolt meg s azért esküdött
                  hüséget: tudjam, hogy ő csak az enyém, és soha nem lesz azé a másiké - eljegyzés,
                  házasság dacára sem! Azért mondta, hogy meghal: a halálba menekül esküvője elől...
                  S azért hitt meg, hogy még boldog lehessen egy ideig... Oh, női sziv! Fönségesek a
                  te érzelmeid!)
            </p>
				<p>
               Tovább füzte gondolatait:
            </p>
				<p>
               ...(De hát micsoda pokoli kényszer az, a mi ezt az ártatlan teremtést
                  e lépésre birta? Miféle leküzdhetetlen erő lökte őt szerencsétlenségbe? Miért nem
                  állott ellent szülői akaratának? És miféle szülők azok, a kik mártirságba
                  taszitják leányukat? Azután miért nem szólt a leány az eljegyzésről neki -
                  négyszemközt?)
            </p>
				<p>
               Sok kérdésre nem talált magyarázatot.
            </p>
				<p>
               Sipiczky visszajött, hogy barátja után nézzen.
            </p>
				<p>
               - Meghülsz, fiu - jer!
            </p>
				<p>
               Kalvyl visszatartotta. Hirtelen egy gondolata támadt:
            </p>
				<p>
               - Alfréd, én azt az embert, azt a hóhért még a jegyváltás előtt
                  kényszeriteni fogom a visszavonulásra.
            </p>
				<p>
               - Helyes! Ez már beszéd - ezt szeretem. De hogyan?
            </p>
				<p>
               - Ha kell, hát megölöm.
            </p>
				<p>
               Sipiczky fölkacagott. (A szelid Kalvyl, ki soha a légynek sem ártott,
                  ölni akar! No, de legalább benne az energia s az ellentállási ösztön!)
            </p>
				<p>
               - Hogy akarsz hozzáfogni?
            </p>
				<p>
               - Hát párbaj.
            </p>
				<p>
               - Ja persze, hogy esetleg téged lőjjön hasba! Mi lesz akkor az
                  Incivel? És ha te lövöd meg, mi lesz veled - a te gyönge sziveddel, meg a
                  boldogságtokkal? Az az árnyék: a vér mindig ott lesz közöttetek. Nem, nem
                  párbajozunk, Jánoskám. Majd csak ravaszkodunk és taktikázunk, de miután te nem
                  értesz ezekhez, majd egymagam lépek a cselekvés terére.
            </p>
				<p>
               - Mi a terved?
            </p>
				<p>
               - Először is: kedden indulunk Lasnakra. A többit később. Most még
                  magam se vagyok mindennel tisztában. Ne kérdezz. Értesz, János?
            </p>
				<p>
               - Értelek. Kedden Lasnakra...
            </p>
				<p>
               - Hivatlanul és vakmerően! - tréfált a lengyel.
            </p>
				<p>
               - Megyek utána a pokolba is!
            </p>
				<p>
               - Helyes a beszéd! De most már gyere be, mert náthásan nem viszlek
                  Lasnakra, - szólt és bevonszolta barátját a lengyel.
            </p>
				<p>
               Inci éppen az ajtó mellett állott, mintha várta volna őket. Aggódva
                  nézett szerelmesére s örömét alig birta visszatartani, a mint meglátta önérzetes,
                  mosolygó arcát.
            </p>
				<p>
               Leolvasta róla, hogy mindent megértett. Hiszen Sipiczky is ott volt,
                  hogy segitsen neki a talányt megfejteni. Mély hálaérzettel nézett Sipiczkyre.
                  Aztán Jánosra mosolygott.
            </p>
				<p>
               - Megértett mindent, János? - sugta neki.
            </p>
				<p>
               - Meg, édes kedves, nagyon boldog vagyok, - felelt halkan Kalvyl a
                  leánynak, - és ha másképp nem lehet, Incim, szerelmem, ha Sipiczky nem tud
                  bennünket egymás számára megmenteni - akkor együtt halunk meg! Jó lesz, édes
                  szerelmem?
            </p>
				<p>
               - Oh, beh jó lesz - édes! - s a leányka behunyta szemét, ugy kacagott
                  a gyönyörtől.
            </p>
				<p>
               *
            </p>
				<p>
               Oh ifjuság, oh szerelem! - Oh szent szerelmi őrület!
            </p>
			</div>
			<div type="chapter">
				<head>
               Felvirradt a dicsőség hajnala.
            </head>
				<p>
               Hétfőn szándékoztak Dobayék hazautazni.
            </p>
				<p>
               - Minek is maradnánk, - mondta az asszony, - célunkat elértük, s
                  pénzünk jóformán kifogyott, mire hazaérünk.
            </p>
				<p>
               Inci is hazavágyott. Mindössze az öreg ur szeretett volna még egy pár
                  napig maradni, ha egyébért nem is, azért, hogy megtudja, vajjon fogy-e a
                  könyve?
            </p>
				<p>
               - Két napja jelent meg, - kombinálja az öreg, - két nap alatt meg sem
                  ismerhette a közönség. A kritika se foglalkozott még vele. Azonban egy hét: az már
                  idő. Jövő péntekig bizony itt maradhatnánk, - gondolta, de nem mert
                  nyilatkozni.
            </p>
				<p>
               Mialatt az öreg igy kombinálgat magában, beviharzik a szobapikkoló s
                  egy névjegyet nyujt át neki:
            </p>
				<p>
               Teörchváry Árpád - volt a névjegyen.
            </p>
				<p>
               Ez valami előkelőség lehet, - gondolta a vén Dobay s megigazitván
                  nyakkendőjét és bajuszát, odaszól a pikkolónak:
            </p>
				<p>
               - Sziveskedjék besétálni az az ur.
            </p>
				<p>
               És besétált egy elegáns ur, hódprémes kacagányban - akarom mondani -
                  városi bundában.
            </p>
				<p>
               - Dobay ur ő nagyságához van szerencsém, kérem? Én Teörchváry Árpád
                  vagyok, a Singer és Wolfner urak megbizottja.
            </p>
				<p>
               Az öreg ur elképedt és megharagudott. (Hát csak pudelspringer! Pláne
                  számlával! No megállj!)
            </p>
				<p>
               - Hát ki hítta? Nem tudják, hogy csak március elsején tartozom
                  fizetni? Nem nézik a szerződést? - gorombáskodott a táblabiró poéta.
            </p>
				<p>
               - Oh kérem, kérem, nagyságos uram, - udvariaskodik Árpád ur, - én nem
                  a számlát hozom - az ki van egyenlitve - hanem az elszámolást.
            </p>
				<p>
               - Ki a menydörgős menykő egyenlitette volna ki! - riadt föl az öreg,
                  most már sans façon, mert hát pudelspringer előtt minek alakoskodjék.
            </p>
				<p>
               - A könyv maga, instálom. 501 példány elkelt. Itt az elszámolás és a
                  pénz.
            </p>
				<p>
               Az öreg ur fölugrik örömében. Vállára csap Teörchvárynak és benyomja
                  egy székbe. Aztán nem is tud mibe fogni, pedig de szeretne valami nagyot
                  cselekedni!
            </p>
				<p>
               - Aha! De hisz maga éhes, kedves barátom! - rivalt rá Árpád
                  urra.
            </p>
				<p>
               - Kérem, kérem, dehogy.
            </p>
				<p>
               - No lássa, mindjárt tudtam. Hát miért nem szól, az Istenért? Pincér,
                  hé!
            </p>
				<p>
               - Kérem szépen, én nem vagyok éhes.
            </p>
				<p>
               - De bizony csak megeszi maga... (Csöngetés.) De szomjasnak szomjas,
                  mi? Egy kis konyak megteszi!... Mi? - No? (A pincér bejő.) - Pincér, pástétomot,
                  sonkát, tojást két személyre és konyakot, mehet! (Pincér el.) - Hol hát a
                  pénzecske?
            </p>
				<p>
               - 322 forint, - méltóztassék! Itt az elszámolás.
            </p>
				<p>
               Az öreg ur mellénye zsebébe gyürte a 322 forintokat, mint a kinek az
                  ilyes csak aprópénzszámba megy, aztán betekint az elszámolásba.
            </p>
				<p>
               - Pompásan, helyesen, korrektül számolnak az urak. Nagyon jól van.
                  Igen meg vagyok elégedve.
            </p>
				<p>
               - Nagy örömünkre szolgáland, - válaszolt udvariasan Árpád ur, - és
                  minden időben fölajánljuk nagyságodnak szolgálatainkat annak biztositása mellett,
                  hogy mindenkor pontosan fognak rendelkezései eszközöltetni...
            </p>
				<p>
               - Ez nem volt ugyan helyes magyarsággal mondva, - tekintélyeskedik az
                  öreg poéta, - de azért köszönöm. Mindenki nem lehet stiliszta.
            </p>
				<p>
               A bőséges reggeli megérkezett és Teörchváry Árpádnak végig kellett
                  azt élveznie - nollevelle. Csak akkor eresztették el, a mikor szegénynek
                  négyrendbeli kupica konyak után már vörösödni kezdett a szeme.
            </p>
				<p>
               Igy van az. A magyar ember, ha nagy öröme van, nagyot eszik-iszik
                  rája és tömni szeretné az egész emberiséget. Már pedig lehetett-e nagyobb örömet
                  csak képzelni is a Dobayénál! Ért-e valaha kiáltóbb sikert iró e hazában? Két nap
                  alatt 501 példány!
            </p>
				<p>
               - Ez egy kész abszurdum, egy kész hazugság volna, ha nem lenne igaz,
                  - magyarázgatja az öreg ur magának, - ha a pénz itt nem volna a zsebemben.
            </p>
				<p>
               A bankót azután előszedi és szépen kikorrigálja gyürött állapotjukat.
                  Megsimogatja őket. Alulra teszi az egyeseket, aztán jöttek a tizesek, végül a
                  százasok: kettő.
            </p>
				<p>
               Mire belépett a felesége, már ugy nézett ki a bankórakás, mintha
                  legalább is kétezer forint lett volna.
            </p>
				<p>
               Dobayné elcsodálkozott.
            </p>
				<p>
               - Miféle pénz ez?
            </p>
				<p>
               - Hogy miféle pénz, kérded? Ez a pénz? Hát irói keresmény.
            </p>
				<p>
               - Ki részére?
            </p>
				<p>
               - Dobay Alajos ur részére.
            </p>
				<p>
               - Te irtál?
            </p>
				<p>
               - Ezelőtt negyven esztendővel irtani, de csak most értettek meg.
                  Negyven esztendő kellett hozzá, hogy megértsenek.
            </p>
				<p>
               - Lojzikám, mi bajod? - ijedezett az asszony.
            </p>
				<p>
               - Hát csak az, hogy amaz esetben, ha negyven esztendő előtt értenek
                  meg vala, most gazdagok volnánk. Hja, ez a nagyság átka! Ha az ember a szellemével
                  meghaladja gyarló korát!
            </p>
				<p>
               Tévelyeg, ha néha feltekint.”
            </p>
				<p>
               De ezután a szavalat után már komolyan megijedt Dobayné. Biztosra
                  vette, hogy megzavarodott az ura. Csak abban reménykedett legföllebb, hogy muló,
                  átmeneti baj.
            </p>
				<p>
               - Feküdj le, édes öregecském, - kérte a férjét, - egy kis
                  vértolulásod van, lelkem... Kipihened magadat s egy óra mulva semmi baj.
            </p>
				<p>
               - Ugyan, ugyan, Iducim, egy kis konyakot ittam, az igaz, de semmi
                  bajom tőle.
            </p>
				<p>
               Most veszi csak észre Dobayné a lunch maradványát.
            </p>
				<p>
               - Ki volt itt, édes?
            </p>
				<p>
               - Hát a pudelspringer.
            </p>
				<p>
               - Miféle pudelspringer?
            </p>
				<p>
               - A ki az elszámolást hozta, ihol a...
            </p>
				<p>
               Dobayné idegesen kapja el az ivet és ugyancsak kapkodva olvassa:
            </p>
				<p>
               „Kivonat. Ngs Dobay Alajos ur részére. 501 drb Elvira keserve à 2 frt
                  = 1002 frt. Százalék szerződés szerint: 680; marad 322...”
            </p>
				<p>
               - Hát való, - sikoltott föl örömében Dobayné. - Lojzi, Lojzi! Te
                  költő vagy? Te nagy költő vagy? Ezt nem hittem volna soha!
            </p>
				<p>
               - Hja, te sem értettél meg, - jelenti ki az öreg ur harag nélkül, -
                  te is csak a korral haladtál.
            </p>
			</div>
			<div type="chapter">
				<head>
               Lasnakra.
            </head>
				<p>
               Természetes, hogy az utazás vigan ment végbe.
            </p>
				<p>
               Az öreg ur kettős boldogságot élvezett: a leánya boldog menyasszony,
                  maga nagy költő leve.
            </p>
				<p>
               A mama a győztes hadvezér véres babérjával homlokán, diadalittasan
                  gondol küzdelmére. Elsimult lelkének alapjelleme: a vadság s most már csak
                  büszkeséggel és önérzettel gondol arra a harcra, a mit leányával szemben megnyert.
                  Nem haragudott többé Incire, az igaz, hogy nem is sajnálta őt. Különben mentségéül
                  legyen mondva, nem is hitt leánya boldogtalanságában.
            </p>
				<p>
               - Kivertem fejéből a regényt, áldani fog érte, - mondogatja
                  magában.
            </p>
				<p>
               S a látszat, mintha igazat adna neki! Nem nézett ki Inci
                  szerencsétlennek. Ugy tetszett, mintha máris belenyugodott volna sorsába; szinte
                  örülni látszott annak, hogy menyasszony.
            </p>
				<p>
               Hát mosolygott Inci, bele is nyugodott a sorsába; örült is neki, hogy
                  menyasszony. De hogy a halál menyasszonya. Azért volt nyugodt, azért
                  mosolygott.
            </p>
				<p>
               A mama mindössze a személyben tévedett. Error in personam. Azaz még
                  egynémely tünetben is: az Inci halványsága fáradtság jele; beesett, lázban égő
                  szemei a szűz misztikus sejtelmeiről beszélnek s a mosoly sápadt ajkai körül, az a
                  gyönyör sejtelmes varázsa: azt hitte ő. Csak az érzékiség szempontjáról tudott ez
                  az asszony látni, birálni, itélni: mindig oda tért vissza. Máskülönben vak volt,
                  szegény. Nem ismerte az ideál honát. Szegény asszony!
            </p>
				<p>
               A papa az egész uton éhes volt, mint minden magyar származásu papa
                  ilyen alkalommal. Hatvanban kávét ivott, Miskolcon megebédelt. Ujhelyen ismét
                  ebédelt. Csapon sörözött és sonkázott.
            </p>
				<p>
               Szerencsére, innen már nem volt messze Lasnak; még két állomás, aztán
                  egy félóra kocsin.
            </p>
				<p>
               Az utolsó állomáson várta őket a kocsi, még pedig a „várkastély”. Igy
                  keresztelt el ugyanis Dobay egy nagy batárt, a melyet csak négy ló tudott
                  meginditani. De sárban még négy ökröt is kellett a négy ló elé ragasztani, hogy
                  meginduljon.
            </p>
				<p>
               A várkastélyon kivül még egyebek is várták a családot: a várispán,
                  illetve a botos ispán, névleg Botos István, egy öblös lámpással, meg két rendbeli
                  béres még öblösebb lámpásokkal, azután még két rendbeli béres
                  tartalék-ökrökkel.
            </p>
				<p>
               Mindezek az intézkedések pedig azért kellettek, mert először sötét
                  volt, másodszor nagy sár volt és harmadszor, mert a nagyságos asszony ideges,
                  Botos István terminus tehnikusa szerint „sikitós” volt rossz utban.
            </p>
				<p>
               Az öreg ur nem engedte, hogy ispánja a bakon fagyoskodjék, - öreg
                  ember volt már, - beparancsolta a bárkába. Oda különben befértek volna egész
                  kényelemmel hatan is, mert volt olyan alapos, mint egy közepes omnibusz. De meg
                  beszélgetni vágyott az öreg Dobay már egy falubelivel is. Ugy tele volt a szive,
                  hogy okvetetlen kellett rajta beszéddel könnyiteni. Hát beszélt is három helyett.
                  Mert a mama fáradt volt: szundikált, Inci meg ébren álmodott.
            </p>
				<p>
               - Hogy vannak, hogy, István?
            </p>
				<p>
               - Köszönöm alázattal, nagyságos uram, az összes marhák jól érzik
                  magukat.
            </p>
				<p>
               - Hát az ispánné asszony?
            </p>
				<p>
               - Köszönöm a kegyes kérdését, az is jól, mert megszökött a gróf
                  lovászmesterével.
            </p>
				<p>
               - Pfhü! Az ebugattát! És nem hozatta vissza?
            </p>
				<p>
               - Minek, kérem? Ők fiatalok, én meg öreg vagyok. Hadd
                  boldoguljanak.
            </p>
				<p>
               - Maga nagy filozófus, Istvánkám.
            </p>
				<p>
               - Nem én, könyörgöm, csak megnyugszom Isten végzésében.
            </p>
				<p>
               (- Megnyugszom Isten végzésében, - ismétlé Inci halkan s egy mélyet
                  sóhajtott.)
            </p>
				<p>
               - És mi történt még? - vevé föl az öreg ur a beszéd fonalát.
            </p>
				<p>
               - Hát egyéb semmi, minthogy az Izsák megpukkant mérgiben: a szél
                  ütötte.
            </p>
				<p>
               - Mi miatt?
            </p>
				<p>
               - Hogy nem telt ki a licitáción a Bekecsen való követelése.
            </p>
				<p>
               - Szegény!
            </p>
				<p>
               - Bizony nem kell azt sajnálni, nagyságos uram, engedelemmel szólván.
                  Nem volt az igaz ember; csak igaz embert kell sajnálni.
            </p>
				<p>
               - Ne legyen kegyetlen, István.
            </p>
				<p>
               - Nem én, csak igazságos vagyok...
            </p>
				<p>
               - Ninini! Hiszen ez a Sárkány meg a Szélvész! - ösmergeti a lovait
                  Dobay. - Hol szerezte hát a pénzt? A repcét adta el?
            </p>
				<p>
               - De még egy szemet se.
            </p>
				<p>
               - Csak nem kért kölcsön?
            </p>
				<p>
               - De még egy vasat se.
            </p>
				<p>
               - Hát miből küldte a nyolcszáz forintokat?
            </p>
				<p>
               - Semmiből, mert nem küldtem.
            </p>
				<p>
               - Igaz a’, - erősiti a szórakozott öreg ur, - és miért nem
                  küldött?
            </p>
				<p>
               - Azért, mert igy okoskodtam: „Ha nagyon kell, akkor csak rám
                  parancsol a nagyságos ur másodszor is, ha pedig nem nagyon kell, akkor jobb, ha
                  megmarad.
            </p>
				<p>
               - Maga arany ember, Istvánkám! Hát csakugyan nem kellett nagyon... De
                  nini! El is felejtettem; nézze csak, menyasszony lett ez a kis patkány.
            </p>
				<p>
               A hű öreges ispán illemtudással levette csucsos süvegét, kihalászta a
                  muffból Inci kis kezét és megcsókolta kétszer is, szólván:
            </p>
				<p>
               - A jó Isten adjon áldást, boldogságot az én lelkem kisasszonykámnak;
                  olyképp igazitsa el drága életét, hogy érdeme szerint becsülje a férje: szivemből
                  kivánom!
            </p>
				<p>
               - Köszönöm, István, - válaszolt halkan a leányka és lecsókolta
                  kezéről azt a könyet, a mit az öreg ispán reá talált hullatni.
            </p>
				<p>
               Az ilyenfajta cselédek már kihaltak. Kipusztitotta őket a kőszénfüst
                  és a - diploma.
            </p>
				<p>
               Az utazás különben pompásan ment; lépést ugyan, de ökörre nem volt
                  szükség. Ha dülős volt az ut, nekivetette vállát a hintónak a négy kemény béres,
                  hát mindjárt egyenes lett a járása. Mert ilyenkor csak a két tulsó kerék járt a
                  maga lábán, az innensők, a dülős felén, a levegőbe emeltettek: ott kalimpáltak
                  hivatás nélkül.
            </p>
				<p>
               Otthon nagy öröm várt a hazatérőkre.
            </p>
				<p>
               A falu valamennyi asszonya ott várta őket az udvaron és ékes tót
                  nyelven jajgattak és sipitottak örömükben. Erővel a kisasszonykát akarta látni
                  valamennyi, hogy megvan-e még? (Mert hiszen az lehetetlen, hogy el ne vitték volna
                  mindjárt az első nap azt a gyönyörü szépséget azok az aranyos ruhában járó pesti
                  gavallérok.)
            </p>
				<p>
               De hát megvolt az Inci. Utoljára szedték ki a hintóból. Nosza, körül
                  is fogták, csókolták kezét és ruháját a jó asszonyok. (Hogy nem akarta őket
                  otthagyni az ő aranyos tündérjük!)
            </p>
				<p>
               A kis Incinek melege lett, ugy megtelt a szive. Ráborult az öreg
                  Marcsuska fonnyadt keblére és összecsókolta annak barázdás, durva arcát.
            </p>
				<p>
               Lett is erre sirás! olyan általános, mintha Jerikó romjain állnának
                  valamennyien. (Jaj és nem halt meg örömében Marcsuska - a szivtelen!)...
            </p>
				<p>
               Öreg Dobay ugy rendelkezett, hogy nagy trakta legyen a viszontlátás
                  örömére. Bab, füstölt hussal és csusza adassék minden léleknek, a ki megjelent az
                  ő üdvözlésükre, azonkivül fejenként egy meszely pálinka, de berugni nem
                  szabad.
            </p>
				<p>
               Botos István átvette a rendeletet és a nagy konyha csakhamar megtelt
                  a mosóházzal együtt, pattogónyelvü, nagyhangú asszonyokkal, - a kik közül egynek
                  sem állott be soha egy pillanatra sem a szája. Mert nem is azért beszél a tót
                  asszony, hogy meghallgassák, hanem pusztán csak azért, mert először beszélni joga
                  van, másodszor meg a szó tudvalevőleg jó étvágyat csinál. Egyszóval fennhangon
                  gondolkodni és mennél fennebb hangon: jó dolog.
            </p>
				<p>
               Öreg Dobay - mintha az ég ma egyedül csak az ő kedvét leste volna,
                  megfeledkezvén minden más halandóról, - krumplis lángost, kalbászt és véres
                  hurkát, mondd: véres hurkát! kapott vacsorára, nyers káposztával és még külön egy
                  pohár káposztalével. (Az egész télen nem evett krumplis lángost, az egész Pesten
                  nem volt kapható egy szál sem belőle...)
            </p>
				<p>
               - Mert sok olyan dolog van ám azért itt nálunk Lasnakon, István, a
                  mit Pesten hiába keresne kegyelmed, azt elhiheti nekem. Igyék csak, István...
            </p>
				<p>
               *
            </p>
				<p>
               Inci, bár mélyen aludt, - mert fáradt volt szegényke, - de álmodott
                  is szépeket. Azt álmodta, hogy János érte jött a felhőkből aranyos hintón és a
                  hintóba fehér hattyuk voltak befogva. A mint kiszállt János a hintájából,
                  egyenesen annak a kis fehér szobának vette utját, a melyben ő hált. (Tudta az
                  utat, bár senki sem vezette.) Aztán lehajolt hozzája és egy forró csókkal
                  fölébresztette őt, mondván, hogy kövesse... És Inci engedelmeskedett, odahajolt az
                  ifju vállára. - Az körülkarolta karcsu derekát és az ölében vitte
                  aranykocsijához... Nem volt Incin csak egy vékony ing, - az is fedetlen hagyta
                  mellét és karjait - és csodálatos! Inci nem pironkodott, a mint az ifju hótestét
                  ámulattal csodálta... (Miért pironkodott volna, hiszen az övé volt az a lelkével
                  együtt.) Az ifju aztán jobbjára ültette Incit és füttyentett a hattyuknak. Ezek,
                  hatan, elkezdtek uszni a kék levegőégben és egy gyönyörüséges nászdalt énekeltek.
                  A merre jártak, előbukkantanak a ragyogó csillagok és üdvöt kiáltoztak feléjük...
                  Az Ur küldöttei voltak a kis csillagok, - angyalkák voltak: az Ur fényes kis
                  cselédei. A szerelmesek pedig átkarolták egymást: ugy mentek az Ur szine
                  elé...
            </p>
			</div>
			<div type="chapter">
				<head>
               Sipiczky dolgozik.
            </head>
				<p>
               Sipiczky ezalatt hozzálátott terve kiviteléhez.
            </p>
				<p>
               - Hozzá kell fogni az operációhoz, - mondá, - egy percet sem szabad
                  elmulasztanom.
            </p>
				<p>
               Ugy fogott hozzá Sipiczky az operációhoz, hogy elsősorban is
                  fölkereste Kertészt.
            </p>
				<p>
               Még ágyban találta a kis embert. Nagyokat hortyogott; kifáradt a
                  tegnapi táncban. Mert olyan köpcös, jól táplált emberkék nagyon el szoktak ám
                  fáradni a táncban. Nem nekik való munka az.
            </p>
				<p>
               Sipiczky megvetőleg szemlélte ezt a gyomraszerető prózai szerelmest -
                  az ő kötélidegeivel. Ő is - mint minden sovány és ideges ember általában, -
                  megvetette kövér és flegmatikus embertársait. De Kertészt különösen nem állhatta
                  ki: arra külön oka is volt.
            </p>
				<p>
               - A mi Incinket akarja elvenni ez az üres hordó? - mormogta és jól
                  megrázta Kertészt.
            </p>
				<p>
               De az nem kelt föl a rázástól, csak dörmögött. Ujra megrázta hát, de
                  ujra csak dörmögött.
            </p>
				<p>
               - Hagyjanak engem aludni!
            </p>
				<p>
               - Dehogy hagyunk, fiacskám, - válaszolt a dörmögésre Sipiczky, -
                  szükségünk van becses személyedre. - Ezzel elővett egy kancsó vizet s végigöntötte
                  a becses személyt.
            </p>
				<p>
               Az ugy fölugrott erre, mintha az égből pottyant volna alá, de még
                  akkor is dörgölte szemeit - még nem eszmélt egészen.
            </p>
				<p>
               - A manóba fiu! - nevetett Sipiczky, - rosszabb vagy egy tót
                  szolgálónál. Hogy nem szégyelled ezt a paraszt egészséget!
            </p>
				<p>
               - Tudtam, hogy te vagy, Alfréd. Csak te lehetsz képes ilyen
                  kiméletlenségre. Pedig ugy szerettem volna még aludni, - nyafogott Kertész.
            </p>
				<p>
               - Hát menyasszonyodat nem kiséred a vasuthoz?
            </p>
				<p>
               - Nem. Megkértek, hogy ne tegyem.
            </p>
				<p>
               - Okosan. Akkor hát beszélhetünk. De először mosd ki a szemedet, mert
                  még most sem eszmélsz.
            </p>
				<p>
               - Dehogy is nem eszmélek. Mit parancsolsz? Segédre van
                  szükséged?
            </p>
				<p>
               - Még nincs.
            </p>
				<p>
               - Még nincs? Hát még csak ezután akarsz valakivel összeveszni?
            </p>
				<p>
               - Nem akarok, csak ha muszáj. Mikor mészsz Lasnakra?
            </p>
				<p>
               - Szombaton.
            </p>
				<p>
               - Hát nem mészsz szombaton. Csak mához egy hétre mehetsz.
            </p>
				<p>
               - És ugyan miért, ha szabad kérdeznem?
            </p>
				<p>
               - Mert irántam való barátságból akkor utazol. Időt kell nyernem és
                  jelen esetben csak tőled nyerhetek időt.
            </p>
				<p>
               - De már csak kivánj inkább egyebet barátságból, engem szombatra vár
                  az Incim. Különben nem értelek.
            </p>
				<p>
               Sipiczky összeszoritotta fogait.
            </p>
				<p>
               - Nem a tiéd még, hé! Lassan az agarakkal!
            </p>
				<p>
               - Furcsa vagy te, Sipiczky, hogy haragszol reám. Nem tehetek róla,
                  hogy nem téged választott. Te is a vásáron voltál. Miért nem ügyeskedtél
                  jobban?
            </p>
				<p>
               Sipiczky idegesen ugrott föl.
            </p>
				<p>
               - Jegyezd meg magadnak, kis fiam, hogy téged nem ő választott, hanem
                  a mamája. Nézz a tükörbe, az majd megmondja neked, hogy az olyan embereket, mint
                  te, nem a leányok, hanem a mamák szokták választani.
            </p>
				<p>
               - Ne stenkerkedj, kérlek, - indignálódik a hiuságában megsértett kis
                  ember.
            </p>
				<p>
               - Eszembe sincs, sőt ünnepélyes bocsánatot fogok tőled kérni még
                  azért is, a mit te vétettél ellenem, de egy föltétel alatt...
            </p>
				<p>
               - S mi az?
            </p>
				<p>
               - Inciről le kell mondanod.
            </p>
				<p>
               - Megbolondultál?
            </p>
				<p>
               - Én nem, de te, hogy egy olyan leányt akarsz elvenni, a ki nem
                  szeret.
            </p>
				<p>
               - Micsoda beszéd ez! Kikérem...
            </p>
				<p>
               - Becsületemre mondom, hogy nem szeret. Hát nem látsz - te rövidlátó
                  és hígvelejű ember? Nincsenek érzékeid? Nem látod, hogy fél tőled az a leány? Nem
                  vetted észre, hogy mást szeret?
            </p>
				<p>
               De bizony észrevette azt maga Kertész is, csakhogy nem sokat törődött
                  vele. (Neki tetszik a leány, az a fő; idővel majd csak hozzá szokik.)
            </p>
				<p>
               - És ha ugy volna is, mi közöd hozzá?
            </p>
				<p>
               Sipiczkyt - az alapjában véve gavallér-jellemü arisztokratát -
                  teljesen kihozta béketüréséből ez a pórias lelkületre valló válasz. Az
                  elbizakodott, önző parasztot látta Kertészben, a ki éppen hogy finom ruhában jár,
                  mert van módja benne, de kinek azért teste-lelke paraszt maradt. Végigméregette a
                  vőlegényt, - mert hamarjában szó sem jött ajkára, - nézte kicsiny, üres szemeit,
                  gömbölyü, kacéran kipomádézott hájas fejét, vastag orrát és nagy kezeit. Aztán
                  rárivallt, mint egy grandseigneur az inasára:
            </p>
				<p>
               - Hát nem tudod, mi a becsület?!
            </p>
				<p>
               - Tőled nem fogom megtanulni.
            </p>
				<p>
               - De megtanulod, fráter, arra fogadok. Megtanulod, hogy egy leánynak
                  tiszta szivét, lelkét megvásárolni birkabőrön nem lehet, s hogy a ki teszi,
                  disznó, gazember! Értetted? - orditotta a lengyel fékeveszetten.
            </p>
				<p>
               - Értettem és tudni fogom kötelességemet. Négy órára várja
                  segédeimet.
            </p>
				<p>
               A kis ember sápadt volt és hebegett. Sipiczky is sápadt volt, de nem
                  a félelemtől, - az előtte ismeretlen fogalom, - hanem a dühtől.
            </p>
				<p>
               - Nem cicázunk ám, fickó! A dolog komoly! - fenyegetődzött még a
                  lengyel, aztán távozott.
            </p>
				<p>
               A szabad levegőn egy perc alatt visszanyerte önuralmát a lengyel. Meg
                  volt magával elégedve. Nem várhatta józan ésszel, hogy lemondjon a vőlegény
                  menyasszonyáról: ez esetre pedig tervébe vágott a párbaj. Igaz, hogy szándéka volt
                  előbb szivére beszélni Kertésznek, inkább önmegnyugtatására azt határozta volt,
                  hogy ethikai prelekciókat tart neki: ugy próbálja meg előbb rábirni őt a
                  szakitásra és csak ha az nem használna, folyamodik erőszakhoz: de aztán
                  elgondolva, hogy ez ugysem vitte volna céljához (az az ember sokkal önzőbb és
                  butább), nem volt oka nagyon bánni, hogy idő előtt fakadt ki. Sőt csodálkozott
                  rajta, hogy már előbb be nem látta ezt s hogy nem kezdte mindjárt az
                  erőszakon.
            </p>
				<p>
               - Na, - gondolta Sipiczky, - most már az a fő, hogy én lőjjem őt
                  hasba, ne ő engem. Mert én vagyok az, a kire jelen esetben nagyobb szükség
                  van...
            </p>
				<p>
               Éppen azon gondolkozott, hogy kiket válaszszon segédekül, a mikor
                  eszébe jutott, hogy a párbaj igazi okának nem szabad nyilvánosságra jutni.
                  Befordult hát egy kávéházba és levelet irt Kertésznek. Igy szólt a levél:
            </p>
				<p>
               „Ilyen esetekben gavallér-ember az összeveszés okát nem közli a
                  tanukkal sem; mindössze csak annyit mond nekik, hogy mindkét részről sulyos sértés
                  követtetett el. Szokatlan bár, de közölnöm kellett ezt önnel, mert nem vagyok
                  biztos benne, hogy ezen egyedüli korrekt közfelfogásról és uzusról tudomása
                  van-e?
            </p>
				<p>
               Sipiczky.”
            </p>
				<p>
               Sipiczky boritékba zárta a levelet, aztán hordárra bizta. Maga pedig
                  elindult segédeket keresni. Olyanokra gondolt, a kik nem szeretnek komoly ügyből
                  tréfát üzni, sőt a kik tetszelegnek maguknak azzal, hogy mennél szigorubb
                  föltételeket csikarjanak ki az ellenfél segédeitől.
            </p>
				<p>
               Ilyen volt (?) egyik barátja, Marcziházi kapitány. Ez a rangja mellé
                  bátran odairhatta volna látogató jegyére, hogy „és párbajsegéd”, mert több dolga
                  volt - különösen télen - a párbajsegédséggel, mint a kapitánysággal. Akkor is
                  éppen tárgyalt, a mikor Sipiczky bekopogtatott hozzá.
            </p>
				<p>
               - Dolgom van, pajtás, megbocsáss...
            </p>
				<p>
               - Megvárom, mig elvégzed, vagy jövök egy félóra mulva, - válaszolta
                  Sipiczky.
            </p>
				<p>
               - Sürgős? Talán te is...?! - kérdezte a kapitány érdeket kifejező
                  mimikával.
            </p>
				<p>
               - Én is.
            </p>
				<p>
               - Bravó, pajtás! örömmel állok rendelkezésedre egy óra mulva. Addig
                  sétálj, mert csak egy szobám van... Szegény vagyok, mint a templombéli egerek, -
                  tette hozzá kómikusan savanyu arccal.
            </p>
				<p>
               - Helyes, - mondta Sipiczky, ki is szabad óráját azzal töltötte, hogy
                  a lovardába ment, - a hol pisztolyokat tartott - és gyakorolta magát a
                  céllövésben. A világitás rossz volt, de azért jól lőtt. Tiz lövés közül nyolcszor
                  találta el a félalakot.
            </p>
				<p>
               - Stimmt, - mondá, - félalakba nyolcszor találtam. Kertészt bátran
                  lehet dupla alaknak számitani, a mi pedig négyszerese a félalaknak, ergo, biztosan
                  lepuffantom a madaramat. Majd fölülkerekedvén benne a jóérzés, bosszankodni kezd
                  cinizmusán és elhatározta, hogy csak a lábát lövi el a madarának. (Elvégre is, mit
                  vétett nekem a gyámoltalan fráter?)
            </p>
				<p>
               Mire Marcziházit ujra fölkereste Sipiczky, az már bevégezte volt a
                  tárgyalást. Egy finom havannával kinálta meg vendégét.
            </p>
				<p>
               - A manóba, Kriegskamerad (együtt szolgáltak, mig a lengyel ki nem
                  lépett a hadseregből), ha szegény vagy, mint a templombéli egerek, minek tartasz
                  ilyen drága vendégszivart?! - okvetetlenkedik Sipiczky.
            </p>
				<p>
               - Hja, barátom, a reprezentáció!
            </p>
				<p>
               - Ki a manó kiván egy kapitánytól reprezentációt?
            </p>
				<p>
               - Kapitánytól nem is, de párbajsegédtől! Menykő sokba kerülnek nekem
                  a mások vesződségei, azt mondhatom neked.
            </p>
				<p>
               Sipiczky mosolygott és rágyujtott.
            </p>
				<p>
               - Hát az én dolgom egyszerü, - kezdi meg a beszédet, - délután négy
                  órakor fölmentek: te meg egy általad kiválasztandó második a lakásomra és ott
                  vártok, a mig két alak nem jelentkezik a határon. Ezek Kertész Andor segédei
                  lesznek. Megkináljátok őket székkel és cigarettával. Azok e helyett elégtételt
                  fognak kérni tőlem a felük nevében. Ti nem spóroltok az elégtétellel sem, adtok,
                  illetve fölajánltok nekik a nevemben annyit, a mennyi csak kell. Sőt az esetben,
                  ha keveset kérnének, azt mondjátok nekik, hogy nem smucig a magyar! és még egy
                  adagot reájuk tukmáltok.
            </p>
				<p>
               - S mennyi legyen az összadag?
            </p>
				<p>
               - Háromszori golyóváltás - 20 minus 5 - aztán kard körömszakadásig.
                  Ennyi legalább!
            </p>
				<p>
               - Pompás! És az ok?
            </p>
				<p>
               - Sulyos sértés mindkét részről. Különben diszkréció.
            </p>
				<p>
               - Ahá! Ok nincs. Értem. És ha nem egyeznek bele a sulyos
                  föltételekbe?
            </p>
				<p>
               - Annyit csikarsz ki belőlük, a mennyit csak birsz. Ehhez te ugyis
                  jól értesz.
            </p>
				<p>
               - Hogy a manóba ne, csak bizd rám!... Megállj!... Holnap délelőtt
                  tizenegy óra; - jó lesz?
            </p>
				<p>
               - Jó.
            </p>
				<p>
               - Tehát, ha semmi közbe nem jön, akkor lesz a csata. Háromnegyed
                  tizkor érted megyek lakásodra. De most ebédre föl!
            </p>
				<p>
               - Gyerünk együtt a Kispipába, - ajánlkozik Sipiczky.
            </p>
				<p>
               - A Kispipába? - szörnyülködött a kapitány. - Te oda jársz?
                  Mióta?
            </p>
				<p>
               - A mióta magam is olyan szegény vagyok, mint azok a bizonyos
                  egerek.
            </p>
				<p>
               - Na, pajtás, én azt nem tehetem, - bocsáss meg, - mentegetődzik a
                  derék hadfi.
            </p>
				<p>
               - De hiszen multkor egy ezredessel ebédeltem ott: Nikházyval.
            </p>
				<p>
               - Ja, ezredes! De egy ilyen notórius párbajsegéd, mint én! Mit
                  gondolsz? A reprezentáció!...
            </p>
				<p>
               - Jól van hát, - engedett és mosolygott a hóbortos kapitányon
                  Sipiczky, - reprezentálok az egyszer veled, ha ugyan elég jó firmának
                  találsz.
            </p>
				<p>
               - Pompás! - válaszolt szelesen Marcziházi. És elmentek a kaszinóba
                  ebédelni.
            </p>
				<p>
               Ebéd után Kalvylt kereste föl Sipiczky.
            </p>
				<p>
               A festő műtermének ajtaja be volt zárva, de csakhamar megnyilt a
                  villamos csengettyü szavára.
            </p>
				<p>
               - Te vagy az, édes jó barátom? Isten hozott! - üdvözli barátját
                  Kalvyl. - Csakhogy itt vagy! Ugy vártalak! Kerestelek is, de nem voltál otthon. -
                  Ezzel egyenesen Inci képéhez siet Kalvyl és fölnyitja a rámáját.
            </p>
				<p>
               Sipiczkynek jól esett ez a gyöngédség. Mert akárcsak azt mondta volna
                  ezzel a festő: „Ime, előtted nincs titkom, jer, osztozz érzelmeimben.”
            </p>
				<p>
               A képtől sokáig nem jutottak szóhoz a jóbarátok. Nézték mindketten,
                  vegyes érzelmekkel. Sipiczky eldobta cigarettáját, ugy nézte. Kalvyl észrevette
                  ezt és hálásan megszoritotta érte barátja kezét.
            </p>
				<p>
               A művelt arisztokrata lelkek gyöngéd tapintatában van valami
                  kimondhatatlanul nemes. Kár, hogy olyan sokan vannak, a kik irigylik és
                  irigységből affektálásnak tartják ezt a finom vonást. Pedig, ha egyebet nem is,
                  ezt jó lenne tőlük elsajátitani. Az élet sokkal szebb volna ugy.
            </p>
				<p>
               - Hát holnap megyünk? - töri meg végre Kalvyl a csöndet.
            </p>
				<p>
               - Megyünk, János. Azaz én csak akkor mehetek, ha valami dolgom nem
                  akad.
            </p>
				<p>
               - Miféle dolgod? - kérdi ijedten a festő. - Halaszd el, Alfréd, a
                  kedvemért. Ne tedd azt: ne ereszsz magamba.
            </p>
				<p>
               - De elmennél, ha halaszthatatlan dolgom akadna, egyedül is? -
                  puhatolódzik Sipiczky.
            </p>
				<p>
               - El, de...
            </p>
				<p>
               - Bravo, fiacskám, ezt szeretem! De hogy még biztosabb legyek benne,
                  add becsületszavadat, hogy nélkülem is elutazol.
            </p>
				<p>
               - Szivesen. Becsületszavamra! De nem értelek. Te valamit titkolsz
                  előttem, Alfréd. Már látom, hogy nem jösz el, - gyanakszik a festő.
            </p>
				<p>
               - Azt pedig rosszul látod, mert még magam se tudhatom, hogy
                  elmehetek-e vagy sem. Ha megyek, a vasutnál találkozunk. Félegykor is indul vonat,
                  ugy-e? Ezzel menjünk. Addig eldől az én ügyem.
            </p>
				<p>
               Kalvyl szomoruan, de vizsgán nézett barátja szeme közé, mintha
                  olvasni akarna belőle.
            </p>
				<p>
               - Miért titkolódzol előttem, Alfréd? Olyan rossz előérzetem
                  van...
            </p>
				<p>
               - Tyhü, a teringésit! Az pedig ne legyen, - protestál nevetve
                  Sipiczky.
            </p>
				<p>
               - Beszélj hát világosan.
            </p>
				<p>
               - Nem lehet, édes fiacskám, igazán nem szabad szólanom, - erősitgeti
                  a lengyel. - Te csak légy nyugodt, - folytatja, - majd utánad megyek, ha már
                  együtt nem indulhatunk. De több, mint valószinü, hogy nem leszek akadályozva. A
                  fő, hogy te mindenesetre menj, nélkülem is. Kezet rá!
            </p>
				<p>
               - Itt a kezem. Minden körülmények között! Mindenesetre!
            </p>
				<p>
               - Azért, fiacskám! Az Incit nem hagyhatod most magában, szegényt.
                  Szüksége van rád, igen nagy szüksége!
            </p>
				<p>
               - Oly titokzatosan mondod ezt, Alfréd.
            </p>
				<p>
               - Ej, mindenben titkokat fürkészel! Ne légy gyermek. Hiszen csak
                  természetes, hogy ő olyan lelki állapotban, a milyenben most van, nem nélkülözhet
                  téged. Kétségbeesik, elhervad, meghal - mit tudom én! - de baj lehet belőle. Azért
                  kell ott lenned. Punktum! Az öreg különben szivesen fog látni, a mama nem: ezt
                  előre jelzem, miheztartás végett. De te ne törődj vele. Kötelességeid is vannak s
                  azok előtt szoritsd háttérbe büszkeségedet: nyelj! Punktum!
            </p>
				<p>
               - Miért nem lát szivesen a mama?
            </p>
				<p>
               - Nem tudom, de ugy lesz.
            </p>
				<p>
               - Tudod, Alfréd.
            </p>
				<p>
               - Ej, a manóba, mert tudja, hogy Inci szeret, ha éppen tudni
                  akarod.
            </p>
				<p>
               - És Inci mondta meg azt neki?
            </p>
				<p>
               - Persze, hogy ő, nem is én.
            </p>
				<p>
               - Megmondta?
            </p>
				<p>
               - Meg, ha mondom. Hát mit bámulsz? Baj az?
            </p>
				<p>
               - Nem, Alfréd, de különösnek találom, hogy egy anya, ha már nem is
                  adja gyermekét egy ilyen szegény piktorhoz, mint én vagyok, olyanhoz kényszeritse,
                  a kit nem szeret.
            </p>
				<p>
               - Haha! - nevetett Sipiczky, - de naiv lélek vagy, hogy ki nem
                  ismerted azt az asszonyt. Hiszen annak az asszonynak nincs szive, nincs lelke.
                  Gőg, dac, önzés, hiuság az egész teremtés, de még rövidlátó és önfejü is: saját
                  lelkületéből itéli meg a leányáét. A szerelem szerinte érzékiség: az ideálizmust
                  nem ismeri. A férfi mindegy neki: vágykielégitő eszköz a szemében. Hát erre jó
                  Kertész is. És mert szerinte jó, azt hiszi, hogy a leányának is az. Aztán ugy
                  véli, hogy a mig egy leányban föl nem támad az érzékiség, addig nem képes a
                  házasságot megitélni, megérteni s hogy arra való az anya, hogy leánya ezen
                  itélőképességének hiányát minden viszonyok között és bármiféle eszközökkel, ha
                  kell, kegyetlenséggel is, de pótolja. Nem puszta passzióból kinozza ő Incit - nem
                  mondom, - de lelki sivárságból meritett ama meggyőződésből, hogy ezzel
                  kötelességét teljesiti. Azt nem állitom, hogy makacssága és gőgje oda nem
                  sodorhatják őt, hogy még leánya biztos boldogsága árán sem enged akaratából. Ilyen
                  asszonyokat, ilyen perverz jellemeket föl lehet ugy bősziteni... Sőt lehet, hogy
                  ez már meg is történt. Ki tudja? Lehet, de nem valószinü, hogy most már
                  meggyőződése ellenére is Kertészhez kényszeritené Incit, csak azért, mert makacs
                  akaratát mindenáron érvényesiteni föltette magában. Akár igy, akár ugy, rosszul
                  van mindenképpen. Annyi bizonyos, hogy természetesen és egyszerüen el nem lehet
                  intézni a ti szerelmetek regényét. Ravaszság, ügyesség, egy jól kieszelt terv
                  merész végrehajtása szükséges ahhoz, hogy dülőre jussunk. Értettél, János?
            </p>
				<p>
               Igy dült a szó, ha egyszer megeredt, Sipiczkyből. De János nem
                  hallgatta végig. Ugy fájt neki valami. Befogta a fülét.
            </p>
				<p>
               A jó lengyel megszeppent:
            </p>
				<p>
               - Ne haragudj, édes fiacskám! Drasztikus voltam, de nem
                  bántottam
                  őt
               , - kérlelte barátját.
            </p>
				<p>
               - Nem bántottad, de a nevét olyan dolgokkal hoztad
                  kapcsolatba...
            </p>
				<p>
               - Világosságot kértél tőlem, én többször megtagadtam, de te újra
                  kértél. Ime! Ugy-e fáj ez a világosság? Ugy-e, nem kérdezel többet és hiven
                  követed tanácsomat? Minek is neked mindent tudnod? Elég, ha én tudom, - mondta
                  Sipiczky s utolsó mondatára fölsóhajtott, mintha az ő lelkiismeretének is sok
                  lenne már az, a mit tud. (Vagy talán azt sokallta, a mit tenni akar?!)
            </p>
				<p>
               - Nem haragszom, Alfréd. Isten után benned bizom legjobban. Vezess,
                  én megyek utánad. Vezess ki bennünket egy más világosságra. Ha nem sikerül, majd
                  együtt halunk...
            </p>
				<p>
               - Helyes, de egyelőre csak éljetek. Legalább addig, a mig ki nem sül,
                  hogy erőlködésem hiábavaló, - humorizált Sipiczky.
            </p>
				<p>
               - Te ugy bizol benne? Én nem tudok ugy bizni.
            </p>
				<p>
               - Van Isten!
            </p>
				<p>
               - A ki majd magához szólit bennünket, ha itt a földön nem
                  boldogulunk. Ez is megváltás.
            </p>
				<p>
               - Jó, jó, de ha valami itt is elintézhető: a földön, nem kell
                  mindjárt az egekbe vágyni, - tréfált (részben, hogy megindultságát palástolja)
                  Sipiczky. - Vannak barátaink is, a kik részt követelnek maguknak boldogságunkból.
                  Azokat csak nem illik mir nix, dir nix itt hagyni a sárga földön? Micsoda önzés
                  ez, te fiu?
            </p>
				<p>
               - Nemes, jó lélek!...
            </p>
				<p>
               - Persze, még mi nem!? - protestál a lengyel. - Elég nekem, ha
                  tisztességes embernek tartasz. Én többre nem reflektálok, mert az se voltam eddig.
                  Ugy éltem, mint egy állat.
            </p>
				<p>
               - Ne vádold magadat, Alfréd. Te csak magadnak vétettél, másoknak
                  soha.
            </p>
				<p>
               - Na, jól van; ha tőled függne, még beatus-szá avatnál, te elfogult
                  barát, te! És most, Isten veled! Holnap indulsz, - fejezé be szavait Alfréd és
                  hosszan, melegen megszoritotta barátja kezét. Majd a képre vetett még egy
                  futólagos tekintetet, azzal távozott.
            </p>
				<p>
               (- Ki tudja, hátha nem látom többé őket? - monologizált a
                  lépcsőházban. - Intézkednem kell, hogy az esetben hogy operáljanak... Hah, a
                  manóba, csak nem lőnek hasba? Mert mégis csak jobb lenne, ha magam vezetném a
                  dolgok rendjét. A gyerekek még képesek lennének mindent elrontani! Igen
                  gyámoltalanok a gyerekek. Mindakettő erővel csak az egeket kéri... Hm! Képesek
                  azok együtt halni, a milyen szerények a sorssal szemben! Ej! El veletek, sötét
                  gondolatok! Csak fussatok, szaladjatok! Magam is szaladok, mert hideg van, brr! És
                  még sok az irni valóm - brr! Csak irni ne kellene! Sohase szerettem irni s e
                  tekintetben nem változott az izlésem máig se.)
            </p>
				<p>
               Ezt a hosszu monológot részint gondolta, részint motyogta Sipiczky.
                  Mint minden humorkedvelő embernek, neki is szokása volt agya termékeit fönhangon
                  is elmondani: vajjon hogy fest a dolog élőszóban.
            </p>
			</div>
			<div type="chapter">
				<head>
               Egy végrendelet.
            </head>
				<p>
               Mihelyest hazaérkezett Sipiczky, azonnal hozzáfogott az iráshoz. Azaz
                  hozzálátott volna, ha lett volna tintája és ivpapirosa. No meg, szamárvezetőre is
                  szüksége volt, mert csak levélpapiroson tudott egyenes sorokat ejteni. Maga
                  röstelt már kimenni, hát gondolta, hogy majd elküldi a takaritónőjét. Lement a
                  házmesterhez, de csak a szép házmesterné volt otthon és Zolát olvasott.
            </p>
				<p>
               - Jó napot, Irmácska!
            </p>
				<p>
               - Jézus Mária! Be ne jöjjön gróf ur, mert agyonver az öregem.
            </p>
				<p>
               - Ej-ej. Hát miért?
            </p>
				<p>
               - Mert féltékeny, mint egy sárkány.
            </p>
				<p>
               - De hisz’én nem vagyok veszedelmes, - tréfált Sipiczky és megcsipte
                  a csinos asszony állát.
            </p>
				<p>
               - Hogy is ne, mikor gróf is, fiatal is, meg kopasz is... azután meg
                  csinos is. No!
            </p>
				<p>
               A lengyel nevetett az okok e sokaságán.
            </p>
				<p>
               - Tetszem magának, Irmuci?
            </p>
				<p>
               - Érdekes...
            </p>
				<p>
               - Köszönöm; de papirosra és tintára lenne szükségem, hogy kegyeit
                  méltányolni tudhassam.
            </p>
				<p>
               - Hásze, csak egy órája hozott a leány papirost és tintát két ur
                  számára, a kik a lakásán voltak. Éppen, hogy tiz perce mentek el, de már akkor
                  négyen. Hát, ha csak nem vitték el a zsebükben...
            </p>
				<p>
               - Jöjjön, Irmácska, keressük meg.
            </p>
				<p>
               Az asszony elpirult.
            </p>
				<p>
               - Félek. Minden percben megjöhet az uram.
            </p>
				<p>
               - Sohse féljen. Mi van abban?
            </p>
				<p>
               Az asszony most már rákvörös lett és habozva bár, de követte a
                  férfit. A lakás ajtajánál azonban megállt; nem akart bemenni.
            </p>
				<p>
               - Nem megyek be, gróf ur - mégse. Lássa, mint asszony becsületes
                  voltam mindig, sohase csaltam meg az uramat. Nem csalom hát meg magával sem, -
                  mondta Irma és futva menekült.
            </p>
				<p>
               Sipiczky utána nézett, de nem hítta vissza. Elgondolta, hogy milyen
                  furcsa a világ. Ha egy asszonyt lakására hí egy férfi papirost keresni, annak az
                  asszonynak eszébe se jut mást képzelni, minthogy a papiros csak ürügye a hivásnak,
                  igazi oka a csábitás. És ezt oly természetesnek találja az asszony, hogy mindjárt
                  a képzelt igazi ok ellen védekezik és nem is reflektál a vélt ürügyre, ha
                  egyáltalában vonakodik.
            </p>
				<p>
               - A szemét már a fölszinre került itt nálunk e hazában, -
                  bölcselkedik Sipiczky, - másutt még alján a seprő.
            </p>
				<p>
               Az igaz, hogy nincs az országban csinos házmesteri menyecske - ha
                  szolid - a ki legénylakásba elmenne papirost keresni. Mert nincs házmesteri alak,
                  a ki elhinné menyecskéjének, hogy papirost keresni volt oda, nem másért. Az
                  Irmácskának tehát igaza van.
            </p>
				<p>
               - Megkeresem hát magam azt a papirost, - monologizált Sipiczky és meg
                  is találta. Ott volt, a hová való: az iróasztalán. Leült és irt. Irta pedig a
                  következőket:
            </p>
				<p>
               „Kedves Jánosom!
            </p>
				<p>
               Rég elpatkolandottam, mire ezt a levelet megkapod. Kertészszel
                  összevesztem valami csekélységen: párbajt vivtunk. Temettess el, de kikötöm, hogy
                  száz forintnál többet ne költs utolsó utamra. A tulvilágon szolid akarok lenni,
                  mert megutáltam a földön a fényt. Hamis ott majdnem minden fény.
            </p>
				<p>
               Iróasztalom fiókjában levő takarékpénztári könyvemben fekvő
                  vagyonomat és összes ingóságaimat reád hagyom. Fogadd, kérlek, jó szivvel tőlem, -
                  a ki téged igazán és önzetlenül szerettelek.
            </p>
				<p>
               Édesanyám imádságos könyvét s a mellette lévő medaillont Incinek
                  testálom: a kis testvérkémnek. Kérd meg őt, hogy halálom évfordulóján ebből a
                  könyvből imádkozzék lelki üdvösségemért. Az ő imáját jobban meghallgatja az Ur,
                  mint a papokét, de azért könyörögjenek azok is érettem: bőven ráfér bünös
                  lelkemre...
            </p>
				<p>
               A medaillonban egy kis hervadt virág van. Könyeimmel öntöztem, de
                  csókjaimtól hervadt el. Ez a kis virág volt az én talizmánom. Mióta birom, lettem
                  igaz ember, a mi sok gyönyörüséget okozott kiélt, kifáradt lelkemnek.
            </p>
				<p>
               Bizalommal lépek az Ur szine elé és végtelen könyörületességébe
                  ajánlom bünös lelkemet...
            </p>
				<p>
               És most halld utolsó kivánságomat: Incit el ne hagyd soha. Ha ő Isten
                  rendelése szerint nem követhet téged, te kövesd őt mindenüvé.
            </p>
				<p>
               Atyját föl fogod világositani a helyzet felől. Megmondod neki, hogy
                  Inci anyja kényszerének engedve, gyermeki engedelmességből egyezett bele
                  Kertészszel való házasságába, de hogy ez a házasság halála lesz. Igy mondd neki: a
                  halála lesz! Inci ezt nem fogja merni megerősiteni anyjától való félelmében és
                  tartva attól, hogy ezzel szülei között visszavonást támaszt, a mi által atyja öreg
                  napjait elkeseritené.
            </p>
				<p>
               Hogy mindamellett is szólanod kell, annak az az oka és célja, hogy az
                  apa teljesen vak szemeiről némileg levedd a hályogot, - hogy kétségében lehetőleg
                  elodázza a jegyváltást.
            </p>
				<p>
               Ennek a kivánságomnak teljesitése nehezedre fog esni, de teljesitened
                  kell büszkeséged, önérzeted árán is. Nemcsak rólad van szó!
            </p>
				<p>
               A boldogságtok kérdését neked magadnak elintézned nem lehet, Inci
                  nagylelkü, rajongó jelleme, az öreg ur rövidlátása s a mama szivtelen makacssága
                  miatt. Azt majd én intézem el a tulvilágról. Barátom, Dezső lesz a médiumom.
            </p>
				<p>
               Te csak bizzál és ne csüggedj utolsó lehelletedig. Isten veled.
                  Találkozunk.
            </p>
				<p>
               Sipiczky.”
            </p>
				<p>
               - Igy! - szólt Sipiczky, bevégezvén a levelet. - Tervem egyik
                  alternativája: a halálom esetén eszközlendő eljárás be van vezetve; most még a
                  doktorkámmal kell beszélnem, hogy betetézzem.
            </p>
				<p>
               Mint deus ex machina toppant be a doktor.
            </p>
				<p>
               - Jó napot, édes grófom!
            </p>
				<p>
               - Isten hozott, kedves doktorkám, - üdvözli őt örömmel Sipiczky, -
                  foglalj helyet. Mindjárt kész vagyok, még csak a cimzés: igy la... És most fogd
                  ezt a levelet és tedd el tárcád legmélyebb rejtekébe.
            </p>
				<p>
               - Hiszen ez Kalvyl János bárónak szól Lasnakra - csudálkozik a
                  doktor, olvasván a levél cimét.
            </p>
				<p>
               - Neki fogod küldeni. Tedd csak el előbb, aztán beszélhetünk bővebben
                  a dologról... Eltetted? Jó. Hát először is holnap párbajt vivok Kertészszel. Igen
                  kérlek, légy az orvosom. Marcziházinak már szóltam, hogy téged kérjen föl és ne
                  mást. Ha el találnék esni, akkor azonnal küldöd - vagy föladod magad - ezt a
                  levelet ex-grófom!
            </p>
				<p>
               - Mily sötét gondolataid vannak, édes grófom.
            </p>
				<p>
               - Dehogy is! Azonban minden megtörténhetik s az embernek csak
                  intézkedni kell az uradalmai irányában. Nem ugy van az nálam, mint szegény
                  háznál.
            </p>
				<p>
               Az orvos szomoruan mosolygott. A hála és szeretet füzte őt
                  barátjához, - gyermekkora óta. Atyja gazdatiszt volt Sipiczky atyjánál és midőn
                  árván maradt, az öreg gróf fölkarolta és fölnevelte őt: hü tisztje fiát. Igy lett
                  orvossá s a Sipiczky-családnak lekötelezett, hű barátjává. Azért mosolygott
                  szomoruan a doktor. Fájt neki, hogy azok a persziflált uradalmak csak voltak
                  egykor és hogy most idegen ül jótevői ősi várában.
            </p>
				<p>
               - Ha elestem, eltemettek: te meg Kalvyl, miután az elhalálozást
                  temetés követi rendszerint - folytatja a lengyel.
            </p>
				<p>
               - Ugyan ne emlegess halált és temetést! Ki látott valakit párbajban
                  elesni? - tréfálkozik, bár aggódik a doktor. - Még ha a lomnici csucsot készülnél
                  megmászni, érteném komoly sejtelmeidet.
            </p>
				<p>
               - Igazad van, de az ördög nem alszik, - veté ellen Sipiczky, - hát
                  csak arra az esetre szóltam, ha nem alszik az ördög, hanem elvisz. De e nem remélt
                  esetben már egy igen fontos, nagy dolgot bizok reád, kedves barátom. Igérd meg,
                  hogy - bármily drasztikus és bármily nevetséges is - megteszed a kedvemért.
            </p>
				<p>
               - A kedvedért és nagylelkü családod érdekében mindenre kész vagyok, -
                  mondta a doktor elérzékenyülve.
            </p>
				<p>
               - Köszönöm. Ide figyelj hát. Te mindig nemes ember voltál, nemcsak a
                  kutyabőrön, de szivre, lélekre is. Ezért választottalak téged halálom utáni
                  akaratom végrehajtására. Mert olyan ember kell ahhoz, a ki szent titkokkal vissza
                  nem él. Egy szent titokba kell ugyanis, hogy beavassalak...
            </p>
				<p>
               - A szivembe zárom...
            </p>
				<p>
               - Kalvyl János báró és Dobay Ilona szeretik egymást.
            </p>
				<p>
               - Ah! És mégis Kertész vőlegénye lett!
            </p>
				<p>
               - Ne keresd kulcsát ennek a rejtélynek, elég az, hogy ugy van. És
                  éppen azt kell megakadályoznunk, hogy ez a házasság ne jöjjön létre. Ha életben
                  maradok, nincs szükségem segitségedre. Abban az esetben nem akarlak egy olyan
                  megbizással terhelni, a mit magam is elvégezhetek s a mely alapjában nem méltó
                  hozzád. Annyival kevésbbé, mert más uton-módon a dolog általam jobban és
                  könnyebben lesz elintézhető. Ez a mód se valami lélekemelő, de az én hátam elbirja
                  még ezt az utolsó stiklimet. Hiszen annyi van rajta...
            </p>
				<p>
               - Kiváncsivá teszel.
            </p>
				<p>
               - A vőlegényt kell kiüldöznöd a menyasszony szülői házából. Az lesz a
                  te föladatod.
            </p>
				<p>
               - Én? Hogyan? - csodálkozik a doktor.
            </p>
				<p>
               - Ide figyelj! Esetleges temetésem után lementek Lasnakra: Kalvyl és
                  te s ott természetesen sajnálkoztok fölöttem.
            </p>
				<p>
               - Milyen ürügy alatt menjek én Lasnakra?
            </p>
				<p>
               - A nagynénéd ott lakik a közelben - tegyük föl - és te utazóban
                  meglátogatod Dobayékat, az éppen Lasnakra tartó barátod, Kalvyl kiséretében.
                  Hiszen járatos voltál a házukhoz!
            </p>
				<p>
               - Jó, s aztán?
            </p>
				<p>
               - No, hát sajnálkozzatok fölöttem és végtére is belefáradván a sok
                  sajnálkozásba, te alkalomszerüleg elkezdesz a tulvilági életről beszélni és
                  pozitivitással állitod, hogy a halottak szellemei lejárnak a földre. Egyszóval
                  spiritiszta vagy és prelekciót tartasz a spiritizmusról.
            </p>
				<p>
               - Egy szót se fognak nekem hinni, legkevésbbé Kertész.
            </p>
				<p>
               - Te megmosolygod a hitetleneket, nem szólsz egy szót se, hanem
                  kézzelfoghatólag, illetve szemmelláthatólag bebizonyitod Kertésznek
                  tantételeidet.
            </p>
				<p>
               - Nem értelek.
            </p>
				<p>
               - Nem? Mindjárt megértesz. Az én szellemem egy szép éjjelen egyszerre
                  csak megjelenik Kertésznek és mindenféle átkokat dörög reá - ha le nem mond Inci
                  kezéről, - igér neki olyan poklokat, a hol az emberekből naponta gulyást
                  apritanak, de másnapra csak föltámadnak, hogy ujra gulyássá legyenek aprithatók. S
                  ez a szellem te leszel. Egy lepedő kell hozzá mindössze és sötétség. A hangomat
                  utánozni tudod.
            </p>
				<p>
               A doktor kétkedőleg rázta a fejét.
            </p>
				<p>
               - S te azt hiszed, hogy ettől a játéktól megijed majd Kertész?
            </p>
				<p>
               - Attól nem fáj a fejem. Gyáva a kölyök és paraszt, talpig paraszt.
                  Már pedig nem volt még olyan bunyevác paraszt a világon, a ki ne félt volna a
                  kisértetektől és tulvilági szellemektől. Garantirozom a sikert, ha ügyes vagy s el
                  nem árulod magadat... Vigyázz, kérlek, nagyon vigyázz, mert két nagy nemes
                  léleknek a boldogsága fog rajtad függni. Ez a tudat szolgáljon igazolásodul a
                  komédiáért. A cél oly nemes, hogy föltétlenül szentesiti az eszközöket. Ugy-e
                  megteszed? - fejezte be szavait kérő hangon Sipiczky.
            </p>
				<p>
               - Meg. Annál könnyebben igérem, mert nem kerül reá a sor.
            </p>
				<p>
               - Adja Isten! De ha rákerül?
            </p>
				<p>
               - Itt a kezem és becsületszavam.
            </p>
				<p>
               - Köszönöm, doktorkám: az nekem elég... Ugy megfut a vitéz, de ugy,
                  hogy meg sem áll Sztapárig, - mondta kacagva Sipiczky...
            </p>
				<p>
               Ekkor nagy szelesen beront a kapitánysegéd.
            </p>
				<p>
               - Hát rendben a dolog! Itt a doktor is? Bravó, legalább nem kell
                  futkosnom utána! Sok rongyot, gyapotot hozzon magával, doktor, meg egész tüsző
                  műszert. Féltizenegykor majd magáért megy Lóskay: az a másik segédünk, - hadarja a
                  kapitány, majd Sipiczkyhez fordul:
            </p>
				<p>
               - Tudsz-e lőni, kamarás? Hogy mondod? Tudsz? Jó. Hát vivni? Nem
                  tudsz? Ugy is jó. Nem is szükséges olyannak, a ki nem fél. Statisztikám van róla,
                  az csalhatatlan... De most szaladok urak, magamat ajánlom! Be kell szereznem a
                  pisztolyokat. Jól töltünk! A viszontlátásra! - szólt és mint a forgószél kirohant
                  a kapitány, be se várva a viszontüdvözletet.
            </p>
				<p>
               Készülődött a doktor is, de Sipiczky visszatartotta.
            </p>
				<p>
               - Megállj csak, doktorkám; még végrendelkeznem kell, különben nem
                  kapja meg János az uradalmamat. Várj egy kissé, mindjárt jövök, csak a
                  házmesteréktől hivok föl valakit.
            </p>
				<p>
               Messze se kellett mennie Sipiczkynek. Az ajtaja előtt találta a
                  házmesternét, vágytól kipirulva és reszketve a félelemtől vagy
                  lelkiismeretétől.
            </p>
				<p>
               - Mégis feljöttem, gróf ur.
            </p>
				<p>
               - Szép magától, Irmácska.
            </p>
				<p>
               - Az uram alszik. Sokat ivott.
            </p>
				<p>
               - Kedves egészségére! Tessék besétálni. Éppen magáért voltam
                  indulóban.
            </p>
				<p>
               - Nem ver meg az Isten? - küzködött lelkiismeretével a menyecske és
                  még habozott belépni.
            </p>
				<p>
               Sipiczky megértette. Nevetett és sajnálta is ezt a szegény férget. Ő
                  is olyan volt, hát - inkább sajnálta.
            </p>
				<p>
               - Nem azért hivom, Irmácska.
            </p>
				<p>
               A házmesterné nagyot csodálkozott.
            </p>
				<p>
               - Hát csakugyan papirost akar velem kerestetni?
            </p>
				<p>
               Sipiczky kacagott most már:
            </p>
				<p>
               - Nem. Tanunak kérem egy bizonyos ügyben.
            </p>
				<p>
               A fiatal, élvvágyó menyecske csalódottan, hiuságában megsértve,
                  epésen veti oda:
            </p>
				<p>
               - Arra jó lesz a szolgálóm is!...
            </p>
				<p>
               És csakugyan felküldte szolgálóját maga helyett...
            </p>
				<p>
               A doktor és a szolgáló előtt aztán ünnepiesen kijelentette Sipiczky,
                  hogy összes vagyonát Kalvyl Jánosra hagyja elhalálozása esetén.
            </p>
				<p>
               - Megértettetek?
            </p>
				<p>
               - Meg.
            </p>
				<p>
               - Meg.
            </p>
				<p>
               - Na, - mondta megkönnyebbülten a gróf, - megspóroltam egy iv
                  papirost és egy kinszenvedést.
            </p>
				<p>
               A tanuk eltávoztak. Sipiczky magában maradt. Elővette édesanyja
                  imádságos könyvét és sokáig buzgón imádkozott. És a világfi szarkasztikus arca
                  teljesen átidomult e közben szelid, mély lelke valóságos, igazi tükrévé... A
                  szobában csak a lengyel főnemes maradt egyedül... A másik énje ima közben ott
                  hagyta őt.
            </p>
			</div>
			<div type="chapter">
				<head>
               Az élő halott.
            </head>
				<p>
               A ki párbajt látott, az tudja, hogy megy. A ki nem látott párbajt,
                  hanem regényt olvasott, az meg még jobban tudja. Már pedig az emberiséget három
                  részre lehet osztani: a párbajt látottak, a regényt olvasottak s az analfabéták
                  osztályába. És miután csak a két első helyen emlitettek részére iratnak regények:
                  maradjon itt el a Sipiczky-Kertész-párbaj leirása - (minek pályázzék minden iró
                  olvasói idegzetére) - legyen elég szenzációnak a szomoru eredmény maga.
            </p>
				<p>
               Sipiczky a második golyóváltásnál elesett. Tompán zuhant a földre,
                  mint egy fatörzs.
            </p>
				<p>
               Az orvosok föltépték ruháit. A szive táján kapott lövést. Dezső, a jó
                  barát konstatálta elsőbben, hogy legföllebb egy-két óráig élhet. A másik orvos
                  rámondta: „Addig is bajosan.” De azért telefonoztak a mentőkért és bekötözvén
                  sebeit, bevitték gyalogágyon az Erzsébet-kórházba. Gyalog követték barátai. A
                  kapitány sirt: a mordályos kapitány, a rettenthetetlen párbajsegéd.
            </p>
				<p>
               Kertész, - ki az egész párbaj alatt sápadt volt, sőt reszketett, -
                  visszakapta szinét és bátorságát: adta a hőst, a nagylelküt; követte a gyászos
                  menetet és fönhangon sopánkodott.
            </p>
				<p>
               - Ugy fáj!... A legjobb barátom volt! Inkább magam estem volna
                  el!
            </p>
				<p>
               Marcziházi legjobban szerette volna oldalbarugni a hipokritát, de
                  csak ennyit szólt neki:
            </p>
				<p>
               - Nem szokás ilyenkor vénasszony módjára sápitozni! - De maga azért
                  tovább hullatta könyeit.
            </p>
				<p>
               Dezső utközben megszólitott egy hordárt:
            </p>
				<p>
               - Vigye ezt a levelet a postára. Itt a forint. Ajánlva, expressz! A
                  vevényt hozza az Erzsébet-kórházba. Dezső dr.-t kérdezze.
            </p>
				<p>
               A kórházban széles ágyra fektették a sebesültet, hogy ujból és
                  alaposan megvizsgálják sebét s esetleg az ideiglenes kötést mással cseréljék
                  föl.
            </p>
				<p>
               Feltünt, hogy a seb nem igen vérzett.
            </p>
				<p>
               - Száján fog a vér kiömleni; a golyó utját állja a vérömlésnek, -
                  vélte Dezső, - egy tükröt tartván a sebesült szája elé.
            </p>
				<p>
               A tükör elhomályosult.
            </p>
				<p>
               - Még él, de már elhaló a lélegzetvétele. Egy-két perc és
                  elköltözött, - mondta a hű barát és most már ő is könyezett.
            </p>
				<p>
               Könyein keresztül nem látta, hogy mint mozdul meg a már-már hullának
                  hitt test, mint nyilnak egyszerre - kinos erőlködéssel bár - szóra ajkai:
            </p>
				<p>
               - Nem igaz. Élni fogok!...
            </p>
				<p>
               Az orvosok elképedtek.
            </p>
				<p>
               - Hogyan lehetséges az? Átlőtt szivvel nem lehet beszélni, - szólt
                  Dezső.
            </p>
				<p>
               - Nincs átlőve a szive eszerint! - erősitette a katonaorvos. -
                  Forditsuk meg, hogy kihányhassa az összegyült vért.
            </p>
				<p>
               Megforditották, de nem jött vér a sebesült száján.
            </p>
				<p>
               - Érthetetlen! - bámultak az orvosok.
            </p>
				<p>
               - Szondirozni kell a sebet azonnal. Az majd ad némi támasztékot, -
                  javasolja Dezső.
            </p>
				<p>
               Elővették a kutaszt és belemélyesztették a sebbe. A kutasz azonnal
                  ellentállásra talált.
            </p>
				<p>
               - De hisz itt csont nincs, a golyó meg nem lehet, - csodálkozik a
                  katonaorvos, - de már némi gyönge reménység érzetétől földerült az arca. - Tükröt
                  ide! - kiáltotta s a mig a tükröt hozták, tovább kutaszolt. Arca folyton derültebb
                  lett, aztán mosolygott, a végin meg már kacagott, hogy csak ugy rengett az egész
                  ember.
            </p>
				<p>
               - A golyó, uraim! Kutyabaj! A nemes részek nincsenek megsértve.
                  Mindössze egy kis idegmerevség az egész - egy hirtelen nyomástól a szivburokra...
                  Négy nap, - no, hat nap alatt rendben a dolog.
            </p>
				<p>
               De már erre Dezső is körülnéz s a mig a katonaorvos sztentori hangon
                  magyarázza, a laikus hivőknek, hogy a fáradt golyónak milyen idegre gyakorolt
                  spontán nyomása okozta azt a merevgörcsöt, mely őket félrevezette: azalatt már ki
                  is szurkálta a sebből a golyót, mely mindössze egy hüvelyknyi mélyen volt.
            </p>
				<p>
               Erre kimosták és szépen bekötözték Sipiczky sebét, aztán hozzáfogtak
                  a fölélesztéséhez.
            </p>
				<p>
               A betegnek lassankint föloldódtak megmeredt tagjai. Idegei
                  visszanyerték müködő képességüket. Szemét is fölnyitotta már, de olyan fáradt
                  volt, hogy beszélni még nem volt képes. Ezen az előtte megfejthetetlen fáradtságon
                  kivül azonban nem érzett fájdalmat.
            </p>
				<p>
               A katonaorvos különben rárivallt:
            </p>
				<p>
               - Ne beszéljen, ne erőlködjék! Három óra mulva, nem bánom, akár
                  előadást is tarthat a ballerinák bájairól, addig azonban majd csak a magunk
                  eszivel elmélkedünk róluk.
            </p>
				<p>
               Sipiczky mosolygott. (Ugy se lett volna képes beszélni.) De látni
                  látott. Hálás megindulással vette észre a mord kapitánynak és orvos barátjának
                  kisirt szemét, meghatott arcát.
            </p>
				<p>
               (- Jó fiuk! Van hát, a ki szeret még engem, - gondolá és behunyta
                  szemeit. Elaludt...)
            </p>
				<p>
               Mikor fölébredt, a jótékony álom erősitő hatásától teljesen felüdült
                  testtel, szinte megfeledkezve a történtekről, hirtelen mozdulattal emelkedett föl
                  ágyában a lengyel. Ettől belenyilallott sebébe az éles fájdalom, hogy elkiáltotta
                  magát. Oly váratlan volt az neki s - oly szokatlan a hely is.
            </p>
				<p>
               Megmagyarázott neki a doktor mindent. Ez egy karosszéken szunditott
                  mellette, nem engedvén magát ápolónővel helyettesiteni. Most ébredt föl, hogy
                  Sipiczky följajdult.
            </p>
				<p>
               - Sebaj, csak ne hánykolódjál!
            </p>
				<p>
               - Mi baj volna?! Ja, ugy, - eszmélt Sipiczky, - golyó van
                  bennem.
            </p>
				<p>
               - Már nincs.
            </p>
				<p>
               - Hát csakugyan engem lőttek hasba? - tréfálkozott a sebesült. -
                  Mondd csak, a hasam volt kemény, vagy a golyó volt puha, hogy keresztül nem ment
                  rajtam az ólom?
            </p>
				<p>
               - A puskapor volt kevés, kedves grófom. A jó kapitány le van
                  leplezve. Bár váltig azt állitja, hogy torkig töltötte a pisztolyokat, biz azokban
                  nem volt egy gyüszünyi por sem.
            </p>
				<p>
               - Ejha, a svihák! No, de jól van igy is. Tegyetek ugy, mintha
                  elhinnétek neki, különben boldogtalan lesz, hogy kisült a lágy szive. Maradjon
                  csak a régi kegyetlen tigris, ha ugy akarja.
            </p>
				<p>
               - Nem is disputálunk vele, mert már megevéssel fenyegetett.
            </p>
				<p>
               - Holnapután fölkelhetek, ugy-e?
            </p>
				<p>
               - Csak egy hét mulva, grófom.
            </p>
				<p>
               - Az lehetetlen. A katonaorvos azt mondta, hogy négy nap mulva
                  kutyabajom.
            </p>
				<p>
               - Hallottad?
            </p>
				<p>
               - Mindent hallottam; azt is, hogy egy-két percre becsülted életemet.
                  (No megállj!) A teringésit! Szörnyen megijedtem. Még kitelt volna tőletek, hogy
                  elevenen raktároztok el a föld alá, ha össze nem szedem minden akaratomat és nem
                  protestálok a szándékotok ellen.
            </p>
				<p>
               - Bámulatos energiád van. Nem tudok, nem olvastam arra esetet, hogy
                  merevgörcsöt, ha csak pillanatra is, képes lett volna valaki legyőzni.
            </p>
				<p>
               - És ha le nem győzöm, eltemettetek volna elevenen? - ijedezett
                  Sipiczky.
            </p>
				<p>
               - Ugyan?! Szép véleményed van az orvosok felől. A tudomány mai
                  stádiumán ki van zárva ilyen eset, - biztositja Dezső.
            </p>
				<p>
               - Na, csakhogy!... Mondhatom azonban, hogy az uj cimbora nem kellemes
                  gyerek.
            </p>
				<p>
               - Miféle uj cimbora?
            </p>
				<p>
               - A félelem, barátom. Megismerkedtem a félelemmel. Mikor az ember meg
                  se tud moccanni s előtte az elföldeltetés édes reménye...
            </p>
				<p>
               A doktor mosolygott.
            </p>
				<p>
               - Ne humorizálj, édes grófom, pihenj!
            </p>
				<p>
               - Az ördög fáradt... No, megállj csak! Mi történt a levéllel? Add
                  ide, - idegeskedik a beteg.
            </p>
				<p>
               Fejéhez kapott a doktor.
            </p>
				<p>
               - Biz azt elküldtem... eszembe se jutott. Egy hordárnak adtam
                  át...
            </p>
				<p>
               - Talán particédulát is nyomattál már, a milliomát, meg koszorut is
                  rendeltél?! Nosza, sürgönyözz azonnal... Hány óra?
            </p>
				<p>
               - Nyolc óra, pontban, - válaszolt a doktor.
            </p>
				<p>
               - Talán még megérkezik a levél előtt. Papirost, tintát! - lármázik
                  Sipiczky.
            </p>
				<p>
               Dezső hamarosan előkeritette a papirost s irt, a mint diktálta a
                  sebesült:
            </p>
				<p>
               Remete, küldönccel, Lasnak.
            </p>
				<p>
               Kutyabaj! Rossz pénz el nem vész. Ha nem olvastad levelemet, ne
                  bontsd föl, küldd vissza, kérlek. Négy nap mulva jövök. Bővebbet levélben.
            </p>
				<p>
               Sipiczky.
            </p>
				<p>
               - Ird reá, hogy „expressz” és küld el azonnal, - sürgeti Sipiczky a
                  doktort.
            </p>
				<p>
               - Intézkedni fogok e pillanatban, csak arra kérlek, hogy ne izgasd
                  magad, mert fölfakad a sebed s a négy nap helyett két hétig kell majd feküdnöd, -
                  figyelmeztette Dezső betegét s azzal csöngetett.
            </p>
				<p>
               (- Hogy a manóba ne izgatnám magamat, - monologizált a beteg, - a
                  mikor ilyen galibát csinálok a halálommal. Tyhü, még elindult az a szerencsétlen
                  János a temetésemre! No, ugyan izetlen világitásba helyezi majd becses személyemet
                  az a levél, a mi becses hullám szempontjából szerkesztődött meg! Az a kis nüánsz -
                  az élet és halál közt - milyen nagy különbözeteket csinál hatásaiban, nem is
                  gondolná az ember!... Csak ne olvasnák el!)
            </p>
				<p>
               - Nézd csak a menetrendet, Dezső és nyugtass meg. Mikor érkezik a
                  vonat Remetére?
            </p>
				<p>
               Egy betegápoló lépett be. Az orvos átadta neki a sürgönyt, a pénzt és
                  rendelkezett:
            </p>
				<p>
               - Adassa föl, kérem ezt a sürgönyt, azonnal „expressz” és hozasson
                  menetrendet.
            </p>
				<p>
               - Parancsára, - válaszolt az ápoló és távozott.
            </p>
				<p>
               A beteg tovább nyugtalankodik:
            </p>
				<p>
               - Ha elolvassák levelemet, a föld alá bujok szégyenemben.
            </p>
				<p>
               Az orvos csillapitotta és biztatta:
            </p>
				<p>
               - Ha jól tudom, az esteli vonat, a melylyel leveled ment (a
                  délutánival már nem mehetett), körülbelül tizkor érkezik Remetére. Addig pedig ott
                  lesz a sürgős távirat is.
            </p>
				<p>
               - Biztosan rosszul tudod, doktor.
            </p>
				<p>
               - Majd kisül. Ime a menetrend, - szólt az orvos, átvéve a könyvet a
                  belépő ápolótól.
            </p>
				<p>
               Ki is sült, hogy igaza volt a doktornak. A vonat féltizkor érkezik
                  Remetére.
            </p>
				<p>
               - No, látod, a sürgöny már kilenckor ott lesz. Másfél órával
                  korábban, mint a leveled. Aztán azt rögtön kézbesitik, a levelet pedig csak rendes
                  postajáratkor viszik Lasnakra. Légy hát békében és ne beszélj sokat...
            </p>
				<p>
               Sipiczky megnyugodott.
            </p>
				<p>
               De a sürgöny bizony csak a levéllel egyidejüleg érkezett Remetére.
                  Egy küldönc vitte ki mind a kettőt Lasnakra.
            </p>
			</div>
			<div type="chapter">
				<head>
               Kalvyl utra kél.
            </head>
				<p>
               Kalvyl szándékához és igéretéhez képest elutazott Lasnakra.
            </p>
				<p>
               Már félegykor kint volt az állomáson és türelmetlenül kereste
                  barátját az utazók tömegében. Sipiczky nem jött... Rossz előérzet vett rajta erőt,
                  melyet sokáig hiába igyekezett leküzdeni. De mégis csak leküzdte. Fájó sejtelme
                  eloszlott, hogy helyét a szerelem bűbájos varázsa foglalja el. Már egész
                  természetesnek találja, hogy Lasnakra kell utaznia. (- Micsoda gyávaság volna tőle
                  magára hagyni Incit! Azért, mert nem látja majd szivesen a mama? Hát ez is
                  akadály? Kishitüség! Nincs akadály, a mit akarattal le ne lehetne győzni! Az
                  álbüszkeség különben sem akadály. Hivatlanul megy és vakmerőn - s vége!)
            </p>
				<p>
               Kalvylban energia ébredezett és a dacnak egy bizonyos neme.
            </p>
				<p>
               (- A világ végére is elmegyek utána. Jogom van hozzá, mert hiszen a
                  halálba is követni fogom, ha ugy intézi a sors. De majd küzdünk a sors ellen. -
                  Igy beszélt magában.)
            </p>
				<p>
               Mintha Sipiczky lelke szállt volna beléje! Ugy érezte, hogy teste
                  erősebb, izmai ruganyosabbak, mint máskor. Teljesen kivetkőzött habozó
                  magatartásából. Járása határozott, biztos lett, tekintete egyenes és szilárd.
                  Nyugalom és elszántság acélozták meg a festő testét és jellemét.
            </p>
				<p>
               Miskolcon meghált és reggel folytatta útját. (Nem akart késő este
                  Lasnakra érni.) Csapon megebédelt s a mit nem szokott, egy pohár bort is megivott
                  az ebédhez.
            </p>
				<p>
               Telve önbizalommal és szép reményekkel, egészen földerült a kedve. A
                  mint azonban Remetén megállott a vonat, ugy elkezdett a szive dobogni, hogy alig
                  birt kivergődni kupéjából. Kocsi után nézett, de bizony Remetén nem volt
                  fiakker-állomás. Végre is a bakter segitett a baján. Az keritett neki a faluból
                  egy szurtos bricskát. Ez elé egy 16 és egy 14 markos ló volt befogva. A nagy ló
                  sovány volt, mint egy agár, a kicsi kövér, mint egy disznó. Ez aztán
                  kiegyenlitette némileg a magaslati differenciákat.
            </p>
				<p>
               Különben mindegy volt Kalvyl Jánosnak a fogat kvalitása. Csak
                  eljusson Lasnakra, mennél hamarébb.
            </p>
				<p>
               - Mennyire van ide Lasnak? - kérdi fuvarosától.
            </p>
				<p>
               - Háromnegyed órányira, - válaszolt az.
            </p>
				<p>
               - És azért maga öt forintot kér? - csudálkozik a festő ezen a
                  bukaresti árszabáson. (Bukarest a kontinens legdrágább városa.)
            </p>
				<p>
               - Elvihetem én a nagyságos urat négy óra alatt is, akkor pedig nem
                  sok öt forint. Négy óra ide, négy óra oda, forintjával, nyolc forint lenne... A
                  lovak azonban finomak! Hja kérem, a ki urasan akar utazni!...
            </p>
				<p>
               - Helyes, barátom, - nyugtatja meg Kalvyl a fuvarost, - csak ugy
                  kérdeztem. Mennél hamarább érünk Lasnakra, annál jobb nekem.
            </p>
				<p>
               - Van ám ott egy gyönyörü kisasszony, - konfidenskedik a ravasz
                  kocsis. Nyilván szerette volna azonnal kitudni, hogy mi célból utazik a pasasérja
                  Lasnakra. De hallgatott a festő.
            </p>
				<p>
               Annál jobban járt a szája a fuvarosnak.
            </p>
				<p>
               Kalvyl megsokalta.
            </p>
				<p>
               - Ne zavarjon, kérem, gondolkodnom kell.
            </p>
				<p>
               Csakhogy nem olyan könnyü ám a fölvidéki embert elhallgattatni, pláne
                  ha fuvaros. Biz az tovább kotyogott:
            </p>
				<p>
               - Látja azt a várat, nagyságos uram? Ott huhog minden éjjel a Kutyási
                  Balázs lelke. A csalafántos feleségit ijjegeti, a ki ott csalta meg őt, a vár
                  aljában, a birkás legényivel.
            </p>
				<p>
               „Hogy szép legény volt a birkás, az igaz és hogy vén volt Kutyási,
                  nem különben. De azért csak mégis hiba vót tőle, hogy csúffá tette és sirba
                  kergette az öreget.”
            </p>
				<p>
               „Meg is büntette érte Isten, vagyis az ura. A tulvilágról járt le,
                  hogy ijeszsze asszonyát. Meg is ijedt az ugy, hogy félelmiben elment az
                  esze...”
            </p>
				<p>
               Majdnem minden falunak megvan a maga regéje. Különösen a fölvidéken:
                  a romok, a várak hazájában hajt termékenyen a babona és a képzelet eme vegyes
                  származásu szülötte.
            </p>
				<p>
               Némelyik rege szép és költői: midőn a sziv egy eszményből alkotja meg
                  a meséjét s a képzelet és a babona csak kiszinezi.
            </p>
				<p>
               Ime a fuvarosnak másik regéje:
            </p>
				<p>
               „Ahun jöttek be a muszkák... Ahun, azon a szoroson. Karlathy Örzse
                  vezette be őket. - Tudja nagyságos ur, hogy ki volt a Karlathy Örzse? - Hát az
                  volt a világ leggyönyörüségesebb leánya. A pándi gróf tiszttartója nemzette és föl
                  is nevelte gyönyörüségben. Azt mondják, a kik látták, hogy aranyruhája is volt,
                  mert csak az passzolt igazándon aranyos hajához. Szerette is a Nagy Balázs. - Az
                  meg tudja, hogy ki volt? - Hát a szelestei uraság fia. Szép levente, olyan
                  egyenes, mint a fenyü és olyan erős, mint a bika... Már mátkásak voltak, a mikor
                  csak egyszeribe nálunk terem a muszka!
            </p>
				<p>
               „Karlathy Örzse éppen az erdőn járt eprészni, a mikor egy aranyos
                  ruhás muszka katonával találkozik. Ez megszólitja az Örzsét - tótul (mert tudnak
                  ám a muszkák tótul, ha rosszul is):
            </p>
				<p>
               „- Mi járatban van, gyönyörű kisasszony?
            </p>
				<p>
               „Meg nem ijedt Örzse (szép is, fiatal is volt a katona!), aszondi,
                  hogy:
            </p>
				<p>
               „- Epret szedek a jegyesemnek, sokat harcolt a csatákon,
                  szegény.
            </p>
				<p>
               „- Adjon egy szem epret nekem is, gyönyörü kisasszony, - kéri a
                  katona.
            </p>
				<p>
               „- Egy házért sem adok, - ellenkezik az Örzse.
            </p>
				<p>
               „- Adok helyette egy aranyos várkastélyt!
            </p>
				<p>
               „- Nem! - mondi az Örzse.
            </p>
				<p>
               „- Aranyos hintót, hófehér lovakat, gyémántot adok és karabunkulust;
                  kétezer szolgálót - biztati a muszka.
            </p>
				<p>
               „Elámult az Örzse - már nem is kényeskedik, nem beszél félvállról -
                  csak azt kérdi:
            </p>
				<p>
               „- Maga tán királyfi?
            </p>
				<p>
               „- Herceg vagyok és nagy a gazdaságom. Mind a magáé, gyönyörü
                  kisasszony, ha epret ad a piros ajakáról.
            </p>
				<p>
               „Hát instálom, biz az asszonyféle beste hiu féreg: elfelejti hős
                  mátkáját az Örzse. - A herceg meg megszedte az epret a piros ajakáról, - ugy
                  megszedte, hogy nyoma sem maradt, - hogy a piros ajka tüstént halovány lett.
            </p>
				<p>
               „De azért követte hercegét - a ki előőrsnek volt kiküldve - és
                  bevezette estenden muszkát a saját hazája ellen - az istentelen!
            </p>
				<p>
               „Aztán ugy történt, hogy a csatában éppeg Nagy Balázszsal kerülközött
                  birokra a herceg és levágta szegény Nagy Balázst. A leányt meg ott hagyta a maga
                  gyalázatával. Megszedte már a mézét, - nem volt szüksége rá tovább.
            </p>
				<p>
               „Karlathy Örzse nem állta a szégyent, - mert büszke volt, - és
                  levetette magát a torony tetejéről.
            </p>
				<p>
               „Mérges virág nőtt a vére nyomán. Azt főzi-kotyvasztja a debrői
                  javasasszony; biztos orvosság az a paráznaság ellen. Azóta asszony ezen a vidéken
                  csuffá urát nem tette soha.”
            </p>
				<p>
               - Hallgati-e nagyságos uram?
            </p>
				<p>
               Kalvyl csakugyan hallgatta. Élvezte a paraszt fordulatos előadását és
                  a szép néprege költői részleteit. De élvezte a vidéket is. Szeme végigsiklott a
                  keskeny völgyön...
            </p>
				<p>
               - Az ott Lasnak a’. Ott a végiben áll a Dobay uraság kastélya. Igen
                  fájn, istenes ember a Dobay uraság... Tántalán oda is megyünk? - kérdi a
                  fuvaros.
            </p>
				<p>
               - Oda, - válaszolt egyszerüen Kalvyl.
            </p>
				<p>
               - Nem fiskális a tekintetes ur? - kérdi a fuvaros gyanakodva.
            </p>
				<p>
               - Nem, festő vagyok, - adja tudtára Kalvyl.
            </p>
				<p>
               - Hát Pestrül jött a kastélyt pingáni? Ahán! Hogy én ezt előbb sem
                  vettem észre!... Csupa festék az a nagy láda, piktor ur? Hán?
            </p>
				<p>
               - Nem.
            </p>
				<p>
               - No hát még pimzli is vagyon benne, meg matric. Értek én ám az
                  ilyenhez is. Bécsbe voltam ám én a „Károly Lajosok”-kal: cugszfirer voltam.
                  Hej-haj, régen volt az, tán nem is igaz. Három szeretőm volt egyszerre. Egyik
                  szakácsné volt, egyik szobaleány, a harmadik meg mán finom frájla volt.
                  Halli-e?
            </p>
				<p>
               - Hallom.
            </p>
				<p>
               - No hát akkor miért nem csudálkozik?
            </p>
				<p>
               Ideje sem igen volt már Jánosnak a csudálkozásra. Befordult a kocsi a
                  Dobay-kastély udvarára - és az a sziv, az a sziv csak elkezdett dobogni ujból,
                  ugy, hogy szinte kitört kebeléből. De összeszedte magát és leugrott a
                  bricskáról.
            </p>
				<p>
               Egy lélek sem volt az udvaron. Nem jött a vendég elébe se cseléd, se
                  gazda. A kastély ajtaja meg kulcsra volt zárva.
            </p>
				<p>
               Tanácstalanul nézett körül Kalvyl... Egy istálló volt a kastélylyal
                  szemközt. Legalább annak kellett lennie, mert egy kék ló volt az ajtó homlokára
                  festve, s alatta keresztben, veres kefe és veres vakaró ékeskedett.
            </p>
				<p>
               - Valami élő lény, valami kocsis-féle csak lesz az istállóban! -
                  gondolta Kalvyl és egyenesen oda tartott.
            </p>
				<p>
               Hát nem csalódott egészen. Volt egy élőlény az istállóban, nem
                  kocsis-féle ugyan, hanem egy kedves öreg ur, a ki is elkapta még a küszöbön a
                  festőt és megölelgette amugy magyarán, azaz olyképpen, hogy a dereka csak ugy
                  roppant bele.
            </p>
				<p>
               - Isten hozott, pajtáskám! Nem fáztál-e meg? Te aranyember, hát
                  meglátogattál? Éhes vagy, ugy-e? No, majd levágatok valami madarat. Kolbász és
                  hurka van, ha szereted. Kenyeret sütnek, hát lángos is lesz bőven. Tyhü,
                  fikomadta, de ki vagy éhezve!
            </p>
				<p>
               Kalvyl protestált, de nem használt semmit.
            </p>
				<p>
               - De biz éhes vagy, mint a drótostót! Fiu, itt nálam ne teketóriázz!
                  A ki idejön, annak muszáj enni. A házam tájékát meg ne szólja senki! Kell-e tea,
                  bor, törköly vagy barack? Lesz, ha szomjas vagy. Huj, de menykő szomjas vagy!...
                  Ne bolondozz, majd kiugrik a két szemed a szomjuságtól... Az áldóját, hogy fognak
                  örülni az asszony, meg az Inci! Inci beteg egy kicsit. No, de csak ugy-amugy:
                  kifáradt a szegény pillécske Pesten... Hej, de kutya város is az a Pest! Az ember
                  csak ugy fogyasztja benne mécsese olaját, mintha bizony soha sem égne ki. Kicsit
                  élhetnek azok a fene pestiek - ugy-e, pajtáskám? Errébb kerülj, - amarra sár van.
                  De hát beszélj már te is valamit...
            </p>
				<p>
               Bizony beszélt volna a jó Kalvyl, ha szóhoz juthatott volna. A
                  köszönet és hála szavai a szives fogadtatásért ott lebegtek ajkán, de elnyelte
                  őket az öreg harsogó hangja, még mielőtt igazában megszülettek volna.
            </p>
				<p>
               Mire a kastély ajtajához értek, mégis talált egy kis hangrést a
                  festő, a hová szavaival éket verhetett:
            </p>
				<p>
               - Bocsáss meg bátyám, hogy ily hivatlanul, oly hirtelen teszem
                  tiszteletemet.
            </p>
				<p>
               - De erre meg amarra! Kikérem magamnak. Hát külügyminisztérium a
                  magyar ember háza, hogy oda meghivás nélkül ne lehessen bejutni!? Hát zárva
                  találtad a kapumat? Hát van neked magadhoz való eszed, hogy igy sértegeted az öreg
                  barátodat?!
            </p>
				<p>
               Az öreg ur elhallgatott, de annál jobban dörömbölt a kastély
                  előcsarnokának ajtaján. (Az még mindig be volt zárva.)
            </p>
				<p>
               - Hó! Jancsi bácsi! - Nyissa ki már! - Süket kigyelmed, hogy nem
                  hallja?
            </p>
				<p>
               Kalvyl azon gondolkozott, hogy milyen vén lehet az a bizonyos Jancsi,
                  a kit még az öreg is megbácsiz a hetven esztendejével és hogy milyen süket lehet,
                  hogy ezt a dörömbölést se hallja meg.
            </p>
				<p>
               Mindjárt kisült. Mert egyszerre csak kinyilik az ajtó s egy pirosképü
                  aggastyán dugja ki rajta fejét. Aztán, megértvén, hogy nem rablóvezérrel van
                  dolga, erőteljes kézzel fölrántja az ajtószárnyat.
            </p>
				<p>
               - Nézd! - mutatja be az öreg Dobay Jánosnak az agg embert, - ez itt
                  Partay János bácsi, az apám nyugalmazott tiszttartója; kilencvennégy éves, de
                  azért kutyabaja. Helyén van az esze és szive is, csak egy kicsit süket.
            </p>
				<p>
               - Biz’a vannak nálamnál siketebbek is, - protestál az öreg sértődve,
                  mialatt fürge erőteljes mozdulattal rántja le Kalvylról tizenkét kilós bundáját,
                  hogy csak ugy repült. Aztán üdvözölte a vendéget: - Isten hozta nálunk... A sárga
                  szobát kapja.
            </p>
				<p>
               A sárga szoba kvalitásáról Kalvylnak nem volt ugyan tudomása, de
                  mindjárt gondolta, hogy a jobbik fajta szobákból való lehet, hát megköszönte
                  szépen az aggastyán szivességét.
            </p>
				<p>
               - Nincs mit; nálunk mindenki érdeme szerint kap szobát. A fiskális a
                  kék dutyiba kerül, a zsidó meg a rekesztésbe. Ott már egér és patkány is van, -
                  jelenti Jancsi bácsi.
            </p>
				<p>
               Kalvyl önkéntelenül elmosolyodott. Pedig ugy meg volt hatva annak a
                  háznak küszöbén, a hol az ő szerelme felnőtt, - oly üdén, mint egy szép virág!
                  Aztán szepegett is egy
               pillanatig. (Hogy fogja majd a mama fogadni?) Legjobban szeretett
                  volna berontani, oly ideges volt s ugy vágyott az édes leány után; de öreg
                  Dobaynak különös természete volt, minden álltó helyében legalább öt percig
                  diskurált, hát nehezen jutott előbbre.
            </p>
				<p>
               Most ime, azt magyarázza, hogy az öreg Jancsi bácsinak mániája a
                  cerberuskodás. Az ő tudta nélkül lélek az ajtón se be, se ki. Azért tartja pedig
                  zárva, hogy el ne rabolják Incit. (Az Inci nevezetesen királykisasszony, a kibe
                  szerelmes a harám-basa fia s ez mindig a kastély körül ólálkodik, hogy egyszer
                  elrabolja kedvesét.)
            </p>
				<p>
               - És képzeld, - végzi Dobay, - ezt a mániáját nem tekintve, teljesen
                  ép az esze, emlékezőtehetsége meg bámulatos... Különben büszke lehetsz a
                  rokonszenvére. A sárga szoba nagy kitüntetés. Be jó szimatja is van az öreg urnak.
                  A jó embert szagáról is megismeri; mint a vizslának, olyan orra van. Ösztön él egy
                  ilyen százados emberben, - hidd el, fiam, hogy ösztön él benne! Szinte félek, hogy
                  leendő vőmnek a kék dutyit fogja kijelölni. Hu! S az ellen nincs apelláta. Nem
                  szabad az öreget megharagitani, ő a major domus, az ő dolgába senki ne merjen
                  beleavatkozni. - Miféle hivatala is van magának, János bácsi? - kérdi emeltebb
                  hangon Dobay az öreget.
            </p>
				<p>
               - Hát miféle volna? Major domus vagyok a lasnaki kastélyban.
            </p>
				<p>
               - Na, látod, - szólt mosolyogva Dobay, - ilyen ménykő ur vagyok én:
                  major domust tartok! De most kerüljünk beljebb. Vigyázz! - Ki ne törd a lábadat
                  abban a gödörben. Kikopott az adta pádimentuma, pedig még csak az apám tétette le.
                  Komisz ez az ujfajta deszka; a régi száz évig tartott.
            </p>
				<p>
               Egy magas, boltives szobába jutottak. Nyilván ebédlő volt, mert egy
                  nagy asztal volt a közepén és köröskörül a fal mellett szekrény és szék.
            </p>
				<p>
               Kalvyl attól tartott, hogy itt is lesz egy öt percnyi állomás.
                  Szerencsére tovább tuszkolta az öreg ur.
            </p>
				<p>
               - Balra tarts! Én meg jobbra térek; megjelentem a fehérnépnek, hogy
                  itt vagy, - szólt Dobay s eltünt jobbfelől.
            </p>
			</div>
			<div type="chapter">
				<head>
               Idill.
            </head>
				<p>
               Ebben a pillanatban föltárul egy más ajtó balról és megjelenik abban
                  Inci halovány, magas alakja oly hirtelen, mint egy tündér, ki a magasból szállt
                  alá.
            </p>
				<p>
               Egy halk sikoly volt első üdvözlete. Volt abban a sikolyban minden:
                  meglepetés, öröm, meghatottság.
            </p>
				<p>
               Csak egy szerető női sziv tud ilyen hangot adni. Talán nem is a
                  hangszalagok, de egyenesen a sziv idegeinek rezgéséből születik meg az a mély
                  bensőséges akkord.
            </p>
				<p>
               Az ifju mámortól ittasan siet hozzá és megragadja a feléje nyujtott
                  két kezecskét.
            </p>
				<p>
               Ugy álltak ott egymással szemközt... Némán. Az ilyen érzelmek számára
                  a természet elfelejtett kifejezést teremteni, a nyelvtudomány meg szavakat.
            </p>
				<p>
               Csak egymás szemébe néztek, azon át már látták a lelküket is. Látták
                  egymás nagy boldogságát és mindegyik örült a másik örömének. Mosolyogtak. Arra nem
                  is gondoltak, hogy meglepheti őket a mama vagy apa: nem gondoltak semmire. Alig
                  hallották az ajtó csikorgását.
            </p>
				<p>
               Arra szétvált a kezük, de már későn. Jancsi bácsi meglátta őket.
            </p>
				<p>
               Zavarba jött az ifju; a leány nem.
            </p>
				<p>
               Jancsi bácsi meg jóváhagyólag intett a kezével, mintha azt
                  mondaná:
            </p>
				<p>
               - Helyes, csak ne zavartassátok magatokat. A dolog rendén van,
                  tetszik nekem, pártolom.
            </p>
				<p>
               Erre Kalvyl is megnyugodott...
            </p>
				<p>
               Belépett a Dobay-pár. Az öreg ur egy kissé megcsappant kedvvel
                  (Kalvyl ebből sejtette, hogy szó esett róla), de az asszony méltósággal és édesen,
                  mint mindig. Csak a szája széle volt most kissé megbiggyedve, mint a ki nem képes
                  legyőzni kelletlen kedvét.
            </p>
				<p>
               Kalvyl motyogott valamit.
            </p>
				<p>
               - Egy rövid időre vagyok bátor szives vendégszeretetüket igénybe
                  venni, - ilyesmit mondott. Még azt is hozzátette: Bocsánat!
            </p>
				<p>
               - Kérem, - udvariaskodott Dobayné, - bárkit is szivesen látunk
                  szerény kastélyunkban. Isten hozta nálunk! Majd leányához fordult: Inci nem
                  pihennél egy kicsit? Nem érezted magadat egészen jól. Kalvyl kiment téged...
            </p>
				<p>
               A leányka gyorsan és határozottan válaszolt anyjának:
            </p>
				<p>
               - Nem pihenek, mama; már egészen jól érzem magamat.
            </p>
				<p>
               A mama kissé ajkába harapott, de nem szólhatott.
            </p>
				<p>
               Szólt azonban Dobay, de arra már jobban beleharapott a mama az
                  ajkába, mert ilyeténképpen beszélt az öreg folytatásokban:
            </p>
				<p>
               - Ne ténferegjünk itt az ebédlőben, menjünk a vizitszobába, ott jó
                  meleg van.
            </p>
				<p>
               Bementek hát oda s az öreg, Kalvyl felé fordulva, ekképpen folytatta
                  beszédét:
            </p>
				<p>
               - Mielőtt leültetnélek e hajlékban téged, közlöm veled a házi
                  regulát. Jól megjegyezd magadnak: Vendég ha ide beteszi a lábát, egy hónapon belül
                  el nem bocsáttatik! Semmi beszéd. Qui dixi, dixi!
            </p>
				<p>
               Kalvylnak fölragyogott az arca. Valami összefüggéstelen szavakat
                  tördelt: a hála szavait, azok olyanok. Inci is sugárzott és pirulva jegyezte
                  meg:
            </p>
				<p>
               - Egy-két napért nem is érdemes ilyen hosszu utat tenni.
            </p>
				<p>
               Erre már a mama marasztalása se maradhatott el, csakhogy ez egy kis
                  mérget kevert bele:
            </p>
				<p>
               - A jövő héten ugyis megtartjuk az eljegyzést. Akkor Kertész is
                  hosszabb időre marad. Remélem, addig ön se hagy el, Kalvyl báró.
            </p>
				<p>
               Ettől a meghivástól már elborultak a szerelmesek. Kalvyl nem szólt rá
                  semmit, csak hajlongott. Aztán elfoglalta a neki kijelölt helyet. Inci mellé
                  ültette a mama nagymerészen. A szemei azt mondták: Lásd, hogy nem féltem tőled
                  leányomat. Biztos vagyok felőle. Hiába jöttél, itt nincs mit keresned.
            </p>
				<p>
               A barátságos, boltives szobában különben vigan folyt a szó. Kalvyl
                  keveset beszélt, de mindig okosan és szellemesen. Művelt lélekre és széles
                  szellemi látókörre vallott minden szava. Kellemesen, szerényen társalgott, mint
                  minden nagy műveltségü ember.
            </p>
				<p>
               Incinek csak ugy dagadt a keble. Mohón leste kedvese minden szavát.
                  (Hiszen oly keveset hallotta beszélni, pedig lám, milyen kedves és okos!) Keveset,
                  alig egy pár szót szólt, azt is halkan mondta, mint a kinek terhére van a beszéd.
                  Terhére is volt. Ő most csak érezni tudott, - érezni kimondhatatlanul és semmi
                  egyebet. Az arca azonban kipirult, mint a rózsa.
            </p>
				<p>
               A mama részben a hőségnek tulajdonitotta ezt. De nem is vizsgálta
                  nagyon az okát. (Biztos volt dolga felől, a többit nem igen bánta.)
            </p>
				<p>
               Dobayné különben se szokta leányát kutató megfigyeléseivel zavarni.
                  Azt tudta, hogy veleszületett tapintata, helyes magatartása soha cserben nem
                  hagyják, nem volt hát miért fegyelmezze tekintetével.
            </p>
				<p>
               És ez kellemes volt a szerelmesekre nézve. Akár ha el is merültek az
                  egymás tekintetében: észre nem vette őket a mama, vagy legalább is ugy tett,
                  mintha nem látná. Ez nála különben elv volt.
            </p>
				<p>
               És talán ennek az elvnek köszönheti Inci őszinte, természetes lényét,
                  azt a nyilt, ártatlan tekintetet, a mely ment lévén minden negélyezéstől és
                  elfogultságtól: egy különös, speciális bájjal önté el egész valóját. Talán ezért
                  maradt épen a leányka egyénisége: hogy a mit Istentől kapott, azt az anyja nem
                  vette el tőle. Egyszóval okos asszony volt Dobayné s izlése is volt. A
                  szemjátékos, zsörtölődő mamák figyelmébe ajánlandó ez a nevelési módszer. Sokkal
                  több Inci lenne a világon akkor: olyan Inci, a ki fényt és boldogságot áraszt maga
                  körül, ha divattá válnék ez az elv a nevelésben. Mert a leánykák többnyire jóknak
                  és ártatlanoknak születnek: a rossz világ rontja el őket és - a jó mamák...
            </p>
				<p>
               De ime, jelenti a major domus, hogy tálalva van. E szép hangokra
                  elemébe jő Dobay papa. Neki ünnep minden étkezés. És hogy Kalvyl jóvoltából
                  uzsonna helyett egy második ebéd esett meg a háznál: kettős ünnep lőn a mai nap.
                  (Kolbász és lángos, kávé és ostya helyett! Miért ne lehetne ez mindennap igy?) -
                  gondolá, de magának tartotta gondolatát, mert ugyis kifogásoltatott volna ő
                  nagysága részéről.
            </p>
				<p>
               Nos hát, evett és ivott is az öreg magyarán. És lám, Incinek is jó
                  étvágya kerekedett. Már három hónapja alig evett valamit és ime! most kétszer is
                  vesz a kacsapecsenyéből.
            </p>
				<p>
               Föl is tünt az anyjának.
            </p>
				<p>
               - Nem rontod el a gyomrodat, Inci?
            </p>
				<p>
               - Nem, - állitja pirulva a leányka. - Ugy megszégyenitesz!
            </p>
				<p>
               A major domus csak a Kalvyl étvágyával nincs sehogy se megelégedve.
                  De - tiszteletből - nem szólt az asztalnál (ott evett), hát csak a kezével
                  legyintett. (Kákabélü!)...
            </p>
				<p>
               ...Másnap éppen délutáni sziesztáját tartotta a kis család, midőn
                  Sipiczky sürgős levele megérkezett.
            </p>
				<p>
               Az ebédlőben négyen ültek. (A mamának hivatalos migrénje volt:
                  regényt olvasott a szobájában.) A papa a Vasárnapi Ujságot nézegette és szürcsölte
                  kávéját. János és Inci félhangon beszélgettek egymással a nagy kanapén.
            </p>
				<p>
               Szép volt a kép, semmi se rontotta rajta a harmóniát, még a Jancsi
                  bácsi kurtaszáru pipája sem, olyan kacskaringósan fujta belőle a füstöt. (Mert
                  Jancsi bácsi is a szobában volt ám, csakhogy illemtudással megvonult a kályha
                  melletti sarokban, mint egy szerény ibolyához illik...)
            </p>
				<p>
               Kopogtattak, illetve dörömböltek az ajtón. Jancsi bácsi a megfelelő
                  óvatossági rendszabályok mellett ajtót nyitott a jövevénynek. A posta-küldönc
                  volt. Átvette tőle a vevényt és levelet, megnézte, kinek szól, aztán egyenesen
                  Kalvylhoz vitte. Mert leleményes volt ám az öreg. Mindjárt sejtette, hogy csak az
                  lehet Kalvyl a házban, a ki nem Dobay.
            </p>
				<p>
               Kalvyl két hatost utalványozott a küldönc számára Jancsi bácsi
                  kezeihez s a mig az kidugja az ajtó nyilásán a hatosokat: addig János szemügyre
                  veszi a levelet. Azonnal megismerte Sipiczky irását. Idegesen bontotta föl és
                  olvasni kezdett. Olvasás közben kiejtette a levelet kezéből és sápadt lett, mint a
                  fal.
            </p>
				<p>
               Inci észrevette, de nem merte zavarni. Pedig de szerette volna
                  megkérdezni, hogy mitől sápadt el annyira az ő „egyetlene”.
            </p>
				<p>
               Kalvyl erőt vesz magán és tovább olvassa a levelet. Mind halványabb
                  lesz. Reszket a keze. Majd mereven néz maga elé egy pillanatig. Aztán egy
                  könycsepp gördül végig az arcán.
            </p>
				<p>
               Inci megijedt.
            </p>
				<p>
               - Mi baja, János? - kérdi halkan szerelmesétől.
            </p>
				<p>
               Ez szótlanul átadja neki a levelet.
            </p>
				<p>
               A leányka apjára néz. Atyja előtt nem akarta olvasni. Ugy sugalmazta
                  ösztöne, hogy ez nem volna helyes. De hát az öregnek már akkor beleesett a feje a
                  Vasárnapi Ujságba: elszunditott. Elolvasta hát a levelet s öt perc mulva már
                  zokogott is. Még Jánosnak kellett őt vigasztalnia, pedig de nehezen ment ez a hű
                  barátnak.
            </p>
				<p>
               - Helyettem is tegyen koszorut sirjára, egy szerényet, egy névtelent:
                  a „hű barátnak”. Sokat, sokat imádkozom érette, - zokogott a kis Inci, majd
                  könyeit fölszáritva, kérdi:
            </p>
				<p>
               - Még ma este indul, ugye, János?
            </p>
				<p>
               - Igen.
            </p>
				<p>
               - De jöjjön vissza, kérem. Oh, jöjjön vissza, ne hagyjon magamba, -
                  zokogott föl ujra a leány.
            </p>
				<p>
               - Visszajövök, - igérte mély szomorusággal János, - és nem hagyom el
                  soha. Ha másképp nem lehet, a szomszéd faluban telepedem le valami ürügy
                  alatt.
            </p>
				<p>
               - Édes! - Több szót nem volt képes Inci kiejteni...
            </p>
				<p>
               ...János bácsi azért, hogy siket volt, még távolról se volt vak.
                  Észre is vette, hogy sirnak az emberek a kanapén.
            </p>
				<p>
               - Sir a királykisasszony! Ugyan mi bánata lehet? - töprengett az
                  öreg, de nem sokáig, mert egyszeribe csak ujra dörömbölnek az ajtón.
            </p>
				<p>
               Az öreg kisiet. Hát ujra a küldönc dörömbölt. A vevényt kérte s egy
                  sürgönyt kézbesitett.
            </p>
				<p>
               Az öreg megharagudott.
            </p>
				<p>
               - Hát nem tudta egyszerre ideadni mind a kettőt! - dörmögött s átadta
                  Kalvylnak a sürgönyt, ismét a szokásos borravaló ellenében. Azután a vevény
                  aláirása végett tintáért, tollért ment.
            </p>
				<p>
               Mire visszatért, akkorára már ki voltak cserélve a nagy kanapé lakói.
                  Elolvasták a sürgönyt, a mitől aztán olyan boldogan mosolygott a szerelmes pár,
                  mintha sohase sirtak volna.
            </p>
				<p>
               Az öreg ur nagyon bámészkodott ezen, de belenyugodott, mert kedve
                  szerinti volt a csere. Csakhamar rá is jött az okára: a levél szomoru volt, a
                  sürgöny meg víg. (Ez lehetett az oka csupán.) S elkezdte szidni a küldöncöt,
                  halkan, hogy föl ne ébreszsze szundikáló gazdáját.
            </p>
				<p>
               - Adta ravasz parasztja! Két csatára adja ide a két küldeményt, hogy
                  két borravalóhoz jusson. Csunya rossz csalója! - Ezzel kivitte a két hatost s az
                  aláirt vevényeket, hogy átadja a küldöncnek. De a huszast csak igy kinálta neki,
                  hogy: - Ne, vidd el, ha ráfér a lelkedre, ravasz rókája! Te uzsorás!...
            </p>
				<p>
               Kalvyl elgondolta, hogy husz krajcár miatt mennyit kellett neki és
                  Incijének szenvedniök; hogy milyen csekélységen mulnak néha nagy dolgok! Egy
                  levélküldönc kifurfangolt borravalója miatt milyen sok forró köny hullott hiába;
                  mennyi nagy szenvedést okozott egy kisszerü kapzsiság!... Öröm váltotta föl a
                  szomoruságot, nagy, őszinte, igazi öröm. S ettől az örömtől már túláradt a
                  szerelmesek szive... Gondolataik találkoztak...
            </p>
				<p>
               Tisztában volt mindegyikük azzal, hogy Sipiczky érettük tette kockára
                  életét. De nem szóltak róla egymásnak. Csak együtt éreztek egy és ugyanama hálát
                  és szeretetet a nemes barát iránt. Egy sziv, egy lélek voltak, a mint ott egymás
                  mellett ültek és önkéntelenül - mint két delej - egymáshoz vonzódtak kezeik...
                  Kéz-kézben mosolyogtak egymásra.
            </p>
				<p>
               Jancsi bácsi ütött a fejével, hogy helyesen van ugy. Tetszett neki a
                  dolog. S a fiatalok viszont köszönetet intettek neki jóindulatáért.
            </p>
				<p>
               Kezük érintkezése extázisba ejtette a szerelmeseket. A gyönyör
                  extázisa mellett azonban ott ólálkodott lelkükben az aggodalom is. Ez fölkavarta
                  rajongásra hajló szellemvilágukat; otthagyták a földet.
            </p>
				<p>
               Az ifju szólt:
            </p>
				<p>
               - Követlek a halálba is. Enyim vagy. Nem hagylak.
            </p>
				<p>
               A leány felelt:
            </p>
				<p>
               - Tiéd vagyok. Tiéd a testem, tiéd a lelkem. Szolgálód vagyok.
            </p>
				<p>
               Válaszolt az ifju:
            </p>
				<p>
               - Én meg az urad, de a rabszolgád is: egy intésedre készen a
                  halálra.
            </p>
				<p>
               János bácsi bárhogy erőltette is halló idegeit, egy szavukat se
                  hallotta... Halk suttogásba veszett el rajongó beszédjük. Inkább csak sejtették
                  egymás szavát.
            </p>
				<p>
               Bizonyára a papát sem a hangok keltették föl, hanem mert lejárt az
                  álma, mint a homokóra: attól ébredt föl. Horkantott egyet és fölnyitotta szemét.
                  Inciéket nem vette észre hamarosan, bár nem lett volna hiba, mert a horkantásra
                  azok már eleresztették egymás kezét. Pedig a horkantás még az álomban volt benne
                  és nem az ébrenlétben. Különben az ébrenlét első megnyilatkozása is csak az álom
                  folytatása volt. Ez az álom pedig a Vasárnapi Ujság egy cikkének volt a második
                  fejezete. Az első fejezet a kinai császárnéról és Li-Hung-Csángról szólott. A
                  második fejezetben Li-Hung-Csáng már ölelgette a kinai császárnét s az ölelgetés
                  után olyan kalamajkát jártak el kettesben, hogy csak ugy repdesett a copfjuk.
            </p>
				<p>
               Az öreg ur akkor ébredt föl éppen, mikor képéhez csapódott az őrült
                  sebességgel piruettező Li-Hung-Csáng bájos hajfonadéka. Arcához kapott és miután
                  meggyőződött róla, hogy csak álmodott, ébren folytatta az eszmetársitást, egész
                  fönhangon monologizálva:
            </p>
				<p>
               - Kutya egy gyerek az a kinai császárné, hogy az ujja körül forgatja
                  az egész mennyei birodalmat! Holott bölcsek és hősök huszonötezer esztendeig hozzá
                  se mertek nyulni az ősi szokásokhoz és ősi alkotmányhoz!
            </p>
				<p>
               Inci elkacagta magát a meglehetősen harsány hangon elmonologizált
                  humoreszken, aztán fölugrott és össze-vissza csókolta atyja arcát és kopasz
                  fejét.
            </p>
				<p>
               A papácska elszégyelte magát.
            </p>
				<p>
               - A manóba, gyerekek, hát itt vagytok?! Biz én valószinüleg
                  félálomban beszéltem, - röstelkedett az öreg. - Mordózom a milliomát! Minek
                  hagytok aludni, hiszen nem vagyok én vén ember, hogy muszáj lenne délután is
                  aludnom, különösen, mikor ilyen kedves vendégem van. Igaz a’, Jánoskám, fiam, mit
                  álmodtál a sárga szobában? - tereli el a beszédet más tárgyra Dobay.
            </p>
				<p>
               - No, még ezt nem is beszélte el, Kalvyl, - mondja Inci is.
            </p>
				<p>
               Kalvylra ráragadt a jókedv s az öregnek humorisztikus fecsegései is
                  hangolták talán, mert igy válaszolt:
            </p>
				<p>
               - Azt álmodtam, Lojzi bácsi, hogy a toronyból lenyujtotta a rézkakas
                  a nyakát egész a földig és fölszedte a galambok elől a buzaszemeket, a miket Inci
                  kisasszony szórt nekik.
            </p>
				<p>
               - Hahaha! - nevetett az öreg, hogy csak ugy huzta a horpaszát, -
                  akkor hát rajta, Inci, szórj nekik friss szemet, mert még itt találnak hagyni az
                  én szelid kis barátaim.
            </p>
				<p>
               - Jöjjön maga is, Kalvyl, - hivta Inci Jánost.
            </p>
				<p>
               Az kétszer se hivatta magát, bizony ment. Magukra hagyták az öreg
                  urakat...
            </p>
				<p>
               Mint egy őzike, ugy futott Inci a kastélyból a melléképületben levő
                  konyhába. Egy szakajtó buzával tért vissza.
            </p>
				<p>
               Kalvyl az enyhe téli napon födetlen fejjel és télikabát nélkül
                  gyönyörködött a bájos idillben s elgondolta magában, hogy hányszor festették meg
                  már ezt a jelenetet és valahányszor, mindig rosszul; mind csupa próza volt ehhez a
                  költői képhez képest. Különösen, a mint feddi őt a leányka:
            </p>
				<p>
               - Az Istenért, édes! Kalap nélkül! Még megfázik nekem.
            </p>
				<p>
               - Megfázik nekem, - ismétli boldogan mosolyogva a festő.
            </p>
				<p>
               - Vegyen kabátot és kalapot, János, - nógatja a leányka.
            </p>
				<p>
               - Ugyis melegem lesz, ha magára nézek, én édes szerelmem, -
                  tréfálkozik az ifju.
            </p>
				<p>
               De Inci se maradt tréfával adósa. Fölmarkolt a szakajtóból egy csomó
                  buzát és dévajon Kalvylra szórta, hogy tele lett tőle haja és ruhája, még a szeme
                  is kapott.
            </p>
				<p>
               - Nézze meg az ember, hát illik ez: egy üres bók magához? Hát igy
                  becsüli meg azt a szegény leányt, - folytatja Inci most már lágy, dallamos hangon,
                  - a ki magát annyira, oly kimondhatatlanul szereti?!
            </p>
				<p>
               - Igaza van, édes, ha nem szereti a bókot, - hagyta helyben az ifju
                  komoly arccal, - az csak üres lelkeknek hizeleghet és üres agyakban
                  fogamzik...
            </p>
				<p>
               Ilyen derült, ragyogó kedvvel gyönyörködtették egymást, a mátkások a
                  halálban!
            </p>
				<p>
               Oh, mert arról nem feledkeztek ők meg, hogy örök hüséget fogadtak
                  egymásnak, bár egyikük se remélte, hogy még a földön egymáséi lesznek. (De hát
                  együtt meghalni: az is gyönyör. A tulvilágon majd egyesülni fognak.)
            </p>
				<p>
               Ebben a rajongó hitben voltak ők boldogok és derültek, nem is a földi
                  boldogságukba vetett hitükben. Attól ugyan elepedtek volna, mert ha reméltek egy
                  kissé, oly halvány volt az a remény!
            </p>
			</div>
			<div type="chapter">
				<head>
               Az Inci javaslata.
            </head>
				<p>
               Bármennyire el voltak egymással telve a szerelmesek, altruisztikus
                  lelkületük nem merült el végképpen az önfeledtség mámorában. Hogyne gondoltak
                  volna Sipiczkyre: arra az önfeláldozó barátra, a ki érettük oly nemes
                  önzetlenséggel tette kockára életét!
            </p>
				<p>
               És most éppen ez a nagylelkü lény okoz egymáshoz való kölcsönös
                  viszonyukban oly kényelmetlenségeket, oly bonyodalmakat, a miknek elsimitása, mig
                  egyrészről a hálaadástól való menekülés látszatát ébreszthetné, addig másrészről
                  szinte kötelességük volt, Sipiczky akaratát véve elsősorban tekintetbe.
            </p>
				<p>
               Ő ugy kivánta és sürgönye idegesen tartott szövegéből kitetszőleg
                  sulyt helyezett arra, hogy végakarata és Incihez való szerelme titok maradjon
                  előttük. Ugy Kalvyl, mint Inci jól ismerték barátjuknak a cinizmus mezébe
                  öltöztetett nagylelküségét, a mely óvatosan kerüli a tüntető nyilvánosságot;
                  tudták, hogy teljes életében alterálni fogná őt, hogy a véletlen igy leleplezte
                  legbensőbb érzelmeit.
            </p>
				<p>
               Arisztokratikus lelkületük sugta ezt nekik, a mely irtózik a hála
                  provokálásától, sőt a hálaadást se kontemplálja szavakban: magába zárja ezt, hogy
                  alkalomadtán tettekben juttassa kifejezésre. (A hála kifejezésének egyedüli
                  ildomos alakja a tett.) Magukból indultak ki, a mikor Sipiczky helyzetét
                  birálták.
            </p>
				<p>
               Elhatározták hát, hogy lehetőleg igyekezni fognak barátjuk titkát
                  vele szemben is megtartani. Ugy vélték, hogy ugy reá, mint magukra nézve legjobb
                  lenne viszonyuknak status quo ante föntartása, a mi a külszint illeti. Mert
                  bensőleg az már nem volt lehetséges. Azt, a mit Sipiczky érettük tett, nem
                  számolhatták el lelkükkel csak ugy; annak nyoma örökké ott marad, bárha eltemetve
                  is.
            </p>
				<p>
               Már most hogy oldják meg ezt a kérdést? Hogy hitessék el Sipiczkyvel,
                  hogy nem olvasták el levelét? Hogy vezessék félre? Félrevezessék-e egyáltalán? Még
                  ha lett volna támasztékuk! Például, ha csak annyi is, hogy tudják vala, miként
                  küldték el nekik ezt a levelet. Kinek a meghagyásából és elhamarkodásából. (Mert
                  azt sejtették, hogy valakinek elhamarkodása folytán történt.)
            </p>
				<p>
               Ha azt tudják, könnyebb lett volna Sipiczky ellen tervezett ártatlan
                  összeesküvésüket megszőniök: összebeszélvén a könnyelmü levélküldővel. De
                  igy!
            </p>
				<p>
               Egy dologgal voltak csak tisztában. Azzal, hogy - miután
                  fölbontották, hát vissza nem küldhették a sürgöny rendelkezése értelmében a
                  levelet, - csak ugy érnek el pozitiv célt, ha letagadják a levél vételét.
            </p>
				<p>
               Az ilyesmi azonban nem fért a jellemükhöz: egy valóságot
                  letagadni!
            </p>
				<p>
               Más megoldáson törték hát a fejüket. De hiába! Nem akadtak, - mert
                  nem akadhattak a kérdés kulcsára.
            </p>
				<p>
               Végre is egy fél megoldásban állapodtak meg... (Ám segitségükre
                  jöttek: a véletlen és Dezső).
            </p>
				<p>
               Ilyeténképpen:
            </p>
				<p>
               Egy sürgönyt fogalmazott Inci:
            </p>
				<p>
               „Vettem sürgönyödet, kérek bővebbet levélben. Jőjj már.
            </p>
				<p>
               Kalvyl.”
            </p>
				<p>
               - Lássa, ennek a táviratnak szövegéből csak azt sejtheti, hogy nem
                  kaptuk meg levelét, - mondja Inci.
            </p>
				<p>
               - De kérdezni fog, rájön; mert csak nem hazudhatunk.
            </p>
				<p>
               - Kérdés, hogy fogja-e kutatni. Az emberek legnagyobb része nem
                  szereti bolygatni a reá nézve kellemetlen témákat.
            </p>
				<p>
               - Ennyi élettapasztalat egy kis leánytól, édes, okos Incikém! -
                  csodálkozik mosolyogva Kalvyl.
            </p>
				<p>
               - Igen, azt hiszik maguk, hogy mi leányok nem gondolkozunk, - felelte
                  kedvesen duzzogva a leányka.
            </p>
				<p>
               - De ha mégis kérdőre von bennünket? Vagy meggyőződik róla a postán,
                  hogy nem ment vissza a levél?
            </p>
				<p>
               - Akkor, - felelt Inci, - hiába! Vallanunk kell. Ám addig bizzunk a
                  véletlenben és - a szerencsénkben, - tevé hozzá. De már szomoruan és keserüen
                  hangzott el ez a szó: szerencsénkben. (Hol van az?)
            </p>
				<p>
               - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - - - - - - - -
            </p>
				<p>
               Dezső dr. bontotta s olvasta föl Sipiczkynek az Inci fogalmazta
                  táviratot.
            </p>
				<p>
               A beteg megörült.
            </p>
				<p>
               - Ohó, elvégre nem adta föl a hordárod a levelet! Milyen szerencse
                  volna!
            </p>
				<p>
               Dezső, barátja megnyugtatása végett, kapott ez eszmén.
            </p>
				<p>
               - Az bizony meglehet, - válaszolá, - hogy forintot és levelet
                  zsebrevágott abban a tudatban, hogy nem néztem a számát. Igaz is, hogy vevényt nem
                  hozott.
            </p>
				<p>
               - Bravó! Kutasd föl a derék embert és kérd vissza tőle levelemet,
                  aztán jutalmazd meg egy ujabb forinttal, hogy oly pontosan nem teljesitette
                  megbizásodat.
            </p>
				<p>
               - Hogyan kutassam? Nem hordárállomáson volt, ugy fogtam el. Azt se
                  tudom, milyen.
            </p>
				<p>
               - Lám, milyen szerencse, doktorkám, hogy olyan szeles vagy! Már ugy
                  lesz, hogy zsebrevágta a hordár a levelet, megspórolván forintot, utat.
            </p>
				<p>
               - Biztosan ugy lesz, - ravaszkodott Dezső. - Bocsásd meg a
                  könnyelmüségemet, de azt sem tudtam akkor, hogy hol áll a fejem.
            </p>
				<p>
               - Nem hogy megbocsátanák, de teljesen értelek. Éljen a haza! És most
                  tegyük föl a sürgönyt. Irj!
            </p>
				<p>
               Dezső irt, a mint diktáltatott:
            </p>
				<p>
               „A bőrömet kilyukasztották, de csak a bőrömet. Most foldozza a
                  leibsuszterem, Dezső. Három nap alatt kész a munka, akkor elindulhatok. Ölel
            </p>
				<p>
               Sipiczky.”
            </p>
				<p>
               Ezenkivül még egy levelet is irt Dezső, Kalvyl Jánosnak a maga
                  nevében. Az volt benne, hogy kellemes lenne Sipiczkyre nézve, ha nem vennék
                  tudomásul a tőle kapott levelet, ha megkapták. Hagyják meg őt abban a jelenlegi
                  hitében, ha lehet, hogy a levél föl sem adatott.
            </p>
				<p>
               E hiedelmében meg is maradt Sipiczky. A véletlen s egy kis ártatlan
                  furfang kegyelméből. Az igaz, hogy nem is igen firtatta a dolgot: igaza volt
                  Incinek.
            </p>
			</div>
			<div type="chapter">
				<head>
               A világutazó és a lengyel virtus.
            </head>
				<p>
               Kemény hideg idő volt. Konccá fagyott a föld. A természet ilyenkor a
                  legcsöndesebb: a mikor még a hó se „szól” a fáradt napsugártól, de ha ember lép
                  rá, akkor csikorog, mintha azt mondaná: Féreg, a nap nem bir velem és te
                  merészkedel szüzességemre törni?
            </p>
				<p>
               Ilyen idő volt, a mikor a budapesti központi pályaudvaron fontoskodó,
                  sürgést-forgást mimelő léptekkel fölmerült a kis zömök bácskai alakja, jól
                  nekiöltözködve, mintha legalább is Szibériába készülne.
            </p>
				<p>
               A bundája persze rajta volt, hogy lássa és irigyelje a tisztelt
                  publikum a szerencsés bundatulajdonost. Az igaz, hogy szép volt az a bunda:
                  dohányszin a külseje, fekete zsinórzattal, a bélése csak farkas ugyan, de a
                  gallérja már 12 darab eleven hód élete árán került a Kertész nyakába.
            </p>
				<p>
               A lábzsákba már bele nem bujhatott Kertész - mert nem tudott volna
                  járni, - ezt hát egy hordár vitte utána. Jobban mondva, Kertész ment a lábzsák
                  előtt, hogy tudják, kihez tartozik. Különben a lábzsák is finom volt: valami
                  fehércsíkos állat bőrével vala bélelve.
            </p>
				<p>
               A mi még nevezetes volt Kertészen, az a szibériai görénysapkája.
                  (Notabene: hogy a görény nálunk diszkreditált állat, de Szibériában nagy a
                  renoméja; ott pézsmaszaga van a hidegtől s azért drága is.)
            </p>
				<p>
               Végre egy sárga szij volt a Kertész nyakába akasztva, annak a végén
                  egy szivartok lógott, olyan arányu, hogy ötven darab szivar kényelmesen elfért
                  benne.
            </p>
				<p>
               Látcsöve nem volt Kertésznek, de a helyett egy cégér (kézitáska)
                  himbált a kezében. Ennek az lett volna a rendeltetése, hogy ezresbankókat
                  tartalmazzon, de csak ujságot s egyébfajta papirost takart el szégyenkezve...
            </p>
				<p>
               Nem csuda hát, ha annyi fényes fölszerelés birtokában büszkévé lesz
                  az ember és fontoskodva, szélesen lépdel. Mert bizonyos, hogy megbámulják érte. A
                  ki nevet, az csak irigységből teszi.
            </p>
				<p>
               Ilyen irigy lehetett bizonyára Sipiczky is, mert ő bizony hahotára
                  fakadt, a mikor meglátta a világutazót.
            </p>
				<p>
               - A manóba, Andor, elfelejtetted a legszükségesebbet! (Notabene:
                  kibékültek a párbaj utáni napon.)
            </p>
				<p>
               - Mit? - kérdi Kertész sértődötten a gunyoros nevetéstől.
            </p>
				<p>
               - Az orrvédet, barátom! Mit használ a bunda meg a lábzsák, ha a
                  lélegzeted belefagy az orrodba.
            </p>
				<p>
               Kertész ugy gondolta, hogy okosabb, ha meg nem haragszik, hát valami
                  viccet keresett. Azt felelte Sipiczkynek, hogy az egész városban nem talált az
                  orrához méltó orrvédet, azért kénytelen lesz az utat anélkül megkockáztatni.
            </p>
				<p>
               - Helyes, fiu! - dicsérte a lengyel, - ugy látszik, egy kis humorra
                  is szert tettél, a mióta Carver lett belőled.
            </p>
				<p>
               - Ne emlegesd, kérlek. Ugy fáj nekem a dolog.
            </p>
				<p>
               - Sohse szerénykedj, hiszen örülsz neki.
            </p>
				<p>
               - Bizony, bizony nem.
            </p>
				<p>
               - Nem-e?! A legveszedelmesebb párbajhős lettél: réme stenkereknek,
                  bálványa ifjasszonyoknak és leányoknak. Legendák keringenek rólad, hogy üres
                  óráidban kukoricaszemeket dobálsz a levegőbe s ugy lövöd el őket. Ej, ej,
                  Andorkám, ha te ennek se örülsz, akkor te blazirt vagy!
            </p>
				<p>
               Erre már nem tudott viccet találni Andor, hát megharagudott.
            </p>
				<p>
               - Mit gunyolódsz, kérlek? Tapasztalhattad, hogy mindent nem türök el.
                  Ismét belém akarsz kötni?
            </p>
				<p>
               - A világért se. Most már félek ám tőled - a lecke után. No ne
                  berzenkedj, jer, szálljunk egy szakaszba...
            </p>
				<p>
               Igy esett meg, hogy együtt utazott a két álbarát Lasnak felé.
                  Mindegyik tisztában volt a másik szándéka felől, hát nem is kérdezték ki egymást;
                  - másról beszélgettek.
            </p>
				<p>
               Eleinte közönyös dolgokról folyt a szó, de miután Sipiczky
                  szarkazmus-méreggel eresztette föl a szóbeszédet, még a közönyös dolgok is
                  fölzaklatták a kis bácskainak különben elsőrendü máját.
            </p>
				<p>
               - Hát azt a bőröndöt miért nem adtad föl teherpodgyásznak? Még
                  megbirságol a konduktor! Nem tudod, hogy egy méter hosszú tárgyakat már nem szabad
                  becipelni a kupéba? Uj szabály!
            </p>
				<p>
               - A szivartárcámat érted?
            </p>
				<p>
               - Ja, csak szivartárca? Pardon, azt hittem, hogy a magyar diszruhád
                  tokja.
            </p>
				<p>
               - Az nincs ilyen nagy, - elménckedik Kertész, - azt a mellényem
                  zsebében szoktam hordani.
            </p>
				<p>
               - Tehát van diszruhád? Az esküvőre ujat kell ám csináltatnod. Tudod-e
                  te azt, hogy egy gentleman esküvője napján először is megfürdik, aztán vadonatuj
                  fehérnemüt, ugyanolyan csizmát és ruhát vesz magára, de előbb megberetválkozik
                  szépen...
            </p>
				<p>
               - Ugyan kérlek!
            </p>
				<p>
               - Nem hiszed? Hát fogadjunk!
            </p>
				<p>
               - Nem fogadok! Nem csináltatok uj ruhát.
            </p>
				<p>
               - Meg se fürdöl, se meg nem borotválkozol? Meg fognak szólni,
                  Andor...
            </p>
				<p>
               - Átülök egy más szakaszba, ha szekirozol.
            </p>
				<p>
               - Hó, akkor inkább te szekirozz engem. Látod, én meg attól csak
                  jobban itt maradok.
            </p>
				<p>
               - Különös az izlésed.
            </p>
				<p>
               - Miért? Hogy szeretem, ha mulattatnak?
            </p>
				<p>
               No, - gondolta a kis Kertész, - megállj; hát majd megmulattatlak én,
                  ugy, hogy sirni fogsz tőle, ha csak az kell. Kezdi is azonnal:
            </p>
				<p>
               - Alfréd, te Lengyelországban születtél, ugy-e? - kérdé sunyin
                  mosolyogva.
            </p>
				<p>
               - Nem én, hanem Petymegen, - volt rá a válasz.
            </p>
				<p>
               - Akkor az apád született ott.
            </p>
				<p>
               - Ő sem ott, hanem szintén Petymegen.
            </p>
				<p>
               - Hát nem vagy lengyel?
            </p>
				<p>
               - De az, hanem Petymegre jártunk születni.
            </p>
				<p>
               - A nagyapád is?
            </p>
				<p>
               - Az is. Miért kérded?
            </p>
				<p>
               - Mert szeretnék tőled valamit megtudni a lengyel viszonyok
                  felől.
            </p>
				<p>
               - Parancsolj.
            </p>
				<p>
               - Igaz az, hogy a lengyel nemesek között a legujabb is ezeréves
                  családból való?
            </p>
				<p>
               - Igaz. Ha az összes lengyel családoknak származása korát összeadod,
                  a káoszig kell eljutnod a számjaiddal. Nem tudod te azt?
            </p>
				<p>
               - Hát hány ezer éves birodalom Lengyelország?
            </p>
				<p>
               - Hja, barátom, a lengyel urak nemessége nem Lengyelországból
                  datálódik ám. Két család még a Noé bárkájában kapott nemességet magától Noétól
                  (mert hogy dicsőn az asztal alá itták az öreg borapostolt); kettő Herkulestől,
                  annak a fejében, hogy segitettek neki megnyuzni a farnezi bikát s a neméai
                  oroszlánt (ezt a tényt igazolja cimerük is); ismét ketten Homérosztól szereztek
                  kutyabőrt a nagy eszükért. (Az egyik család őse ugyanis az Odysszeát, a másiké az
                  Iliászt vágta be könyv nélkül.) Azután -
            </p>
				<p>
               - Köszönöm, elég. A te családodra vagyok kiváncsi.
            </p>
				<p>
               - Engedj meg, a szerénységem tiltja.
            </p>
				<p>
               - Hát szégyen az ansziennitás? Végre is kisül, hogy te csak egy
                  rongyos lengyel királytól szerezted kutyabőrödet, - ingerkedik a kis bácskai.
            </p>
				<p>
               - Oh nem, barátom, - szólt alig birva a saját elmésségén való
                  nevetését elfojtani Sipiczky, - az én kutyabőröm annak a kutyának a hátáról van
                  lenyuzva, a mely kutya Évát őrizte volt a paradicsomban, hogy el ne lopják az
                  Ádámjától.
            </p>
				<p>
               A kis Kertész, bár hatalmasan felsült a bosszantásával, elnevette
                  magát. Nem tudott haragudni, ha ennyi bolondságot hallott. De különben is nagyon
                  szeretett nevetni és ha csak tehette, nem irta a gunyt a saját rovására. De miután
                  föltette magában, hogy megbosszantja Sipiczkyt, más oldalról fogott a
                  támadáshoz.
            </p>
				<p>
               Elkezdett neki azokról a lengyel fiukról mesélni, a kik vele jártak
                  iskolába a Teréziánumban. Solnisky és Krajewsky voltak közöttük a legjelesebbek,
                  bár a többi is erős volt a lapitásban.
            </p>
				<p>
               „Ugy Solnisky, mint Krajewsky természetesen királyi rokonokkal
                  dicsekedtek s ezt szemben mindegyikük elismerte a másikáról. De egymás háta mögött
                  megvetőleg nyilatkoztak az egymás családjáról: A Solnisky nagyapja birkás volt a
                  Krajewsky nagybátyjánál, a Krajewsky nagyapja ellenben házizsidója volt a Solnisky
                  szépatyjának. És midőn rájövén egymás turpisságára, kérdőre vonták egymást:
                  százszor is megesküdött mind a kettő, hogy olyat nem állitott a másik családjáról,
                  sőt...”
            </p>
				<p>
               „Egyszer nagyon elszomorodott Solnisky. Olyan arcot vágott, mintha
                  jeges vizbe mártogatták volna télviz idején. - Mi bajod, kedves barátom? - kérdi
                  tőle egyik iskolatársa. - Hej, pajtáskám, lelkem, - válaszolt a bus lengyel, -
                  nagy az én szomoruságom: atyám elverte a jussomat. (Ohó!) - Na, - folytatá
                  Solnisky, - most képzelj el engem szegény embernek! Hogy fogok én három millióból
                  megélni? Nyomorúság az élet. (Hogyan?!) Három rongyos milliót birtak csak
                  megmenteni. Oh!...”
            </p>
				<p>
               „Egy másszor meg Krajewsky szoarét adott barátjainak. Ennivaló nem
                  volt sok, de az ezüst, az remek volt. Dicsérték a fiuk az ezüstöt: remek,
                  fejedelmi! S ez a dicséret könyeket fakaszt Krajewsky szeméből: igazi, nagy,
                  potyogó könyeket. - Mit sirsz, lengyel pajtás? - kérdik a cimborák. - Ah,
                  hagyjátok, ne is emlitsétek. Szegény, megboldogult jó anyám jut mindig az eszembe,
                  valahányszor az ezüstöt látom... Az ő hagyatéka. - Másnap megjelent az intézetben
                  a Munsch-szálloda bérszolgája s egy zöld halinába jól elpakkolván az anyai
                  hagyatékot, visszaszállitá a gazdájához: Munsch urhoz. Ergo, kisült, hogy
                  Krajewsky árendálta az anyai hagyatékot és kegyeletkönyekkel pótolta a hiányzó
                  hagyatéki jelleget, mert érezte, hogy másképp nem hinnének benne.”
            </p>
				<p>
               „Krajewsky birtokán különben a mezei utak aszfalt-burkolattal voltak
                  ellátva.”
            </p>
				<p>
               „A Solnisky-féle istállókat ellenben karrarai márványlapok burkolták
                  kivül-belül...”
            </p>
				<p>
               Ilyes dolgokat beszélt Kertész a jó lengyelekről s a végén, látva
                  Sipiczky közönyös arcát, még egy fulánkot is eresztett a meséi után.
            </p>
				<p>
               - Dicső nemzeti vonása a lengyeleknek, hogy véletlenségből se
                  mondanak igazat. Nem csoda, hogy elpusztult ez a nemzet. A természet rendje
                  szerint el kellett pusztulnia..
            </p>
				<p>
               Ez a féligazság maga nem bántotta Sipiczkyt. Azon is inkább
                  elcsudálkozott, mintsem bosszankodott, hogy egy mégis művelt társaságba járó
                  embernek szellemi arzenáljában olyan piszkos fegyverek is akadnak, mint a
                  milyeneket Kertész ellene használt. (Igazi telivér paraszt! Az apját szidja az
                  embernek, hogy megharagitsa!) Gondolta Sipiczky, kiragadja Kertész kezéből a saját
                  fegyverét.
            </p>
				<p>
               - A hazugság rut dolog, de ártatlan. Ellenben az uzsora és a
                  kapzsiság már vétek s a komiszabb fajtából való, - vágott vissza a bácskai
                  tőrével.
            </p>
				<p>
               Fülig pirult Kertész - mert az ő atyja kapzsi is volt meg uzsorás is
                  - de hiába! Nem vághatott vissza. Elnyelte hát a mérget s olyan arcot csinált
                  hozzá, mintha mézet nyelt volna.
            </p>
				<p>
               - Biz az komisz fajta vétek: az uzsora, mindegy az... Abba nemzetek
                  még nem pusztultak el...
            </p>
				<p>
               - Abba nem, az igaz. E tekintetben a bácskaiaknak nemzeti politikája
                  - beismerem - különb, mint a lengyeleké. A lengyel bőkezü és hazudik, hát tönkre
                  megy. A bácskai kapzsi és igazat mond, hát prosperál...
            </p>
				<p>
               - Nem minden bácskai kapzsi...
            </p>
				<p>
               - Nem minden lengyel hazug...
            </p>
				<p>
               Egyszóval az lett a vers vége, hogy Kertésznek nem sikerült kifogni
                  Sipiczkyn. Valahányszor, mindig beleesett a saját hálójába. Ugy, hogy mire
                  befordult kocsijuk a lasnaki kastély udvarára, már egészen ki volt merülve a kis
                  ember ugy a hidegtől, mint a keserüségtől.
            </p>
			</div>
			<div type="chapter">
				<head>
               Mizériák.
            </head>
				<p>
               Hát még mikor meglátta szobáját: egy sötétes, komor boltozatu,
                  penészes kinézésü helyiséget: a kék dutyit és összehasonlitotta a Kalvyl és
                  Sipiczky közös, barátságosan világos, sárga szobájával! Az édes tésztákon
                  fölhizott kis ember erre végkép kijött a sodrából, csak az, a ki saját szokásainak
                  rabszolgája, tudja megitélni, hogy mi az, ha valaki ruganyos derékaljhoz van
                  szokva és zöldfű zsákon kénytelen hálni; hogy mi az, ha valaki széles divánon
                  szokott heverészni és háromrét görbe, keskeny kanapéra van utalva.
            </p>
				<p>
               A sárga szobában megvolt minden európai kényelem. A kék dutyi
                  kisázsiai állapotokat tüntetett föl.
            </p>
				<p>
               Kertész nem tudta megérteni, hogy ő, mint vőlegény, miért nem első
                  személy a háznál. (Hiszen a vőlegényből van a legtöbb haszon!) Mérgesen kötötte
                  föl bajuszkötőjét, aztán fényesre pomádézta haját szagos pomádéval. A nyelvét is
                  lekaparta, fülét is kipiszkálta, de már kezét és nyakát nem mosta meg. Ki nem
                  állhatta a hideg vizet, meleget meg nem adtak Kisázsiában.
            </p>
				<p>
               Mire fényesen megépitett látogatóruhájában kifenekedve megjelent kis
                  Kertész a szalonban: már ott találta az egész családot, sőt a vendégeket is.
            </p>
				<p>
               A mama ujongva és hopkázó léptekkel ment elébe: ugy üdvözölte; Inci
                  szivesen, de fagyosan. Az öreg ur már megérkezésekor beneventálta, hát most csak a
                  hátát püfölgette: ugy kinálta helylyel.
            </p>
				<p>
               Rossz helyet jelöltek ki neki nagyon; egy ajtó s egy ablak között.
                  Ilyen helyen pedig mindig van légvonat, akár igazi, akár képzelt, de van.
            </p>
				<p>
               Kertész sehogysem érezte magát. Az igaz, hogy az egész társaság
                  fölött bizonyos feszültség uralkodott.
            </p>
				<p>
               A kis Inci halvány lett ujra s alig mosolygott már. Letüntek az ő
                  szép napjai, a szerelem fénysugarait elhomályositotta a kötelességszerü tettetés
                  szürkesége. Az a kis ember volt a memento mori. Feltünése ugy hatott reá, mint a
                  halál fagyos lehellete.
            </p>
				<p>
               Kalvyl nem volt szomoru. Inkább dac villant meg szemében, mint bánat.
                  És ha Incire nézett, gyülölség fakadt szivében Kertész ellen. Szinte szerette
                  volna arcul ütni. Ez a gyülölet csak most forrott ki benne, hogy egy hatalmas
                  érzületté váljék. De legkevésbbé volt elemében Sipiczky. Először is az zavarta őt,
                  hogy tekintete mindig találkozott az Inci szomoruan mosolygó szemeivel s Kalvyl
                  hálát és szeretetet sugárzó tekintetével. Mintha beszélt volna vele az a négy
                  szem. (Mindent tudunk, te jó ember. Az Isten áldjon meg érte!) De az Inci két
                  szeme ezenfelül még azt is mondta, hogy: Látod, testvérkém, nem tudsz rajtunk
                  segiteni. Elejtett már a sors bennünket! A Kalvylé meg azt, hogy: Segits! Látod,
                  én már mindenre el vagyok szánva.
            </p>
				<p>
               Aztán az is feszélyezte Sipiczkyt, hogy Kertészszel szemben
                  udvariasnak és kimértnek kellett lennie. Ezt természetellenesnek találta a
                  szatirikus lengyel.
            </p>
				<p>
               Az öregeket meg az alterálta, hogy a helyzet ujsága folytán sehogysem
                  tudták eltalálni a volt ellenfelek irányában alkalmazandó tónust. (Kertész ugyanis
                  megirta nekik a párbaja történetét. Hogyne!) Szerettek volna a párbajról hallani
                  valamit, hogy tul kerülnének egyszer s mindenkorra e kínos kérdésen. Tudni
                  szerették volna, hogy őszinte-e az ilyen kibékülés, avagy formaszerü udvariasság
                  csupán. Utóbbi esetben kínosnak hitték vendégeik helyzetét. Csodálkoztak is rajta,
                  hogy együtt jöttek. (Miért nem tért vissza Sipiczky valami ürügy alatt, miért nem
                  ment máshová, ha már utközben találkoztak?)
            </p>
				<p>
               Dobayné még csak-csak találta magát, de az öreg ur olyan zavart volt,
                  mint egy iskolás diák. Tapintata azt sugta, hogy Sipiczkyvel kellene többet
                  foglalkoznia, de leendő vejét meg nem mellőzhette, hát egyikhez se szólt egy szót
                  sem.
            </p>
				<p>
               Dobayné már határozottabb volt. Ugy gondolta, hogy a vőlegény egy
                  adott dolog. Vele foglalkozzék Inci, vagy ő foglalkozzék Incivel; Sipiczky
                  ellenben az ő kegyeire van utalva. Ki is tüntette őt, mindig vele foglalkozott. De
                  szivesen is tette, mert tetszett neki a csontos, vállas, arisztokratikus arcélü,
                  sápadt ember.
            </p>
				<p>
               És mintha Sipiczky is szivesen szórakozott volna az érett szép
                  asszonynyal!... Végre is ők melegitették föl a társaságot. Más alig beszélt.
            </p>
				<p>
               Sipiczky ha nem is volt vénájában, mindig érdekes társalkodó tudott
                  lenni. Beszédje sohase volt zamat nélkül való; társalgásának olyan fordulatai
                  voltak, a melyeket eszes nő mindig könnyen kihasználhatott szellemereje
                  kimutatására. S az ilyen modor nagyon tetszik a nőknek. Mert a nők épp ugy
                  szeretik csillogtatni szellemi kincseiket, mint egyéb ékszerüket.
            </p>
				<p>
               Dobayné kezdett igen jól mulatni. Ugy nevetett Sipiczky egy pár
                  aperçuején, s a saját szellemességein is, hogy csak ugy rengett-háborgott csipkébe
                  foglalt izmos kebele. Lábait szinte nem volt képes nyugodtan tartani, asszonyos,
                  de merész mozdulattal, hol egyiket, hol másikat vetette keresztbe. Majd azzal is
                  fölhagyott és teljesen elhagyva magát, szélesen ülte meg a sárga zsöllyeszéket.
                  Akkor már ki is volt pirulva és megnedvesedtek üde ajkai. Lassankint ellustult
                  szellemessége, a teste pedig megreszketett néha, mintha fáznék...
            </p>
				<p>
               Sipiczky merően és merészen cirógatta végig tekintetével az asszony
                  termetét, a keblét, a vállát, a lábait... Ő is megszünt már csevegni; másoknak
                  adta át a szót. Szarkasztikus mosoly vonult el ajkán, de vigyázott, hogy a szép
                  asszony ezt észre ne vegye. Ugy akarta, hogy az asszony csak vele foglalkozzék és
                  másra ne is gondoljon, csak ő reá.
            </p>
				<p>
               Sipiczky nem volt elbizakodott, de emberismerő volt. Belátott Dobayné
                  lelkébe, ismerte vérmérsékletét, érzékiségét. Tudta, hogy ezekre lehet támaszkodni
                  és
                  tervet épiteni.
            </p>
				<p>
               A vacsoránál már öreg Dobaynak is megeredt a nyelve. Nem létezett
                  olyan fatalitás, a mely az ő étvágyát képes lett volna még csak gyöngiteni is. Már
                  pedig, a ki jól eszik, az nem szomorkodik. Az ősz mókás-gyerek lett ujra, a ki
                  szereti a bolondságokat... Kertészt összeszidta, hogy megpiszkálta s otthagyta a
                  kolbászt, a lasnaki konyha büszkeségét.
            </p>
				<p>
               - Talán nagyon zsíros, gyermekem, azért nem eszed. Mustkolbász
                  kellene neked inkább, ugy-e? Feleség, hozass Andorkának egy pár mustkolbászt, de
                  torma nélkül, - cukorkával.
            </p>
				<p>
               Sipiczky elkacagta magát. (Kertészt szekirozza az apósa! A jelszó ki
                  van adva.) Nosza, fölszabaditotta az illem által leláncolt humorát és reázuditotta
                  szegény Kertész fejére, hogy csak ugy zugott bele.
            </p>
				<p>
               Zugott bele, de azért aprókat és sokat nevetett a kis bácskai - ugy
                  adta a helyzet.
            </p>
				<p>
               Éhesen kelt föl a vacsorától Kertész: azt is ugy adta a helyzet.
                  Fricassékhoz és süteményekhez szoktatott gyomra undorodott a kemény, zsiros magyar
                  koszttól, hát csak birsalmasajtot és gorgonzolasajtot evett; szomoruan gondolva a
                  gentry-kaszinó konyhájára, a hol most fogast ehetnék vajjal és tejszinhab-parfét
                  piskótával. (Na, tea csak lesz legalább, - vigasztalta magát, - majd jóllakik
                  teasüteménynyel.)
            </p>
				<p>
               Csakugyan föladták a teát és a teasüteményt! Ez egy nagy tálban
                  szalvétával volt letakarva és finom csemegevajat is hoztak hozzá üvegbura alatt.
                  Aztán tányérkát, kis kést és villát tettek minden emberfia mellé. Ettől már
                  megijedt a kis bácskai. - Elvégre is, nem teasütemény lesz a tálban! Mi az ördög
                  lehet? Ime párolog is, - találgatta Kertész, mig egyszer csak kisült, hogy a
                  szalvéta pirosra sült ropogós héju krumplit tartalmazott.
            </p>
				<p>
               - Itt éhen kell vesznem, - szörnyülködött a kis bácskai, a krumplitól
                  való veleszületett ellenszenvének szinte hangosan adva kifejezést.
            </p>
				<p>
               Miután azonban mégis kellett ennie valamit, bemajszolt két nagy karéj
                  vajaskenyeret és részletekben, - hogy észre ne vegyék, - kilenc darab cukrot
                  csúsztatott teájába. Aztán ki lévén némileg elégitve éhvágya, fecsegősre vált a
                  természete: a vaskapuról tartott egy előadást.
            </p>
				<p>
               - Ki kovácsolta a vaskaput? - kérdi Sipiczky, komolyságot
                  tettetve.
            </p>
				<p>
               - Te nem tudod, hogy mi a vaskapu? - kérdé fitymálva Kertész.
            </p>
				<p>
               - Dehogy nem. A vaskapu egy olyan kapu, a mi nem fából van, hanem
                  vasból.
            </p>
				<p>
               Öreg Dobay elkacagta magát. Igen szerette az élceket. A rossz élceket
                  jobban, mint a jókat. De azért intett Sipiczkynek a szemével, hogy hagyjon békét a
                  kis embernek: féltette a veje tekintélyét.
            </p>
				<p>
               A kis ember zavartalanul folytatta hát az előadást. Senki sem
                  hallgatta. A mama Sipiczkyben gyönyörködött, le sem vette róla lángoló szemét.
                  Ugy, hogy észre sem vette, mint hajlik leánya a lengyelhez, halk, suttogó hangon
                  üdvözölve őt.
            </p>
				<p>
               (- Isten hozta, jó testvérkém. Köszönöm, hogy eljött.) Azt sem vette
                  észre, hogy Kalvyl székét közelebb vonta leányához, ugy beszélget vele szemével és
                  lelkével. (Ők már ugy is értették egymást!)
            </p>
				<p>
               Kalvyl szeme azt mondta Incinek, a mit már annyiszor mondott:
                  Imádlak, angyalom!
            </p>
				<p>
               Az Incié meg azt felelte most is: Szeretlek édes, a tied vagyok!
            </p>
				<p>
               Az öreg urnak az jutott eszébe, hogy mégis csak tulkövér az a Kertész
                  vőlegénynek. (- Kalvyl különb fiu, okosabb is. Csudálatos a nők izlése
                  némelykor...)
            </p>
				<p>
               Kertész befejezte mondókáját. De már erre kellett valami megjegyzést
                  tenni. De mit, mikor nem hallgattak rája.
            </p>
				<p>
               A mama azt mondta hát, hogy: „nagyszerű, igen érdekes!” És egy nőtől
                  elég is ennyi. De az öreg ur valami megnyugtatóbb, kielégitőbb megjegyzésre érezte
                  magát kötelezve, hát azt mondta: „Hej, ménykő nagy dolog is az a vaskapu!”
            </p>
				<p>
               Kertész meg volt elégedve sikerével. (És elvégre is, ez a fő.) A
                  sikertől aztán nekibódorodott a beszédnek: mulattatni akarta menyasszonyát.
            </p>
				<p>
               - Ugy-e, Inci, majd elmegyünk oda kettecskén és megcsudáljuk a
                  természet eme remekét?
            </p>
				<p>
               Inci nem válaszolt, csak intett, - olyan határozott fejmozdulattal, a
                  mi éppen ugy jelenthetett igent, mint nemet.
            </p>
				<p>
               - Szereti a természetet? - kérdi Kertész.
            </p>
				<p>
               - Nagyon szeretem a természetet...
            </p>
				<p>
               Mindenki a párbeszédre figyelt, de legjobban élvezte azt Sipiczky. Ő
                  tudta, hogy csupa szellem és lélek a leány: hogy sikerrel fogja megállani
                  kényelmetlen, kritikus helyzetét.
            </p>
				<p>
               - Szerencsétlennek vallhatja magát az a halandó, a ki nem leli örömét
                  Isten magasztos alkotásaiban. Annak egyszerüen nincs szive, - szavalja
                  Kertész.
            </p>
				<p>
               - Annak nincs szive, - én is azt tartom.
            </p>
				<p>
               - Igazolja e tényt, hogy mennél több érzelem lakik egy szivben, annál
                  nagyobb, annál intenzivebb annak a természet iránti fogékonysága.
            </p>
				<p>
               - Kár, hogy nincs tavasz, ugy-e, vagy csöndes nyári éj? - kérdi Inci
                  és lopva Kalvylra néz.
            </p>
				<p>
               - Szereti a holdvilágot, Inci, és a fülemile énekét?
            </p>
				<p>
               - Szeretem a holdvilágot és szeretem a fülemile csattogását. De
                  szeretem a szélvészt, a zivatart is. Hogy mit szeretünk, az teljesen attól függ,
                  hogy kivel szeretjük. A holdvilág is lehet gyülöletes nekem, ha bánatomat
                  világitja meg; a hózivatar is fölmelegit, ha közelebb hoz ahhoz, kit
                  szeretek.
            </p>
				<p>
               Dobayné kiegyenesedett. Valami szatirikus árnyalatot vett észre
                  leánya hangjában és szavaiban. De Kertész nem volt olyan jó megfigyelő. Neki
                  végtelenül tetszett az Inci felelete. Összeszedte minden udvarló tehetségét. Ugy
                  találta, hogy a kedves leány kegyeit neki most okvetetlenül költői szárnyalással
                  kell honorálnia. Megfeszitette hát gyalogjáró eszét, de jobbat nem tudott kisütni
                  ennél:
            </p>
				<p>
               - A szivek harmóniája kiegyenlit minden diszharmóniát a természetben.
                  A zivatart is langy szellőnek érzi az, a ki igazán szeret.
            </p>
				<p>
               Sipiczky ajkát harapta, ugy szeretett volna nevetni. Inci azonban
                  komolyan válaszolt:
            </p>
				<p>
               - Diszharmónia nincs a természetben. Ezt a fogalmat emberek
                  csinálták.
            </p>
				<p>
               - A rossz emberek.
            </p>
				<p>
               - Nemcsak: az elbizakodottak is, az önzők is.
            </p>
				<p>
               - Hogy lehet valaki elbizakodott és önző?
            </p>
				<p>
               - Különösen, ha szeret.
            </p>
				<p>
               - Téved Inci: a szerelem nagyon önző.
            </p>
				<p>
               - Nem, nem tévedek... a szeretet a legnagyobb áldozatokra képes, mig
                  az önző ember csak önmagát szereti. - Igy szólt Inci gyorsan és határozottan,
                  jelentős pillantást vetve Sipiczkyre, arra az emberre, a ki ezen állitásának élő
                  tanubizonysága.
            </p>
				<p>
               Sipiczky önkénytelenül elpirult. (Már tudott pirulni is.) Kertész meg
                  hozzálátott állitása bizonyitásához:
            </p>
				<p>
               - Lássa, Inci, ha most én a maga kis kezéről lemondanék, - csupa
                  önzetlenségből, - egy más ember javára, - igazi szeretet volna az?
            </p>
				<p>
               Dobayné leányára szegezte szuró tekintetét, mintha félt volna tőle,
                  hogy felelete megdöbbenést fog kelteni. De Inci nyugodtan válaszolt:
            </p>
				<p>
               - Ha tudná, ha meggyőződnék róla, hogy én nem szeretem magát, Andor,
                  és csak kényszeritő körülmények nyomása alatt áldozom föl boldogságomat; ha e
                  tudatban is ragaszkodnék abbeli kivánságához, hogy nőül menjek magához: akkor már
                  nem szeretne igazán, akkor már nem képes szeretni egyáltalán. Mert akkor önzés a
                  szeretete, kegyetlen a szive vagy üres... Hát el tudna venni egy olyan leányt, a
                  ki magát nem szereti, s a ki azt nyiltan kijelentené? - kérdezte lángoló arccal a
                  leány.
            </p>
				<p>
               Kalvyl lélegzetét is visszatartotta. Ugy leste Kertész feleletét,
                  mintha a boldogsága függne tőle. Sipiczky nyugodtan ült helyén; ő tudta, hogy mi
                  lesz a felelet.
            </p>
				<p>
               - Igen...!
            </p>
				<p>
               A leányka csak most fogta föl anyja szuró tekintetét, nem szólt
                  semmit, csak a fejét hajtotta meg. Kertész pedig tovább indokolt:
            </p>
				<p>
               - Van bennem annyi férfiasság, annyi önérzet és remény, a mennyi
                  képessé tesz arra, hogy rövid időn megnyerjek egy női szivet. A férfi hóditani
                  való.
            </p>
				<p>
               Sipiczkyt kihozta türelméből ez a bárdolatlan, elbizakodott beszéd.
                  Megvetéssel szólt oda Kertésznek:
            </p>
				<p>
               - Ez a felelet méltó hozzád, te igazi férfiu!
            </p>
				<p>
               Dobayné érezte, hogy elfojtott indulatokkal van tele a szoba
                  levegője: végét szakitotta a társalgásnak.
            </p>
				<p>
               - Urak, menjünk talán lepihenni, fáradtak lesznek bizonyára.
            </p>
				<p>
               A társaság jó éjt kivánt egymásnak...
            </p>
				<p>
               Sipiczky gyöngéden megszorította a szép asszony kezét és egy
                  pillanatig a magáéban tartotta.
            </p>
				<p>
               Az öntudatlanul viszonozta a gyöngéd nyomást és - nem vonta vissza
                  kezét. Csak a mikor vére kezdett lázadni szivében ettől a szoritástól, vette magát
                  észre. És ekkor hirtelen, szinte durván lökte el magától azt a szentségtelen
                  kezet, - dühében, hogy megfeledkezett magáról. Most először életében! A
                  büszkeségét látta megalázva. Felbőszült a férfi merészségén. Ugy ment aludni, hogy
                  gyülöli őt...
            </p>
			</div>
			<div type="chapter">
				<head>
               A kiket az álom kerül.
            </head>
				<p>
               Csakhogy nem tudott aludni Dobayné. Nem hagyta forró vére. Ilyenkor
                  hideg borogatást szokott a nyakára tenni. Megpróbálta most is. Nem használt. Forró
                  teste fölszáritotta a nedves vászondarabot és még lázasabb lett tőle. Citromlevet
                  készitett magának és azt itta. Mind hiába! Mint a láva: olyan forrónak érezte a
                  hideg folyadékot, a mint torkán leszaladt. És miért? Hogy Sipiczky gyöngéden
                  megszoritotta kezét? Nem. Azért, hogy
                  visszaadta
               azt a kézszoritást? Nem értette, hogyan történhetett ez meg vele...
                  Százszor visszaidézte emlékébe azt a helyzetet, a melyben igy megfeledkezett
                  magáról. Mert a helyzetet okolta, nem magát... Csak nagysokára hagyott alább a
                  büszkesége... Ugy alkudott meg vele, hogy ennek igy kellett történnie - és hogy
                  Sipiczky az ő
                  végzete.
               És ez a gondolat, a mig egyrészről megborzongatta, másrészről eddig
                  előtte ismeretlen gyönyöröket keltett föl benne.
            </p>
				<p>
               Mert szenvedélyes érzéki asszony volt Dobayné - a végtelenségig. Ha
                  férfit látott, nem arcát nézte, hanem termetét. Gyönyörködött az izmokban és az
                  erőben.
            </p>
				<p>
               És, - csudálatos! - minden érzékisége dacára sem bukott el Dobayné.
                  Nem a női szeméremérzet, sem valláserkölcsi elvek mentették meg, hanem büszkesége
                  és jóizlése. Ha nem járt volna megalázkodással, minden lelkiismeretbeli furdalás
                  nélkül dobta volna magát egy neki tetsző férfi karjaiba... Ha biztosan tudja, hogy
                  az a férfi el nem dicsekszik vele, hogy hű marad hozzá, s meg nem unja soha. De
                  igy!...
            </p>
				<p>
               ...Egész éjszakán nem tudott menekülni a Sipiczky képétől. Bárhogy
                  erőlködött, nem birta elüzni. Folyton maga előtt látta villogó szemét, csontos
                  termetét. És ez nem hagyta aludni.
            </p>
				<p>
               Hajnal felé mégis elaludt végre, de álma is csak folytatása volt
                  izgatott gondolatainak.
            </p>
				<p>
               Azt álmodta...
            </p>
				<p>
               Az álma beteljesedett.
            </p>
				<p>
               *
            </p>
				<p>
               A két jóbarát nyugodtan és mélyen aludt a sárga szobában.
            </p>
				<p>
               Sipiczky lefekvéskor örömtől sugárzó arccal biztositotta barátját,
                  hogy jól megy a dolog, hogy egy hét alatt talán már rendben is lehet.
            </p>
				<p>
               Kalvyl nem kért bővebb magyarázatot. Már hitt és remélt. Boldogan
                  aludt el.
            </p>
				<p>
               A kék dutyi ezalatt szörnyü kétségbeesés szinterévé lett. Szegény
                  Kertész egy nagy és mély vackot fedezett föl derekalja közepén, - olyan vackot,
                  hogy egész nyul-család elfért volna benne. Ugy kifeküdték az ágyat a fiskálisok. A
                  mióta eszét tudja Kertész, nem feküdt ilyen hullámos felületü ágyon.
            </p>
				<p>
               Elkényeztetett lomha testén hideg borzongás futott végig. Egy ránc a
                  lepedőn elég volt ahhoz, hogy el ne tudjon aludni és ime: egy lyuk, egy óriási
                  üreg!
            </p>
				<p>
               - Segíteni kell a dolgon, ugy, a hogy lehet, - mormogá és alkalmas
                  töltelékről gondoskodott.
            </p>
				<p>
               Nem került egyéb keze ügyébe, mint a téli takarója. Ezt beletömte a
                  lyukba... Ámde ezzel csak domboruságot csinált a homoruság helyébe. Tulnagy volt a
                  takaró.
            </p>
				<p>
               - Letaposom, - gondolá a kis bácskai és akként tevé, a miként
                  gondolá. Fölhágott ágyára és hozzáfogott a taposáshoz. Ugy járta, hogy szinte
                  beleizzadt, de a domboruság csak nem akart eltünni. Maga alá kapta hát lábait: ugy
                  ugrált az ágyon. De már ezt a nyaggatást nem állotta a fiskálisok ágya sem, -
                  beadta a kulcsot, letört, csődöt mondott. Még szerencse, hogy Kertész épen
                  menekült a katasztrófától, nem a nemesebb testrészeire esett.
            </p>
				<p>
               (Már most mit csináljon?) Nem volt más mód, mint a kanapén hálni.
                  Kétrét hajolva kucorgott a keskeny butordarabon és megátkozta a falut és mezőket.
                  Aludni természetesen nem volt képes.
            </p>
				<p>
               Rágyujtott hát és füstkarikákat eregetett a levegőbe. Ezek rémes
                  felhőkké nőttek a falon. Egynémely füstgomoly ugy nézett ki, mint valami
                  antediluviális szörnyeteg. Egyszóval kellemetlen benyomást keltettek a
                  füstfelhők... Eldobta cigarettáját. És ime: az eldobott cigaretta - szörnyüség
                  elgondolni is! - négy lábra kapott és vágtatva rohant a csengetyüzsinórhoz, azon
                  szélsebességgel fölkuszott egész a boltozatig; onnan nézett le, két apró szemét
                  szemtelenül nekimeresztve a kis bácskainak.
            </p>
				<p>
               - Hát csak egy patkány volt! - vigasztalódott Kertész. - Azt hittem
                  már, hogy szellemek üznek velem rémes játékot.
            </p>
				<p>
               De mit ért ez a vigasz szegény Kertésznek! Hiszen a patkány nem
                  kisértet: az igaz, de mégis csak rémes állat.
            </p>
				<p>
               - Óh, micsoda helyzet ez! - jajgatott a szerencsétlen fiu, - a mikor
                  az ember annak is örül már, ha csak patkánynyal kell egy szobában hálnia! A
                  csengetyüzsinóron azonban még sem maradhat a szemtelen szuró szemeivel. Le kell
                  onnan kergetnem.
            </p>
				<p>
               Botja nem volt, a mivel lepiszkálhatná, hát a sapkáját vágta a
                  patkányhoz Kertész. Nem talált. Ujra hozzávágta. Ujra nem talált. (És mintha
                  vigyorogna a bestia!) Kertész dühbe jött. Fölkapta félcipőjét, azzal célozta meg a
                  patkányt. Az egyszer sikeresen: egyet nyekkent a féreg és élettelenül hullott a
                  földre.
            </p>
				<p>
               A kis ember ujra visszakuporodott fekvőhelyére és elkezdett egészen
                  szabályszerüen jajgatni. (A természetben nem volt vesztes, csak ő!) Majd eszébe
                  jutott, hogy abban a nagy fali szekrényben az ágya mellett egész kényelemmel
                  elférhet egy haramjavezér. Fölkelt hát és átkutatta a szekrényt. Egereknek cincogó
                  hada üdvözölte, de - hál’Istennek! - ember nem volt benne.
            </p>
				<p>
               Egy füst alatt aztán fölkutatta Kertész az egész szobát. Gyertyával a
                  butor alá világitott. Minden veszedelemtől tiszta volt a határ. (A patkány is
                  hulla már.)
            </p>
				<p>
               Lefeküdt és el is aludt végre. De rémesek voltak álmai... A patkány
                  mammut-nagyságuvá nőtt meg, - éppen be akarta uzsonnázni a kis bácskait, a mikor -
                  fölébredt. (Hála Istennek!...)
            </p>
				<p>
               János bácsi dörömbölt az ajtón. Mert be volt ám zárva az ajtó. Ki is
                  kapott érte a vitéz.
            </p>
				<p>
               - A nagyságos ur félni szokott magában? Igen? Mitől? Nincsenek
                  kisértetek. A harámbasa fia pedig ügyet sem vet nagyságodra: az nemesebb prédára
                  leselkedik... Különben már tizenegy óra, - ha netalán föl akar kelni. Mi kell
                  reggelire: szalonna, piritós, szalámi, teával vagy snapszszal?
            </p>
				<p>
               Kertész először is órája után kapott. Csakugyan tizenegy óra volt.
                  Elröstelte magát; fölugrott, hogy majd felöltözködik és kijelentette, hogy csak
                  teázni fog.
            </p>
				<p>
               Ekkor eszmél csak János bácsi, hogy hiszen a vendég a kanapéra került
                  valahogyan az ágyából. (Mi lehet az oka?) Megvizsgálja az ágyat. Az most
                  romhalmazként borult a saját fejfájára.
            </p>
				<p>
               - Letört az ágy a nagyságos ur alatt? Hát hány mázsa a nagyságos ur?
                  Mert a pándi tiszttartóról tudom, hogy két mázsát nyom és az alatt még meg se
                  nyekkent ez az ágy.
            </p>
				<p>
               Most már tudta Kertész, hogy kitől származott az üreg a derékaljban.
                  A pándi tiszttartó két mázsája volt a szülőanyja...
            </p>
				<p>
               Jancsi bácsi - miután nem akartak vele barátságos diskurzusba
                  elegyedni - kiment. Kertész pedig azon töprengett, hogy ki a manó lehet az a
                  harámbasa fiók, a ki nálánál nemesebb prédára vágyik.
            </p>
			</div>
			<div type="chapter">
				<head>
               Az álom teljesedik.
            </head>
				<p>
               Sipiczky és Dobayné még reggeli előtt találkoztak egymással. Még
                  akkor mindenki aludt. Ők keltek föl legkorábban. Egyedül voltak az ebédlőben.
                  Üdvözölték egymást. Azaz Dobayné nem is üdvözölte Sipiczkyt, csak nézte őt. Kék
                  karikába foglalt nedves szemeivel ugy méregette a csontos embert, mintha erejét
                  becsülgetné.
            </p>
				<p>
               A lengyel ismételte üdvözletét:
            </p>
				<p>
               - Kisztihand, jó reggelt kivánok!
            </p>
				<p>
               Semmi válasz.
            </p>
				<p>
               - Haragszik?... Azért?
            </p>
				<p>
               - Hogyan érti? Miért?...
            </p>
				<p>
               Tudni akarta a buja asszony, hogyan fogja föl Sipiczky azt a tegnapi
                  kézszoritást. És a lengyel ugy gondolta, hogy izgatni fogja őt válaszával. Ő nem
                  félt attól, hogy kudarcot vall. Mosolyogva felelte:
            </p>
				<p>
               - Azért, hogy tegnap oly merészségre vetemedtem magával szemben.
            </p>
				<p>
               - Azt nem is türöm: jegyezze meg!
            </p>
				<p>
               - De mikor a vérem!... Nézze kérem, a hogy maga tegnap ott ült, azon
                  a zsöllyén, testéhez feszülő ruhájában, nyughatatlanul, mint a higany, nyitott
                  ajakkal: meg kellett magamról feledkeznem, - elbüvölt a látvány csábos varázsa, az
                  a sziréni mosoly...
            </p>
				<p>
               - Az a csábos varázs?
            </p>
				<p>
               - Igen. Maga egy csábos, egy kivánatos asszony.
            </p>
				<p>
               - Megtiltom...
            </p>
				<p>
               - Ne tiltson meg, kérem, semmit, - szakitotta félbe a lengyel, -
                  ugyis tudom, hogy már nem neheztel reám; még azt is tudom, hogy velem
                  álmodott.
            </p>
				<p>
               - Szemtelen!
            </p>
				<p>
               - Igen. Álmában én öleltem magát, csókoltam ajakát, gyötörtem
                  felséges...
            </p>
				<p>
               - Sipiczky!...
            </p>
				<p>
               - Igen és ön küzködött, harapott, karmolt. De mindez nem használt
                  semmit, én lettem a győztes, összeroskadt testi erőm alatt. És én szerettem magát,
                  Ida és maga is nagyon szeretett már akkor...
            </p>
				<p>
               Dobayné kővé meredten bámulta ezt a határtalan merészséget. Ha
                  mindazt megteszi, a mit beszélt, még hagyján, - a tett enyhébb beszámitás alá esik
                  az ő fölfogásában, mint a beszéd, - de!... Azon is bámult Dobayné, hogy álmát ugy
                  eltalálta a lengyel, hogy ugy olvasott az ő könyvében. Szinte elfelejtett
                  haragudni: annyira csudálkozott rajta.
            </p>
				<p>
               És Sipiczky válaszolt bámész tekintetére:
            </p>
				<p>
               - Ugy-e eltaláltam? Ugy-e vágyott utánam? Vagy egyáltalán egy erős
                  férfi után? - szólt és átkulcsolta kezeivel az asszony csuklóit.
            </p>
				<p>
               - Ereszszen!
            </p>
				<p>
               - Nem eresztem.
            </p>
				<p>
               - Én kiáltok.
            </p>
				<p>
               - Azt nem teszi.
            </p>
				<p>
               - Esküszöm...
            </p>
				<p>
               - Ne esküdjék, - tiltakozik Sipiczky és merészen átkapja a szép
                  asszony derekát.
            </p>
				<p>
               Az fölszabadult kezével tolta magától a férfit, de hiába. Erős volt a
                  lengyel. Mint vaskapocs karolta át és szoritotta magához a nőt, hogy csak ugy
                  kapkodott levegőért. De azt sem tehette, csak egy pillanatig. A férfi szájára
                  tapasztotta ajakát és csókolta szenvedélylyel, igazi szenvedélylyel, hogy szinte
                  megfojtotta a nőt ez az ölelkezés.
            </p>
				<p>
               Az asszonyban nagy volt az ellentálló erő. Büszkesége fölébe
                  kerekedett vérének. Összes erejének megfeszitésével igyekezett kibontakozni a
                  merénylő karjaiból.
            </p>
				<p>
               Az nem bocsátotta el. Nevetett.
            </p>
				<p>
               - Ha akarom, az enyém vagy. Akkor vagy az enyém, a mikor én akarom.
                  Szeretlek, te gyönyörü asszony!... És most eleresztlek, ha megcsókolsz. Még most
                  nem kérek tőled egyebet... Csókolj meg, Ida, - lihegte Sipiczky.
            </p>
				<p>
               - Megfojt. Ereszszen, - kérte a remegő asszony.
            </p>
				<p>
               - Csókolj meg először. Látom, hogy oda vagy; látom, hogy
                  szeretsz.
            </p>
				<p>
               - Utálom...
            </p>
				<p>
               - Nem igaz. Az enyim vagy.
            </p>
				<p>
               - Bejönnek.
            </p>
				<p>
               - Nem bánom. Mig meg nem csókolsz, el nem bocsájtalak, történjék
                  bármi, - esküszöm.
            </p>
				<p>
               Az asszony ugy lihegett a gyönyörtől és az erőlködéstől, mintha
                  utolsó lehelletét adná ki testéből... Fáradt volt már. Ellentállása gyöngült: a
                  testi is, lelki is. A teste odatapadt a férfi kebelére, csak fejét tartotta még
                  vissza. Azt meg megfogta Sipiczky és szeliden - nem kellett már hozzá erőszak - a
                  vállára hajtotta. Majd lassacskán lefejtette az asszony derekáról másik kezét is.
                  Az teljesen fölszabadult ezzel - elfuthatott volna... És - nem futott el. Ott
                  maradt, ott hagyta forró testét, csináljon vele, a mit akar. Sipiczky két kézre
                  fogta a meggyötört nő felhevült arcát és megcsókolta mind a két szemét.
            </p>
				<p>
               És az asszony, a megtört büszke asszony ezzel most már nem elégedett
                  meg: ajakát nyujtotta neki oda. Egy konvulziv csókban, egy őrjöngő csókban
                  egyesültek ajkaik. A nő nyögött. A férfi zihált...
            </p>
				<p>
               És görcsösen körülfogta Dobayné a férfi nyakát, ugy rebegte szinte
                  elhalón:
            </p>
				<p>
               - Az uram vagy, a parancsolóm. Imádlak! Tied mindenem.
            </p>
				<p>
               - Igen, az enyim leszel, - mondta Sipiczky, - mert ugy akarom. -
                  Ezzel otthagyta az asszonyt.
            </p>
				<p>
               Ez meg - mihelyst eltávozott a csábitó, szivéhez kapott, kacagott,
                  ujongott - alig zabolázhatta örömét. Most már tudta, hogy el fog bukni, s hogy
                  méltón fog elbukni. Annak örült olyan nagyon.
            </p>
				<p>
               Sipiczky pedig kiment a szabad levegőre. Melege volt, le akarta magát
                  hüteni. Kisétált az udvarra és szarkasztikusan mosolygott maga elé. (A terv jó. A
                  dolog jól megy.) De lassacskán csak elül mefisztói gunyorossága, más, szelidebb
                  érzelmek kerekednek felül benne, a mint visszaidézi őrült ölelkezésének egyes
                  részleteit.
            </p>
				<p>
               (Hogy küzdött vele az az asszony! És hogy dobta oda magát neki, a
                  mikor látta, hogy hiábavaló az erőlködése!... Mily szenvedélyes volt a csókja,
                  mily forró az ölelése, és hogy remegett egész teste! És milyen test! Ruganyos,
                  üde, mint egy husz éves leányé. Érezte kemény, izmos idomait - a ruhán
                  keresztül.)
            </p>
				<p>
               Sipiczkyt elfogta a mámor. Soha, még jogászkorában sem lelkesült
                  annyira a szerelemért. Bevallotta magának, hogy vágyott ez után az asszony után, a
                  kit csak azért akart elcsábitani, hogy kihasználhassa. Elgondolta, hogy ennek az
                  asszonynak - kit játékszerévé akart tenni - könnyen válhatik játékszerévé maga és
                  akkor csak salakja marad ennek az ő bünének, mentsége, célja nem...
            </p>
				<p>
               Kiegyenesedett a lengyel és megdöngette mellét. Fogadást tett:
            </p>
				<p>
               - Soha! Erős leszek!... Addig, a meddig boldoggá nem tettem őket...
                  Csak addig? (Keserüen elkacagja magát). No hát egy nyomorult gazfickó vagyok és
                  maradok - hiába! - Szegény öreg!...
            </p>
				<p>
               Sipiczky ezután Incit kereste föl. Ott sürgött szegényke a reggeli
                  asztal körül. Szomoru volt, de azért kitörő örömmel üdvözölte barátját. Az nem is
                  viszonozta; üdvözlet helyett csak annyit sugott neki:
            </p>
				<p>
               - Alighanem elmarad már a jegyváltás is, testvérkém. Holnaputánig
                  ügyünk rendben. Csak bizalom!
            </p>
				<p>
               Inci mosolygott és - nem hitt. (Hisz az nem lehet; annyi boldogság
                  nem fér el a földön!)
            </p>
				<p>
               ...A reggelinél fáradtnak és sápadtnak nézett ki Dobayné. Az izgalom,
                  a félig-meddig kielégitett vágy, lágy, odaadó, nőies jelleget kölcsönzött
                  lényének. A bujaság elült arcáról: - ugy nézett ki, mint egy szerelmes, szelid
                  asszony, ki nagyon boldogan él az urával. Igy még szebb volt, mert nőiesebb
                  volt.
            </p>
				<p>
               Sipiczky szivéből gyönyörködött benne. Az ő müvének, bár szentségtörő
                  müvének hatását látva, föltámadt benne az önbizalom, sőt bizonyos elbizakodottság.
                  Képesnek érezte, hitte magát arra, hogy megváltoztassa a szerelmes asszony egész
                  jellemét - gyökerestől még most is, hiába harminchat éves. (Igen, képes lenne a
                  bachansnőből szelid hitvest formálni.)
            </p>
				<p>
               Dobayné nem nézett csábitójára: nem mert. Valami különös érzés
                  tiltotta ezt neki. Már nem büszkesége (az nem pirul), valami más, előtte eddig
                  ismeretlen érzelem pirulásra késztette őt legyőzője előtt.
            </p>
				<p>
               ...Még aznap többször megcsókolták egymást a házasságtörők. De már
                  csak szeliden, nem a vad gyönyör érzetével, - csak ugy, mint az igazi szerelmesek,
                  a kik tisztelik egymást. Az asszony mindannyiszor átkulcsolta karjaival a férfi
                  nyakát és azt sugta neki, hogy: „Egyetlenem!” A férfinak még durvább volt a
                  szerelme, - igy válaszolt: „Az enyém vagy, szeretlek!”
            </p>
				<p>
               Az asszony már szerelmes volt, - szerette kedvesét nagyon, mert első
                  szerelmével szerette. A férfi még nem szeretett, csak vágyott inkább asszonya
                  után. - De nagyon vágyott utána.
            </p>
				<p>
               ...Délután, a mikor egy félórára magukra maradtak, azt kérdi Sipiczky
                  kedvesétől:
            </p>
				<p>
               - Mikor leszel egészen az enyém, Ida?
            </p>
				<p>
               És az asszony azt felelte pirulva:
            </p>
				<p>
               - A mikor parancsolod, nincs akaratom.
            </p>
				<p>
               Sipiczky kapott a szón.
            </p>
				<p>
               - És ha én most egyebet kérnék tőled? Ha mást akarnék? Értsd
                  meg...
            </p>
				<p>
               - Értelek; mindent megteszek neked, mert imádlak. Mondtam, hogy veled
                  szemben nincs akaratom.
            </p>
				<p>
               - Elválnál a férjedtől?
            </p>
				<p>
               - El, - válaszolt mohón az asszony.
            </p>
				<p>
               - Megosztanád velem a nyomort?
            </p>
				<p>
               - Meg, ezer örömmel!
            </p>
				<p>
               - Hát azt nem kivánom...
            </p>
				<p>
               - Miért? Kivánd, parancsold, ha szeretsz.
            </p>
				<p>
               Sipiczky komolyan, rendreutasitólag feddte az asszonyt:
            </p>
				<p>
               - Volna lelked azt a becsületes, ősz embert megölni?!
            </p>
				<p>
               Dobayné elpirult és sóhajtott. Sipiczky folytatta:
            </p>
				<p>
               - Ha nem volna férjed, vagy rossz férjed volna, elvinnélek és te
                  követnél, ha ugy akarnám.
            </p>
				<p>
               - Igen, igen.
            </p>
				<p>
               - Mert szeretsz.
            </p>
				<p>
               - Mert szeretlek, mert imádlak...
            </p>
				<p>
               Sipiczky lehajtotta fejét, - gondolkozott. Lázas szerelmi vallomásaik
                  közepette a tervére, kötelességére gondolt. Azt mérlegelte, hogy elég érett-e már
                  ez a terv ahhoz, hogy legalább megkisérthesse megvalósitását. Ugy találta, hogy
                  igen.
            </p>
				<p>
               - Itt maradsz, Ida, hogy boldoggá tehesd leányodat, - mondta szinte
                  durván Sipiczky - miután elhatározta, hogy a döntő cselekvés terére lép.
            </p>
				<p>
               Az asszony összerezzent.
            </p>
				<p>
               - Ő boldog.
            </p>
				<p>
               - Nem igaz! Hazudsz, asszony! Mindent tudok.
            </p>
				<p>
               Dobayné elképedt.
            </p>
				<p>
               - Mit tudsz? - kérdi hebegve.
            </p>
				<p>
               - Azt tudom, hogy eladtad leányodat annak a gazdag, üresszivü
                  majomnak, holott tudod, hogy Kalvylt szereti; azt tudom, hogy terrorizálod azt a
                  szegény, ártatlan teremtést, a ki - mert nem mer neked ellenszegülni, - inkább
                  meghal, mintsem hogy Kertészé legyen... Hogy micsoda ördögi hatalmad van fölötte,
                  azt már nem tudom, azt meg nem foghatom. Megvarázsoltad-e, mint a szemüveges kigyó
                  a galambot, vagy kínozod-e mint egy inkvizitor?!...
            </p>
				<p>
               Dobayné sirásra fakadt e kegyetlen szavak hallatára. Már nem leánya
                  sorsa, hanem saját boldogsága lebegett szemei előtt, azt védte:
            </p>
				<p>
               - Az Istenért, Alfréd, te nem szeretsz, te gyülölsz!
            </p>
				<p>
               - Szeretlek érzékeimmel, - esküszöm - és a szivemmel, lelkemmel is
                  szeretni foglak, ha teljesited akaratomat.
            </p>
				<p>
               - Oh, ha csak attól függ a szerelmed, - akkor az nem elég nekem, a
                  mikor én téged szivem utolsó csepp vérével is szeretlek.
            </p>
				<p>
               - Imádni foglak, ha megváltozol. Pedig megváltozhatol. Im, itt az
                  első lépés...
            </p>
				<p>
               - És ha nem teszem meg? - próbálkozott mégis az asszony, de már nem
                  daccal, csak félénken habozva.
            </p>
				<p>
               - Akkor itt hagylak és még csak egyszer teszem be házadba lábamat:
                  itt leszek az Inci temetésén, hogy soha többé ne lássalak.
            </p>
				<p>
               - És ha megteszem, nagyon fogsz szeretni? Hű maradsz hozzám? El nem
                  hagysz soha? - kérdi szenvedélylyel az asszony, kedvesét.
            </p>
				<p>
               - Imádni foglak és el nem hagylak soha.
            </p>
				<p>
               Elfelejtett erre Dobayné mindent és mindenkit: Incit, Kertészt,
                  Kalvylt, csak ezeket a szavakat hallotta: „Imádni foglak és el nem hagylak soha”.
                  Fölugrott és Sipiczky karjaiba omlott, ugy ölelte őt szenvedélyesen.
            </p>
				<p>
               - A tiéd vagyok, rendelkezz velem... Intézd el... Rád bizom... Mondd
                  meg nekik... Incinek is... Nem élhetek nélküled... Nem tehetek róla...
                  Megváltozom... Hitvesed leszek Isten előtt... Megjavulok... Te légy az Inci apja,
                  - rebegte az asszony szakadozottan, fuldokolva.
            </p>
				<p>
               Ujongva zárta karjaiba Sipiczky és csókolta, a hol érte: haját,
                  szemét, száját és minden csókja után ismételte: „Szeretlek, szeretlek, soha senkit
                  igy nem szerettem.”
            </p>
				<p>
               És igazat mondott a lengyel, még csak nem is képzelődött. - Ugy még
                  nem szeretett senkit, mint azt az érett szép asszonyt. Abban az ő ujongásában
                  nemcsak sikerén érzett kitörő öröme visszhangzott: nagy részben a szerelem
                  diadalkiáltása, volt az...
            </p>
				<p>
               Hát ez volt Sipiczky terve. Jól számitott, bevált emberismerete,
                  megmentette Incit. Hogy milyen eszközökkel és mily módon: azzal most nem
                  gondolt... Kirohant, hogy hirdesse diadalát. De előbb még utjába akadt Kertész.
                  Annak csak ennyit mondott:
            </p>
				<p>
               - Passz! Eins brennen! - s azzal szaladt tovább, hogy fölkeresse
                  gyámoltjait.
            </p>
				<p>
               Kertész utána mordult:
            </p>
				<p>
               - Ez a fráter megőrült!
            </p>
			</div>
			<div type="chapter">
				<head>
               Sipiczky terve.
            </head>
				<p>
               Nemsokára megtalálta az őrült fráter a szerelmeseket: a kocsiszinben
                  voltak. De miután az öreg Dobay is velük volt, természetesen csak kezével és
                  arcával rángatózott az öreg ur háta mögött - mint egy néma bolond - ugy magyarázta
                  volna az eseményeket.
            </p>
				<p>
               Természetesen ezt nem lehetett megérteni. Pedig sugni se lehetett,
                  mert a papa éppen a kocsikat magyarázta, hát oda kellett figyelni
                  mindenkinek.
            </p>
				<p>
               - Csak meg ne pukkadjak, - gondolá Sipiczky, - mig végére ér az öreg.
                  Addig, mit volt tennie, ő is beállt a hallgatóság sorába.
            </p>
				<p>
               - Látjátok, gyerekek, ez a „táltos”. Azért neveztem el igy, mert két
                  első kereke jóval nagyobb, mint a hátulsók. Nincs ilyen több a kontinensen. Egy
                  őrült kocsigyártó csinálta, illetve alakitotta át ilyenre azzal a megokolással,
                  hogy lejtnek lefelé nem kell majd a kereket megkötni: az edénye vizszintes marad,
                  hát orra nem bukhatik az ember benne... Ez a „köpőláda”. Egyszer kiröpültem
                  belőle, azóta penzióban van. Különben pompás kis kocsi volna, ha föl nem dülne
                  mindig... Ez az „erdei lak”, ez a cséza. Még a nagyapám vette ezelőtt százkilenc
                  esztendővel, azért lóg szijjon. Ma már ló nem birja megmozditani, de hat ökör
                  igen. No látjátok: ebben szoktam én lakni cséplés idején, a mikor is a tanyáról
                  nem járok éjjelre haza. Kivontatom egyszerüen ezt a kocsit az erdő szélére és
                  belekvártélyozom magamat. Azért neveztem el „erdei lak”-nak. Különben fájn
                  szerszám ez; pompás lakás esik benne. Nézzétek: kidobattam belőle az üléseket s
                  egy vaságyat tétettem helyébe, meg egy mosdóasztalt... Ez a „várkastély”, ezt már
                  magyaráztam.
            </p>
				<p>
               Az öreg végre elkészült a kocsikkal, mert befelé terelte
                  vendégeit:
            </p>
				<p>
               - Sötét van, gyerekek. De meg az uzsonna ideje is itt lenne már, vagy
                  mi. Gyerünk be.
            </p>
				<p>
               Mialatt Dobay feldörömbölte Jancsi bácsit, azalatt Sipiczky
                  megsughatta Incinek:
            </p>
				<p>
               - Nem váltunk jegyet, Incikém. El van intézve.
            </p>
				<p>
               A leányka csudálkozó tekintete folytán kétszer becsületszavát adta és
                  háromszor megesküdött Sipiczky. És mikor az se használt, szivére tette kezét, ugy
                  mondta:
            </p>
				<p>
               - Kérdezze meg a mamától, ha nekem nem hisz.
            </p>
				<p>
               Inci fölsikoltott. Ugy elfutott, mint a nyílvessző, be, egyenesen az
                  anyjához.
            </p>
				<p>
               - Hova szalad a gyerek? Inci! - hivta az apja, de miután nem jött,
                  maga ment utána, majd egyet gondolt, visszatért a küszöbről, eszébe jutott valami
                  dolga.
            </p>
				<p>
               - Mit mondtál neki? - kérdé Kalvyl barátját.
            </p>
				<p>
               - Mit, te fülesbagoly, te őrült köszörüs?! És nem találod ki? Hát
                  ügyetek rendben van: azt mondtam neki. Nincs jegyváltás! Nem hallod, te siket, te
                  vak, te pupos! - lármázott a lengyel és megragadva jóbarátját, erővel
                  megpolkáztatta, hogy csak ugy lihegett belé.
            </p>
				<p>
               - Hogy csináltad? - kérdi Kalvyl, a mint lélegzethez birt jutni a
                  nagy örömtől. - Te drága, te egyetlen barátom?
            </p>
				<p>
               - Komiszsággal, de az mindegy: a cél szentesiti az eszközt...
                  Különben nem mondhatom meg az eszközöket. Soha se is kérdezd, hallod? Inci se
                  kérdezze soha: mondd meg neki. Sikerült - vége! (Hát nem is kérdezte Inci, de nem
                  is sejtette soha.) - És most legott megrendeled a gyürüket, érted? - hadarta
                  örömében a lengyel.
            </p>
				<p>
               - Értem, - felelte a festő egyszerüen és boldogan.
            </p>
				<p>
               - Kertésznek nem szólsz semmit, a mamának sem. A magatartásod olyan,
                  mint eddig. A továbbiak felől még gondolkoznom kell, még egyszer meg kell
                  beszélnem a mamával az ügyet. Kertész most biztosan a szobájában lesz, Inci meg az
                  anyjánál. Ezeket szétrebbentem és ideterelem az Incidet. Örüljetek egymásnak. Jó?
                  - beszélt összefüggés nélkül Sipiczky, aztán elszelelt, magában hagyva
                  Kalvylt.
            </p>
				<p>
               De csak egy pillanatra maradt magában a festő, a másik pillanatban
                  már ott volt Inci is mellette, azaz nem is mellette: ott csüngött a nyakán és
                  sirt, zokogott a boldogságtól.
            </p>
				<p>
               S az ifju átkarolta a leányka vállát és egy csókot lehelt fehér
                  homlokára...
            </p>
				<p>
               *
            </p>
				<p>
               ...A mikor Inci berontott anyjához, - mint egy nyári forgószél, - az
                  éppen imádkozott. Legalább ugy nézett ki, mintha imádkoznék, mert össze voltak
                  kulcsolva a kezei.
            </p>
				<p>
               Dobayné csakugyan imádkozott - a boldogságáért. Bensőséggel kért
                  Istentől bünbocsánatot; azt kérte tőle, hogy szentesitse bünét: a házasságtörést!
                  Még nem volt ép erkölcsi érzéke, hogy ilyet mert kérni az egek urától. Csak azt
                  érezte, hogy ő most jobb, tisztább lelkü, mint volt büne előtt. Ez a tudat
                  tévesztette meg.
            </p>
				<p>
               A leányka meglátva anyját, - ahogy még sohase látta, - leborult
                  előtte, mint egy szent előtt s átkulcsolta térdeit: ugy kérdezte tőle, onnan a
                  földről, - nem szavakkal, csak a szemével, - hogy igaz-e a mit Sipiczky
                  mondott?
            </p>
				<p>
               Az anya lehajlott leányához és fölemelte őt. Csókolgatta is,
                  simogatta is, aztán azt mondta neki:
            </p>
				<p>
               - Szeresd Sipiczkyt, neki köszönhetsz mindent.
            </p>
				<p>
               Ebben a pillanatban jelent meg az ajtóban Sipiczky, hogy a festőhöz
                  „terelje” Incit. Csak ennyit mondott a leánykának:
            </p>
				<p>
               - Az ebédlőben van.
            </p>
				<p>
               Inci megértette. Kezet csókolt anyjának hálás szeretettel és
                  kiszaladt - jegyeséhez.
            </p>
				<p>
               Sipiczky pedig átkarolta a mamáját és megcsókolta forrón, hosszasan.
                  Aztán mélyen a szemébe nézett és igaz szeretettel sugta:
            </p>
				<p>
               - Oh, hogy szeretlek én! Minden órával csak nő szerelmem... Miért
                  hogy nem lehetsz az én feleségem?! Miért kellett egy bün árán szivedhez jutnom?!
                  Hát már én örökké csak a bün kenyerén éljek? A jót is bün árán gyakorolhassam
                  csupán?!
            </p>
				<p>
               Most - hogy már boldognak érezte magát Sipiczky - kezdett csak igazán
                  ébredni a lelkiismerete. Már átlátta tettének aljasságát, már alig mentegette
                  magát annak motivumával. Keserü önvád kínozta.
            </p>
				<p>
               Az asszonyt nem. Neki más volt a - még nem tisztult - fölfogása.
            </p>
				<p>
               - A bün sulyát én nem érzem, Alfréd, - mondotta, - nem vétkezünk mi -
                  én nem hiszem. Sőt ugy érzem, hogy csak most ébredt föl bennem a nőiesség; érzem,
                  hogy jobb vagyok, ugy mint nő, ugy mint anya. Anyává tettél. Anyává tett a
                  szerelem. Megnemesitett a szerelem... Nem lehet az bün, Alfréd!
            </p>
				<p>
               - De az: nagy bün. Ám viseld sulyát. Én is viselem, igen,
                  viselem.
            </p>
				<p>
               - Boldogtalan, boldogtalan leszel, ha igy gondolkozol, - aggódott a
                  szerelmes asszony. - Ne feledd el a bünt! Ne lásd, csak a szerelmünket! Kérlek!
                  Oh, légy boldog! Mit tegyek, hogy boldog légy?
            </p>
				<p>
               Sipiczkyt meghatotta ez a nagy, igaz részvét.
            </p>
				<p>
               - Az vagyok, - mondta, - igazán. Hogy árnya van a boldogságomnak, az
                  még nem azt jelenti, hogy boldogtalan vagyok. Éretted vétkezem: ez a tudat már
                  magában boldogit és talán majd teljesen elfelejteti velem idővel, hogy - hogy igy
                  bántunk azzal a jó öreg emberrel... Igy kellett annak megesnie, - zárta be szavait
                  bánatosan.
            </p>
				<p>
               - Igen, másképp nem lehetett, édes szerelmem, drága
                  mindenségem...
            </p>
				<p>
               Az asszony a férfi vállára hajtotta fejét és behunyta szemeit. Az meg
                  cirógatta a szép arcát. Nem volt forró, már nem ütött ki rajta a démoni láng. A
                  bün révén tisztult ez a nő...
            </p>
				<p>
               Sokáig tartották átölelve egymást, boldogan, szelid gyönyörben.
                  Érzéki vágy most már egyikükben sem ébredt. Az igazi, tiszta szerelem lángja
                  megtisztitotta vérüket a salaktól. Igen, Sipiczky most már biztosan tudta, hogy
                  szeret, a mint - mindenről megfeledkezve - nézte azt a bágyadtan, de nőies bájjal
                  mosolygó arcot a kebelén. Mint egy szerelmes leány, olyan volt a harmincöt éves
                  asszony. Sipiczky összes érzékeivel élvezte szépségeit, csak nézte, nézte... Nem
                  is hallották, nem látták, hogy hirtelen nyilik az ajtó s egy ősz, pirosképü alak
                  jelenik meg annak küszöbén: ugy el voltak egymásba merülve.
            </p>
				<p>
               Egy pirosképü alak jelent meg az ajtóban, de egyszeribe fehér alak
                  lett belőle. Avagy csak egy szellem volt talán? Hiszen oly hirtelen eltünt ujra,
                  óvatosan téve be az ajtót maga mögött.
            </p>
				<p>
               ...Nem szellem volt...
            </p>
				<p>
               Alfrédnak csak jó későn jutott eszébe, hogy a másik szerelmes pár
                  ügyét is el kell intéznie kedvesével.
            </p>
				<p>
               - Mit csináljunk Kertészszel, édesem? - kérdezte tőle.
            </p>
				<p>
               - Elhalasztjuk a jegyváltást valami ürügy alatt s aztán levélben
                  adunk neki bővebb magyarázatot. Elvégre is, nem lehet vele kiméletlenül bánnom.
                  Ismerd be, szerelmem és egyezz bele.
            </p>
				<p>
               - Jó. Minden marad a réginél, forma tekintetében. A halasztást pedig
                  te adod tudtára.
            </p>
				<p>
               - Igen, a hogy parancsolod.
            </p>
				<p>
               - És beavassuk az öreg urat?
            </p>
				<p>
               - Talán egyelőre nem. Zavart csinálhatna.
            </p>
				<p>
               - Helyes... Körülbelül igy informáltam én is a fiatalokat.
            </p>
				<p>
               - A fiatalokat!? - kérdezte mosolyogva az asszony. - Mi az öregek
                  vagyunk! Hány éves vagy te, kedves?
            </p>
				<p>
               - Harmincöt.
            </p>
				<p>
               - Olyan idős, mint én.
            </p>
				<p>
               - De te szép vagy és üde, mint egy fiatal leányka, én meg már kopasz
                  vagyok...
            </p>
				<p>
               Az asszony keblére vonta kedvese kopasz fejét s ott csókolta meg, a
                  hol a legkopaszabb volt.
            </p>
			</div>
			<div type="chapter">
				<head>
               A magyar nemes.
            </head>
				<p>
               A vacsoránál feltünt az öreg ur kinézése. Egészséges, piros-pozsgás
                  arcáról eltüntek a rózsák: halvány volt egészen és mintha megnyult volna, mintha a
                  ráncok mélyebben ültek volna rajta, mint máskor. A haja se volt rendben: kuszán
                  meredtek gyér hajfürtei az égnek. A kedve azonban jó volt s azért szokatlan
                  kinézése nem okozott nagyobb aggodalmat.
            </p>
				<p>
               - Biztosan sokat ettél, öregem, attól van változásod. Ne egyél ma
                  többet, ha szeretsz, - kérte a felesége.
            </p>
				<p>
               - Szeretlek, édes, hát nem eszem és rendben lesz holnap minden,
                  biztositalak, - válaszolt az öreg ur bonhomiával.
            </p>
				<p>
               Mert azt nem vette észre senki, csak Sipiczky, mint esett le álla e
                  szavak után és mint meredt az égnek üres szemeivel, hogy ugy nézett ki, mint egy
                  halotti álarc. Nem is nagyon vehette ezt más észre, mint az éles megfigyelő
                  Sipiczky, mert csak egy pillanatig tartott. A másik pillanatban már megint a
                  tréfás öreg ur lett belőle. Csak az volt különös, hogy néha összeszoritotta
                  fogait, mintha attól félne, hogy alsó álkapcsa leválik fejéről.
            </p>
				<p>
               Az asztalnál különben emelkedett volt a kedv. Hogyne! Négy
                  szerelemittas fiatal sziv boldogsága pecsételtetett meg a mai napon. Az igaz, hogy
                  kettő közülök bünös volt, de büne sulyát azok közül sem érezte csak az egyik
                  igazában. A másik meg elüzte magától a sötét felhőt. A lelkiismeret a magányban s
                  a sötétben végzi tisztitó munkáját...
            </p>
				<p>
               Incire gyönyörüség volt nézni is. Hol dévaj mosoly játszott ajkán,
                  hol szemei nedvesedtek meg s akkor az ég felé nézett, mint egy szent Cecilia.
            </p>
				<p>
               Csak Kertészke volt csöndes. Busult egy kissé, mert kétszer
                  szólitotta meg menyasszonyát és kétszer kapott tőle olyan választ, a mi a kérdésre
                  nem volt felelet. Ez bosszantotta a kis embert.
            </p>
				<p>
               - Miért olyan szórakozott ma Inci? Miért olyan figyelmetlen vőlegénye
                  iránt? Semmi se bánthatja, hiszen vig, mint a madár, sőt ki is van pirulva...
                  Mitől pirulhatott ki? - kutatgatta a kis vőlegény, de nem sokáig törte rajt’a
                  fejét, neki az nem volt szokása. Hát megnyugodott abban, hogy az egész csak női
                  szeszély, majd másképp lesz holnap. Kertész egyáltalában igen könnyen nyugtatta
                  meg magát, különben is. Sohase csinált magának fölösleges skrupulusokat. - Minek
                  a’? - szokta mondani. - Elég, ha akkor kezd a fejem fájni, mikor kisül a
                  kellemetlenség. - Nem fájlalta hát a fejét, hanem derekasan nekilátott a
                  gyümölcsös rizsnek. Ez volt szerinte az egyedüli európai étel, a mi idáig ebben a
                  házban asztalra került.
            </p>
				<p>
               Az öreg ur iránt való tekintetből - a kit lefekvésre nógattak -
                  különben hamar föloszlott a kis társaság.
            </p>
				<p>
               Szegény Dobay nem is nagyon kérette magát. Ugy látszik, fogyóban volt
                  a lelki ereje. De azért nem mulasztotta el, hogy bekopogtasson felesége
                  hálószobájába: ott megcsókolta szép asszonyát, de nem az arcán, mint rendesen
                  szokta, hanem a homlokán... Ő tudta, miért. Nemsokára el is bucsuzott tőle. Akkor
                  már kezet csókolt feleségének és nem ugy bucsuzott el tőle, hogy: „Jó éjt!”, hanem
                  igy: „Az Isten legyen veled!”
            </p>
				<p>
               Nem volt ebben semmi feltünő - hát nem is tünt föl a bünös
                  asszonynak. Ennek különben is másutt járt a gondolata. De azért megsimogatta ura
                  arcát s kézcsókját visszaadta neki.
            </p>
				<p>
               Tény, hogy szépen bánt vén urával a fiatal menyecske. Ritkán
                  keseritette meg és mindig tisztelettel közeledett hozzája. Talán szerette is -
                  addig, a meddig - a maga módja szerint. Már a régi módja szerint, mert ez az uj
                  szerelme már igazi nagy szerelem volt; ugy a férjét sohase szerette.
            </p>
				<p>
               Még leányától is elbucsuzott Dobay. Melegen átkarolta gyönyörü
                  magzatját és azt kérdezte tőle, hogy boldog-e nagyon.
            </p>
				<p>
               A leányka lelkesen válaszolt:
            </p>
				<p>
               - Nagyon, kimondhatatlanul boldog vagyok.
            </p>
				<p>
               - Ugy jó, lelkecském. Légy örökké boldog és sohase
                  csalatkozzál...
            </p>
				<p>
               Szobájába már csak vánszorogva jutott el Dobay. A térdei remegtek
                  nagyon. De azért tartotta magát. Segitség nélkül vetkőzött le és feküdt az ágyába.
                  Ott imádkozott vagy egy félóráig, csak ugy fekve, mert ülni vagy térdelni nem volt
                  ereje. Egy mély fohászszal fejezte be imáját. Aztán gondolatokba merült.
            </p>
				<p>
               S a mint gondolkozott, néha még egy-egy mosoly is szökött ajakára: a
                  napnak egy visszaröppenő sugára. Mert fényes nap volt az ő élete, különösen, mióta
                  megházasodott. Imádta feleségét és gyermekét. Amannak csak jó tulajdonait látta és
                  érezte, emennek meg nem voltak rossz tulajdonságai. Büszke volt reájuk.
            </p>
				<p>
               ...Elgondolta, hogy mily gyermekes örömmel jött házába a fiatal,
                  tizenhét éves asszonya; mily őszinte, odaadó bizalommal csüngött rajta, az öreg,
                  ötvenkét éves emberen... Csak a hála és szeretet emlékei merültek föl Dobay lelki
                  szemei előtt, az árnyképek elmosódtak emlékében, ő nem tudott haragot tartani, még
                  megharagudni is alig.
            </p>
				<p>
               ...A mint tovább füzi gondolatait: eljut a mai délután szörnyü
                  emlékéhez is. (Mert ő volt az, a ki meglepte feleségét Sipiczkyvel.) Ekkor fejéhez
                  kapott és melléhez, mintha valami ólomsulyu lidércet akarna onnan elüzni. El is
                  üzte.
            </p>
				<p>
               (- Mindenek dacára csak hálával és szeretettel tartozom neki azért a
                  boldogságért, a miben részesitett. Még mindig én vagyok adósa. Ő fiatal, joga van
                  az élethez; én egy fölösleges aggastyán vagyok, mindenki útjában, az ő útjában is.
                  Kitérek előle, hadd legyen a Sipiczkyé... Csak boldog legyen!) - Igy beszélt a
                  nagy lelke belőle.
            </p>
				<p>
               Arra nem gondolt - sokkal tisztább, naivabb volt annál - hogy
                  Sipiczky ott is hagyhatja az asszonyt. (Szeretik egymást, hát egyesüljenek.)
            </p>
				<p>
               Majd kis leánya férjhezmenetelére tért át és akkor már csakugyan
                  mosolygott: olyan volt az arca, mint egy átszellemült leányé. Szeretett volna
                  Kertész lelkébe látni...
            </p>
				<p>
               ...Éjfélt ütött a toronyban az óra, mire Dobay befejezte
                  elmélkedéseit. Ekkor fölkelt ágyából és mintha uj életre kapott volna, teljesen
                  szilárd, nyugodt léptekkel egy faliszekrényhez tartott s abból egy kis orvosságos
                  üveget vett elő. Kidugaszolta s a szájához emelte, hogy kiigya. De csak mást
                  gondolt és még nem itta ki.
            </p>
				<p>
               Levette a feszületet ágya fejéről és megcsókolta. Azután visszatette
                  szépen a helyére. Majd letérdelt és imádkozott. Először feleségeért és gyermeke
                  boldogságáért, azután a saját lelki üdvéért imádkozott.
            </p>
				<p>
               - Legyetek boldogok és ne felejtsetek, - voltak utolsó szavai.
            </p>
				<p>
               Ekkor fölkelt térdelő helyzetéből, fenékig kiitta az orvosságos üveg
                  tartalmát és éjjeli szekrényére tette az üres üveget... Aztán lefeküdt és
                  elaludt...
            </p>
				<p>
               ...Ugy elaludt, hogy sohase kelt föl többé. Megtért őseihez, magával
                  vivén azt a másik nemeslevelet, a mit maga állitott ki magának s a mi fényesebb
                  volt az elsőnél, a mit csak egy király kegyelme juttatott dédatyjának.
            </p>
				<p>
               ...Jancsi bácsi vette észre másnap először, hogy milyen csöndes ember
                  lett az ő kedves gazdájából. Csak ránézett, már tudta, hogy halott. Sok ilyet
                  látott ő már kilencvennégy esztendő alatt; volt benne gyakorlata.
            </p>
				<p>
               Pedig az öreg ur alig nézett ki holt embernek, olyan boldog,
                  elégedett arca volt itt maradt testének... Talán igy rendelkezett akaratával a hős
                  ember, hogy övéinek ezzel is kisebb legyen a miatta való bánkódásuk.
            </p>
				<p>
               ...Jancsi bácsi nem költötte fel a ház népét, mert még csak hat óra
                  volt. (Elég ideje lesz, - gondolta, - megtudniok a nagy szomoruságot akkor is, ha
                  maguktól fölkelnek) Addig azonban elküldött egy kocsit orvosért és, - nehogy
                  mulasztással vádolhassa magát, bár tudta, hogy nem csal a szeme, - megtette a
                  szokásos élesztési kisérleteket.
            </p>
				<p>
               Hát bizony csak mozdulatlan maradt az ő jó gazdája...
            </p>
				<p>
               Az aggastyán a halott ágya szélére ült, megcsókolta kezét és nem
                  eresztette el: a magáéban tartotta. Nem sirt, - mert ilyen öreg embernek már rég
                  nincsenek könyei, - se nem jajgatott. A jajszót olybá vette ő, mint Isten akarata
                  ellen való panaszt és lázadást... Az ilyen aggastyánoknak különös a
                  világnézetük.
            </p>
				<p>
               Az orvosok konstatálták, hogy a halál morfiummérgezés folytán állott
                  be. (Tulnagy adagot vett be a megboldogult ebből az álomitalból.)
            </p>
				<p>
               Azt azonban, hogy miért vett be Dobay egy oly nagy adagot, hogy miért
                  volt neki szüksége olyan igen hosszu, örök álomra: már nem tudta konstatálni
                  senki. Az öreg ur ugy rendezte el, hogy senki az ő halálát lelkére ne
                  vehesse.
            </p>
				<p>
               Mindössze csak egy ember akadt, a ki sejtette a halál okát. Az, a ki
                  meglátta, mint esett le egy pillanatra az öreg állkapcsa és mint üvegesedtek meg
                  élénk szemei: Sipiczky.
            </p>
				<p>
               Ez is csak sejtelem volt, de ez a sejtelem ott borongott egész életén
                  át az ifju ember homlokán. És nyomta szivét, furdalta lelkét az azon való
                  lélektisztitó fájdalom.
            </p>
				<p>
               Hej, és nem volt szabad könnyitenie rajta! Minek osztaná meg ezt a
                  terhet másokkal? (Őt illeti egyedül.)
            </p>
				<p>
               ...Eltemették a jó földesurat. Az asszonya tiszta szivből siratta...
                  Incinek csak nagy sokára jöttek meg a könyei. Az ő fájdalma erősebb volt testénél,
                  nem tudott rajta könyekkel könnyiteni. A falu népe teljes számmal jelent meg a
                  gyászon. Az ölbevaló gyermekét is elhozta az anyja. (Mert soha sem lesz többé
                  nekik ilyen jó uruk!)
            </p>
				<p>
               Különben fényes téli nap volt a temetés napja. Mosolygott a
                  természet... Miért ne? Hiszen csak egy magyar nemessel lett szegényebb a föld s ez
                  a fajta ugyis kifogyóban.
            </p>
				<p>
               A bölényeket hiába őrizteti, eteti a minden oroszok cárja - a
                  bölényeknek ki kell veszniük. Ugy határozta el a cárnál is nagyobb ur: a természet
                  rendelkező hatalma...
            </p>
			</div>
			<div type="chapter">
				<head>
               Tiz év mulva.
            </head>
				<p>
               Forró augusztusi nap. A természet néma, mint a sir. Nem mozdul
                  falevél a fákon. Csak az ember zajos: pöngeti kaszáját és szidja a
                  forróságot.
            </p>
				<p>
               Egy könnyű kocsi fordul be a lasnaki kastély udvarára. A kocsison
                  kivül négyen ültek benne.
            </p>
				<p>
               A hátulsó ülésen egy tündöklő szép asszony, leánynak is beillett
                  volna, olyan egyenesen és szendén ült a helyén. Még mindig karcsu volt, mint a
                  nádszál, csak arca telt meg egy kissé, ugy hogy gödröcskék képződtek benne.
            </p>
				<p>
               Mellette egy fehér muszelin-ruhába öltözött kilenc éves leányka:
                  csupa öröm és ragyogás az arca. Nem volt olyan szép, mint anyja, de rendkívülien
                  bájos az ő sötét, bámész szemeivel.
            </p>
				<p>
               A kis ülésen egy férfi ült: egy szikár, boldogképü ember és mellette
                  egy virgonc öt éves fiúcska, a kire nagyon kellett vigyázni; először azért, hogy
                  ki ne essék a kocsiból, másodszor meg, hogy ki ne üsse ostorával valamelyiküknek a
                  szemét.
            </p>
				<p>
               Bizony egy kissé neveletlen volt az a kis fickó. Nagyon kényeztette
                  az apja, mert szakasztott az anyja mása volt.
            </p>
				<p>
               Kalvylék voltak. János Incijével és gyermekeik. Látogatóba jöttek két
                  hónapra - a „mamáékhoz”.
            </p>
				<p>
               A mamáék a kapuban várták őket. Már ott megállitották a fogatot, -
                  nem győztek egy másodpercig várni, - leszedték tartalmát és jól össze-vissza
                  nyaggatták csókjaikkal és ölelésükkel.
            </p>
				<p>
               Ifjabb Kalvyl megsokalta a dolgot s a maltretirozás ellen ostorával
                  védekezett. De annál szivesebben vette Inci. Alig birt leszakadni az édes jó anya
                  kebléről. Igy volt vele éppen Kalvyl is. Az egy kopasz alakot fojtogatott és nem
                  akarta, nem birta elereszteni. A mama férje volt ez a kopasz alak: a „kis apa”.
                  Ugy hivták, hogy gróf Sipiczky Alfréd.
            </p>
				<p>
               A gyermekek ügyet se vetettek - mert unták már - a nagy ölelkezésre,
                  hanem azonmód hozzáfogtak mind a hatan a nemes „bujócska’” játékhoz.
            </p>
				<p>
               Igaz is! A hat közül négygyel nem számoltam még be. Pedig szép
                  gyermekek voltak a kis Sipiczky-fiuk: egyenesek, mint a fenyő, tekintetük villogó,
                  merész! De jól is voltak nevelve. Ha hazudni mertek, irgalmatlanul elverte az
                  apjuk.
            </p>
				<p>
               Sipiczky tiz év alatt olyan talpas lett, mint a medve. Magas,
                  csontos, de szikár alakja valahogyan dús idomzatra és húsfélékre tett szert.
                  Fehér, halvány arca meg ugy megbarnult, mint egy cigányé.
            </p>
				<p>
               - Hja, szorgalmatos gazda ám az én jó férjecském. De kell is a
                  gyermekekről gondoskodnunk. Aztán a teher is sok. Mert tudjátok, hogy megvettük a
                  szomszéd négyezer holdas birtokot, még pedig csaknem egészen adósságra. Hát ezt
                  akarja Alfrédem kitisztázni... Azért sült le ilyen feketére, mert reggeltől estig
                  bujja a mezőket, - magyarázta Sipiczkyné a gyermekeknek, s azalatt annyi
                  szeretettel, annyi bensőséggel nézett férjére, hogy szinte lehetetlen volt benne a
                  régi Dobaynét fölismerni.
            </p>
				<p>
               Csak szép arcéle maradt a régi. Termete elhizott egy kissé, hiszen
                  négy bimbót fakasztott azóta a szép, termékeny rózsatő, - hát nem csoda. De csoda,
                  ahogy az arckifejezése megváltozott. Szilaj, akaratos, parancsoló tekintete
                  megszelidült, ellágyult; ajakának élveteg vonalai teljesen elsimultak, nyugodt
                  mosolygássá enyhültek. Az anya és hitves volt immár: a nőiességnek igazi
                  tipusa.
            </p>
				<p>
               Ilyen csodás transzszubsztanciációkat visz végbe az emberben Isten
                  örök költészete: a szerelem.
            </p>
				<p>
               ...A szerető nő Isten legnemesebb teremtménye. S az a nő, a kinek
                  szive nincs, vagy föl nem ébredt: torzképe annak az emberiségnek, a melyet Isten
                  saját képére teremtett. A nő-tigrisek a legvadabb, a legvérengzőbb emberi
                  állatok...
            </p>
				<p>
               Hát Sipiczkyné megtanult szeretni. Imádta családját. Nagy, férjes
                  leányától számtalanszor kért bocsánatot a multért.
            </p>
				<p>
               - Nem tudhattam, mit csinálok. Nem értem, hogy követhettem én el azt
                  a vétket te ellenedben, a ki édes, jó gyermekem vagy és voltál mindig!
            </p>
				<p>
               ...Apró gyermekeit nagyon kényeztette a mama. Sipiczky alig győzte
                  helyrehozni, a mit felesége a fiain rontott.
            </p>
				<p>
               Már ő szigoru volt hozzájuk nagyon. Féltek is tőle a kis
                  oroszlánfiókok. És ha valaki azt kérdezte, hogy miért oly tulszigoru fiaihoz, igy
                  felelt Sipiczky:
            </p>
				<p>
               - Nem akarom, hogy olyan bitangokká nőjjenek föl, mint a milyen az
                  apjuk volt harminchat esztendeig. Ehhez pedig szigor kell. Ismerem a fajtámat...
                  Ezek legények lesznek, arról jótállok! - És büszkén megvillant a jó lengyel szeme,
                  a mint végignézett a négy szép fián.
            </p>
				<p>
               Inci „apácskának” hivta Sipiczkyt és nem engedte el magának soha,
                  hogy valahányszor üdvözölte, meg ne csókolja az „apácska” kezét. Hiába haragudott
                  érte az „öreg”, csak elkapta kezét: észre se vette és rajta volt a csók.
            </p>
				<p>
               - Tudod, Incikém, hogy nem szeretem. Nekem kellene a te kezedet
                  csókolnom.
            </p>
				<p>
               - Oh nem! - mondta ilyenkor komolyan a szép menyecske, - az életemet
                  adtad vissza, általad születtem ujjá, nem mostohaatyám vagy te nekem, - a második
                  atyám vagy.
            </p>
				<p>
               Hiába dühösködött Sipiczky. (Hogy képzelődés az ő érdeme, hogy egy
                  szó sem igaz az egészből!) Inci iránta való háláját nem birta magába fojtani.
            </p>
				<p>
               ...Kalvyl elismert festő lett a „Viszontlátás” óta. Keveset festett
                  már, mert érezte, hogy sokat ismétli képein magát, illetve Incijét; de mint mély
                  tudományu művésznek nagy volt a hire és sokan voltak a tanitványai. Különben, a
                  milyen komolylyá lett a szeles Sipiczky, olyan viggá, jókedvüvé lett az azelőtt
                  komoly, sőt szomoru Kalvyl.
            </p>
				<p>
               Mintha szerepet cseréltek volna. Azaz nem egészen, mert a Sipiczky
                  komolyságába nem vegyült világfájdalom, csak gond és kötelességérzet. A
                  gyermekekért dolgoznia kellett. A munka volt fő élvezete. És ha jól kifáradva,
                  pihenni tért egyszerü, sőt rideg hálószobájába, derült humorral igy szólott a
                  pipájához:
            </p>
				<p>
               - Na, most már csakugyan nem állithatom magam se, hogy nem vagyok
                  becsületes ember... Hej, de jó dolog is a becsület!... De azért még nem akarok
                  megőszülni benne, mert mit szólna hozzá a szép, fiatal menyecském?!
            </p>
			</div>
		</body>
	</text>
</TEI>