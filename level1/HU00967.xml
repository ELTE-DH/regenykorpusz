<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU00967" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Hannibál föltámasztása</title>
				<author>
					<persName>
						<surname>Móra</surname>
						<forename>Ferenc</forename>
					</persName>
					<date from="1879" to="1934">1879-1934</date>
					<idno type="VIAF">73857588</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">20039</measure>
				<measure unit="pages">46</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Hannibál föltámasztása</title>
					<date>2002-02-28</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/00900/00967"/>
					<respStmt>
						<resp>Original Electronic Edition</resp>
						<name>Viszocsánszki Mihály</name>
						<name>Németh Ibolya</name>
						<name>Pétery Kristóf</name>
						<name>Medgyesy Bence Attila</name>
					</respStmt>
					<bibl type="digitalSource">
						<title>Hannibál föltámasztása</title>
						<date>2002-02-28</date>
						<ref target="https://mek.oszk.hu/00900/00967"/>
					</bibl>
					<bibl type="printSource">
						<title>Hannibál föltámasztása </title>
						<author>Móra Ferenc</author>
						<pubPlace>Szeged</pubPlace>
						<publisher>Tiszatáji Magvető</publisher>
						<date>1955</date>
						<ref target="https://mek.oszk.hu/00900/00967/00967.pdf"/>
					</bibl>
				</bibl>
				<bibl type="firstEdition">
					<title>Hannibál föltámasztása</title>
					<author>Móra Ferenc</author>
					<date>1955</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2020-07-22"/>
			<change when="2020-11-04"/>
		</revisionDesc>
	</teiHeader>
	<text>
		<body>
			<div type="chapter">
				<head>
               1
            </head>
				<p>
               Ahogy a magyar határon leszedtek bennünket a vonatról, a nyakába
                  ugrottam az első fináncnak és akkorát cuppantottam a képére jobbról-balról, hogy
                  beletántorodott. Ugyan nem tudom, finánc volt-e, éntőlem lehetett fegyőr, postás,
                  tűzoltó, akármilyen fegyvernem, a színes posztón akkor se igen tudtam eligazodni,
                  amikor magam is azt hordtam.
            </p>
				<p>
               Dia kerekre nyitotta álmosan hunyorgó szemét:
            </p>
				<p>
               - Testvéred talán? - kérdezte oroszul.
            </p>
				<p>
               - Hogyne volna testvérem, hiszen magyar ember - feleltem neki én is
                  oroszul. Mert akkor még kevés volt a magyar tudománya ahhoz, hogy a magunk nyelvén
                  értethettem volna meg vele, micsoda förgeteges öröm lehet az, amely egy magyar
                  emberrel még a fináncot is megcsókoltatja.
            </p>
				<p>
               - Ó, te szegény ember - simogatta meg Dia gyöngéden a bal karom
                  helyét. (Mert a bal karom ott maradt a taganrogi kórházban. Éppen a Dia apja vágta
                  le. Odahozta Diát az ágyamhoz, elmagyarázta neki, hogy mikor kell levenni a
                  kötést, és ránkparancsolt, hogy csókoljuk meg egymást előtte is, ha már a háta
                  mögött egymásra akadtunk. Azt mondta, igen okosan tettük, mert így mégiscsak lesz
                  kettőnknek három keze, s az több, mint külön az egy meg a kettő.)
            </p>
				<p>
               Ha nekem csak a ruhámhoz ér is Diának a keze, mindjárt zúgni kezd a
                  vér a halántékomban. Magamhoz szorítottam a simogató karját, megkerestem az
                  ujjammal az ütőerét - ugyan nem kellett keresni, egyszerre odataláltam a
                  prémkesztyű alatt lüktető halk folyóra - és együtt skandáltam a vére
                  ütemével:
            </p>
				<p>
               Hoc erat in votis...
            </p>
				<p>
               Mögöttem a háború, előttem a béke, a karomon a világ legdrágább
                  asszonya, a csizmámban hír, dicsőség, akadémiai levelező-tagság és talán a hetedik
                  fizetési osztály is! Ugye meg lehet érteni, hogy egy rokkant
                  klasszika-filológusnak Horatius szaladt ki a száján élete legboldogabb
                  pillanatában?
            </p>
				<p>
               A finánc azonban nem volt hajlandó megérteni.
            </p>
				<p>
               Kirántotta a karomat a Diáéból és valami silbakos bódé felé
                  lódított.
            </p>
				<p>
               - Ne beszéljenek itt zsidóul!
            </p>
				<p>
               - De kedves szemlész úr - próbáltam felokosítani -, hát nem ismer rá,
                  hogy ez diákul van? Mondja, maga sohase volt minisztráns gyerek?
            </p>
				<p>
               - Jó, jó - tessékelt tovább a könyökével -, ismerjük már az ilyesmit.
                  Majd, ha a vizsgálat megvolt, akkor virginálhatnak, ahogy akarnak, de azt nem
                  engedhetem, hogy előre összebeszéljenek. Na, haladjunk csak befelé!
            </p>
				<p>
               Csöndes megadással ballagtam a bódé felé, amelynek ajtaját egy
                  csillagos finánc támogatta. Csak a küszöbről fordultam hátra:
            </p>
				<p>
               - Hát a feleségem?
            </p>
				<p>
               - Aztat is viszi az illetékes - nyugtatott meg a mérges finánc.
            </p>
				<p>
               Az illetékes, aki egy másik bódé felé terelte Diát, egy marcona öreg
                  némber volt. Az orosz népmesékben baba jagodiná-nak hívták az ilyent. (Magyarul is
                  meg tudnám mondani, de hatósági személyről nem akarok tiszteletlenül nyilatkozni.)
                  Szegény asszonykám, kergetett galamb módjára pihegett új honfitársnője előtt.
                  Odakiáltottam, hogy felbátorítsam:
            </p>
				<p>
               - Csak férfiasan, Profimova!
            </p>
				<p>
               Úgy tett, ahogy vártam: mosolyogva intett vissza. Ha meg akartam
                  nevettetni, csak a vezetéknevén kellett szólítanom. Sokat öltem vele, hogy milyen
                  furcsa etimológiája van az orosz neveknek. Valahol azt olvastam, hogy Turgenyev
                  »tevebőr«-t jelentett eredetileg és Dosztojevszkij »sapka leffentyű«, mások
                  szerint »üstborító«. Mit tudhatom én most már, mit mondok neki, mikor Profimovának
                  hívom? Azt jelenti-e az, hogy »macskafarkinca«, vagy azt, hogy »medvetalpacska«.
                  Akár az egyiket teszi, akár a másikat, én ilyen csúnyát nem mondok, csak annak,
                  aki rosszat tesz, például, teafőzéskor a mahorkás skatulyába csippent bele a teás
                  helyett, vagy Ciceróval támasztja föl az asztal lábát.
            </p>
				<p>
               Mindig csak ilyen komoly vonatkozásban szólítottam a családi nevén,
                  különben Diának hívtam, mert Lidia Alexajevna volt a keresztneve és otthon
                  Lidovkának hívták.
            </p>
				<p>
               Én a Diát jobban szeretem. Abban benne ragyog az egész Olimposz és
                  azt hiszem, hogy négyszemközt Horatius is Diának hívta a maga Lidiáját.
            </p>
				<p>
               Sajnos, a bódéban megint meggyőződtem róla, hogy hazámban nem nagy
                  becsülete van a klasszikus kultúrának.
            </p>
				<p>
               - Mennyi pénze van készletben? - kérdezte tőlem a csillagos
                  pénzügyőr.
            </p>
				<p>
               Őszintén szólva jólesett ez a kérdés. Nem lehet az olyan vesznitért
                  ország, ahol a hivatalos nyelv ilyen szépen megmaradt a maga régi
                  integritásában.
            </p>
				<p>
               - Nincsen nekem barátom egy megveszekedett garasom se. Százötvenhat
                  korona negyvenhat fillér tiszti lénung volt nálam, mikor hadifogságba estem, azt
                  őrizetbe vették Perekopban, kaptam róla írást is.
            </p>
				<p>
               - De az írása megvan róla?
            </p>
				<p>
               - Nincs.
            </p>
				<p>
               - Akkor ez irányú bejelentése nem vétetik figyelembe. Egy darabig
                  imponálóan harsogott a toll a papíron, aztán következett a punktum saliens.
            </p>
				<p>
               - Tiltott írások, propagandanyomtatványok, izgató röplapok vannak
                  önnél?
            </p>
				<p>
               - Azok sincsenek.
            </p>
				<p>
               - János, motozni!
            </p>
				<p>
               Nem vagyok csiklandós, nyugodtan álltam, hogy János kicsipcsicsókázza
                  magát rajtam. Csakhogy a vakvarjúcska még hátra volt.
            </p>
				<p>
               - Vetkőztesse le!
            </p>
				<p>
               Csak most jutott eszembe, hogy micsoda kincseken járok én a
                  csizmámban. Odaléptem az asztalhoz önkéntes vallomástételre:
            </p>
				<p>
               - Kérem, előadom én úgyis, ami nálam van. Tessék elhinni, nincsen
                  semmi aktualitásuk.
            </p>
				<p>
               - Majd elválik! - intett a csillagos ember, és a csillagtalan János
                  gyakorlott kézzel lekapta a csizmáimat. A bélés közül kiszedegette az apósom
                  receptpapírjain írt jegyzeteimet és mint gyanús objektumokat előállította őket az
                  asztalon.
            </p>
				<p>
               - Persze, muszka betűk - villant föl diadalmasan a hivatalos ember
                  szeme, ahogy felemelte az egyik kutyanyelvet.
            </p>
				<p>
               - Nem úgy, könyörgöm, lábbal tetszik fölfelé tartani.
            </p>
				<p>
               - Mindegy az, muszka írás ez, akármerről nézem. Engem nem tesz
                  bolonddá az úr, gyermekkoromban Zomborban is ilyenek voltak a Mitetszik boltosnak
                  a siltjén.
            </p>
				<p>
               A dolog csak annyiban lepett meg, hogy az én írásomat rendesen török
                  írásnak szokták nézni, orosznak még nem mondta senki se. Hidegvérrel felhúztam a
                  csizmáimat és elmagyaráztam a fináncnak, hogy az újkori klasszika-filológia
                  legnagyobb szenzációjában turkál. Egy kaffai karaita templom padlásán régi római
                  pergameneket találtam, amiket valószínűleg az arabok hurcoltak el az alexandriai
                  könyvtárból. Az egyik pergamen Hannibál haláláról szól, akiről eddig úgy tudtuk,
                  hogy arra a vidékre menekült Prusias királyhoz Bithiniába és ott mérgezte meg
                  magát, mikor a rómaiak a kiadatását követelték. Ebből a pergamenből azonban, amit
                  én szó szerint lemásoltam, az derült ki, hogy Hannibál tulajdonképpen egy
                  karthágói forradalomnak esett áldozatul, mikor az arisztokraták kérelmére új
                  alapokra akarta fektetni az adórendszert. Tehát tévedett Viegand kollégám, mikor
                  húsz évvel ezelőtt a Fekete-tenger partján Hannibál sírját vélte megtalálni,
                  ellenben közel járt az igazsághoz Dodge kollégám, aki már a kilencvenes években
                  azt sejtette, hogy Hannibál felett nem Scipió aratott győzelmet, hanem a
                  forradalom.
            </p>
				<p>
               Éppen a karthágói adórendszer igazságtalanságait akartam kifejteni,
                  mikor vizsgám elnöke nagyot ásított:
            </p>
				<p>
               - Ez a hely nem arra való, hogy itt forradalmi propagandaelőadást
                  tartson és én különben se vettem részt a forradalomban. Az öregapámnak meséljen
                  ilyeneket az úr, ne nekem.
            </p>
				<p>
               - De ember... - csaptam össze a kezem. - Hát magának ez mese? Hát
                  maga sose tanult Hannibálról?
            </p>
				<p>
               - Maga mer engem vallatni? - nézett rám szigorúan. - Hát, ha tudni
                  akarja, igenis hallottam Hanni Pálról. Benne van a kislányom emlékkönyvében is,
                  hogy - »Ki önmagának ellen áll, nagyobb vitéz, mint Hanni Pál.«
            </p>
				<p>
               Nem beszéltem már én semmit, csak azt kérdeztem, hogy ezek után
                  szabad-e elajánlanom magamat?
            </p>
				<p>
               Azt felelték, hogy sose volt jó az a nagy sietség. Itt a barakkban
                  várjam meg szép nyugodtan, míg folyamatba tett ügyem elintéződik.
            </p>
				<p>
               - Mikorra várhatom, ezt?
            </p>
				<p>
               - Kell neki két hét, mert komplikált az ügy. Örüljön neki az úr, mert
                  addig az állam kosztolja.
            </p>
				<p>
               - Hát a feleségemmel mi lesz addig?
            </p>
				<p>
               - Ne tessék félni, az is a mi vendégünk lesz.
            </p>
				<p>
               - De legalább összezárják velem?
            </p>
				<p>
               - No még csak az kellene - nevetett össze a csillagos János a
                  csillagtalannal. - Hát minek tetszik nézni a vesztegzárt? Ő a női barakkban lesz,
                  vagy az is lehet, hogy már ott is van, az nem mihozzánk tartozik. Mi csak
                  jelentést teszünk a felsőbb hatóságnak.
            </p>
				<p>
               Öthetes házasok voltunk és ebből öt órát se töltöttünk egymástól
                  külön Diával. És most a hazai nászút azzal kezdődik, hogy elválasztanak bennünket,
                  két hétre, asztaltól és ágytól. Sose voltam káromkodós ember, legföljebb azt
                  szoktam mondani, ha nagyon megharagítanak, amit az öreg Neptunus az Aeneisben:
                  Quos ego... Most azonban kiszaladt a számon, amit a Zlota-Lipánál tanultam, a
                  polyák testvérektől:
            </p>
				<p>
               - Jaszna sztrela gladova!
            </p>
				<p>
               Ami magyarul nem kevesebbet jelent, mint azt, hogy üssön meg
                  benneteket a magos mennykő.
            </p>
				<p>
               - János, hozza csak vissza a jegyzőkönyvet!
            </p>
				<p>
               Persze, hogy be kellett venni a gyanús ténykörülmények közé azt is,
                  milyen gyanúsan káromkodtam.
            </p>
			</div>
			<div type="chapter">
				<head>
               2
            </head>
				<p>
               Ha jól utánagondolok, be kell ismernem, hogy a legnagyobb jótevőm
                  mégiscsak az volt nekem, aki ezt a kéthetes karantént kitalálta. Soha életemben
                  nem voltam akkora úr, és nyilván nem is leszek többet. Kvártély, koszt
                  kifogástalan, mikor először kaptuk a gulyáslevest, belecsordult a kanálba a
                  könnyem - és a társaságban se volt kivetnivaló ember. Orvosok, ügyvédek, tanárok
                  hamar összemelegedtünk és csak annyiban volt közöttünk pártkülönbség, hogy az
                  egyik felekezet alsós-párti volt, a másik felekezet durák-párti. Én természetesen
                  durák-párti voltam, mert szerény véleményem szerint ez jobban megfelel a
                  klasszika-filológus elmélyedésre hajlamos pszichéjének.
            </p>
				<p>
               Hamarosan kiderült, hogy a Jánosok nem olyan kutya-hitű emberek ám,
                  mint amilyeneknek hivatalosan mutatják magukat. Más az, amikor rubrikás papírokat
                  töltenek ki a felsőbb hatóság használatára, és más az, ha nem az előírásos
                  szemükkel néznek körül a világban, hanem az istenteremtette szemükkel. Például az
                  a csillagos János, aki oly kevés megértést tanúsított Hannibál adóreformjaival
                  szemben, aminőt legfeljebb természetrajz-professzorban vagy filozófusokban
                  tételeztem volna fel, pár nap múlva a tulajdon gyíklesője hegyébe nyársalt sült
                  kukoricával ütött oldalba.
            </p>
				<p>
               - No - nevetett hozzá - szereti-e a csemegét?
            </p>
				<p>
               Ha lotofagoszok asztaláról csent gyümölcs lett volna, nem haraphattam
                  volna mohóbban bele! Mégis csak a mi földünknek az édessége pattogott ebben ki.
                  Hát még ha Diával osztozhatnék rajta. Úgy, ahogy minden falaton osztozni szoktunk:
                  most én harapok, most te harapsz...
            </p>
				<p>
               Kétfelé törtem a kukoricacsövet és fölágaskodtam a kerítésre, így át
                  lehetett látni a női barakk udvarára és egyszer már át is telegrafáltam Diának.
                  Kétszázszor nyitottam szét és csuktam össze a tenyeremet, ami ezer csókot jelent a
                  világ minden nyelvénél. Gondoltam, megpróbálom a fél kukoricacsövet áthajítani
                  neki. Könnyebb lesz ez sokkal, mint mikor kukoricagránátot hajigáltam, ette volna
                  meg, aki kitalálta.
            </p>
				<p>
               Elkeseredve kushadtam vissza, mert a terepviszonyok nagyon
                  kedvezőtlenre fordultak. Két kötél volt az akácokhoz kötve a barakkok közt húzódó
                  töltésen és azokon mindenféle fehér vásznak száradtak. Még egyszer
                  felkapaszkodtam, hogy ha már Diát nem láthatom, legalább azt találgassam, melyik
                  lehet az övé, az asszonyi himmi-hummi közül. De aztán megint csak
                  visszatottyantam, mert Polyphemos legyen az, aki ekkora fehér nyájban egy bárányt
                  ki tud választani.
            </p>
				<p>
               Kedvetlenül rágcsáltam a csutkát, mikor rámszól valaki:
            </p>
				<p>
               - Édes-e, uram, édes-e?
            </p>
				<p>
               Hát János volt, nem a csillagos, hanem a taszigálós János.
            </p>
				<p>
               Micsoda konfidencia ez? Feleljek, ne feleljek neki?
            </p>
				<p>
               De olyan bizodalmasan mosolygott rám a becsületes barna szemével,
                  hogy muszáj volt emberséggel felelnem.
            </p>
				<p>
               - Tudnék én ennél édesebbet is, fiam.
            </p>
				<p>
               - Teszem azt, például ezt-e? - nyújt felém egy lapulevélbe takart
                  valamit.
            </p>
				<p>
               Hát a valami egy fél cső sültkukorica volt. Nézek Jánosra, int a
                  lapulevélre, hogy azt nézzem csak. Nézem a lapulevelet, hát számok vannak
                  belevakarva: 1001.
            </p>
				<p>
               Már erre megint csak meg kellett ölelgetnem a félkarommal a taszigáló
                  Jánost.
            </p>
				<p>
               - A feleségem? Ember, a feleségem küldte?
            </p>
				<p>
               - Csakis - bólintott János -, kóstolja no, édesebb-e ez?
            </p>
				<p>
               Egy kicsit megszégyelltem magamat. Kukoricámnak a vékonyabb végét
                  tettem el Diának, ő meg az övének a vastagabb végét küldte el nekem. Lemondás,
                  asszony a neved. Igaz, hogy beleharapott, de azt csak azért tette, hogy a
                  fogacskája helyét benne hagyja. Persze hogy ott folytattam az istenek lakomáját,
                  ahol az ő szája érintette. Két szerelmes szív a kukoricacsutkán is megtalálja
                  egymást.
            </p>
				<p>
               - De én tudok ám édesebbet, ennél is - kacsintott János a kerítés
                  felé.
            </p>
				<p>
               - Az elébb, hogy eljövök a női barakk előtt, látom, hogy nyitva van
                  az ajtó. Hát ez mért van nyitva, kérdem attól a fehércselédtől, aki ott
                  ácsingózik. Azt mondja, nyitva felejtette a Mari néni. Hát hol a Mari néni? Azt
                  mondja, bement a faluba egy guriga selyemcérnáért. Hát aztán kinek kell az a
                  selyemcérna itten? Azt mondja, őneki. Akkor nézek jobban a szemébe, hát látom,
                  hogy ez meg az úrnak a menyecskéje. Az ám, azt mondja, ő az, és nagyon
                  megköszönné, ha ezt a konfektet elhoznám az úrnak. Hát mért ne vinném, mondom,
                  csak el ne csellengjen ám az asszonyság messzire innen az ajtótul. Nem ő, azt
                  mondja, csak vigyáz itten a ruhákra, míg vissza nem ér a Mari néni. No, pedig abba
                  beletelik egy fertályóra is. Hű, a teremtésit neki, a barakk tehene belement az
                  eklézsia herésibe.
            </p>
				<p>
               Nagyon kellemesen lepett meg, hogy János így szívén viseli az
                  eklézsia érdekeit. Még inkább az, hogy futtában ő is nyitva felejtette a mi
                  ajtónkat.
            </p>
				<p>
               - Látod, kedves, ilyen emberek a magyarok! - mondtam büszkén Diának,
                  ahogy a pimpimpárés fűben az ölébe hajtottam a fejemet a fehér
                  vászonsátorban.
            </p>
				<p>
               Attól fogva János olyan találékony pártfogónk volt, hogy nem győztem
                  csodálni az invencióját. Meg is kérdeztem tőle, hogy milyen katona volt a
                  háborúban.
            </p>
				<p>
               - A vezérkarban voltam én kérem, mint afféle teddide-teddoda
                  pucer.
            </p>
				<p>
               Persze az volt a baj, hogy János volt a pucer a teddide-teddoda
                  emberek között.
            </p>
				<p>
               Egy hét múlva annyira összebarátkoztunk, hogy János már tekintetes
                  úrnak szólított és megmutatta a Rózsi arcképét. Szép, nagydarab lány volt Rózsi, a
                  széle-hossza egy fajtából, és nagy testi erőre vallottak a betűi is, amikkel
                  dedikálta a képet: »Lajcsikámnak«.
            </p>
				<p>
               - Nini, hiszen magát Jánosnak hívják - néztem rá értetlenül a
                  pátrónusunkra.
            </p>
				<p>
               - Hiszen éppen ez az én bánatom, hogy nem én vagyok a Lajcsi.
                  Kollégám a Lajcsi és ő levelezte mostanában a Rózsit, holott azelőtt engem
                  levelezett a Rózsi. Húsvétkor bújt bele az ördög a leányba, mikor szabadságon
                  voltam Pesten és megismertettem vele a kollégát. Lássa a képet is a Lajcsinak
                  ajánlotta, pedig nekem ígérte.
            </p>
				<p>
               - Hogy kerül akkor magához?
            </p>
				<p>
               - Úgy, hogy Lajcsi kihajította a ládájából. Neki már nem kell, se
                  testének, se lelkének, mert itten veszi el a papgazdasszony leányát, azzal két
                  tehén is jár.
            </p>
				<p>
               - Akkor hát a kutya se sánta fiam. Lajcsié a két tehén, magáé az egy
                  Rózsi, ez csak tiszta munka?
            </p>
				<p>
               - Az ám, ha azt tudhatnám, hogy ő mi szándékban van.
            </p>
				<p>
               - Hát mért nem kérdezi meg tőle? Nem látszik maga olyan szégyenlős
                  embernek.
            </p>
				<p>
               - Nem is az van abban uram, hanem karácsonyig nem lesz szabadságom.
                  Az pedig nagy idő az olyan fehércselédnél, akin úgy kap a szem, mint a
                  Rózsin.
            </p>
				<p>
               - Nono, dehát a levél mire való?
            </p>
				<p>
               János elfanyarodott mosollyal vakarta meg a fületövét:
            </p>
				<p>
               - Hiszen, ha én írástudó volnék, akkor én sokra vittem volna a
                  háborúban. (No, János nem sokra vitte ott egy írástudó se.) Még tán könyvet is
                  írnék róla a maradékaimnak, hadd tudják meg, hogy ki fia-csikaja volt az ősük.
                  (Jól van János, ezt hívják a kitanult emberek memoárnak. Csakhogy ahhoz meg
                  végképp nem kell írástudás.) Dehát nem tudok én egyéb írást, csak a nagy betűket a
                  silteken, azokat is csak a nagykőrösi piacon. De látja, már a pesti silteket nem
                  tudom elolvasni.
            </p>
				<p>
               - Hát ez már baj, János.
            </p>
				<p>
               - Az a baj, tudja, hogy a Lajcsi már nem levelezi a Rózsit. Mert
                  azelőtt ha írt neki, engemet is mindig beleírt a levélbe, de mióta fölhagyott
                  vele, azóta nem vagyok nyilvántartásban a Rózsinál. Azt se tudja élek-e,
                  halok-e?
            </p>
				<p>
               Cyrano jutott eszembe és fölbiztattam Jánost, hogy ha levélpapírt
                  szerez, írok én az ő nevében olyan levelet a józsefvárosi Roxánnak, hogy
                  összeszalad rá az egész Óriás utca. Nem próbáltam még ugyan ezt a mesterséget, de
                  ha az embernek a Liber Heroidum volt a szakvizsgái dolgozata, akkor csak tud
                  szerkeszteni egy szívszaggató szerelmes levelet.
            </p>
				<p>
               Szép rózsás, rozmaringos, vadgalambos levélpapírt szerzett János, de
                  mi volt az ahhoz képest, amit én beleraktam a botanikából meg az ornitológiából.
                  Mikor elolvastam Jánosnak, nem győzte az orrát törölgetni.
            </p>
				<p>
               - Halhatatlan szép, valóságos vőfélyköszöntő. Ha márványkőből volna
                  annak a nőnek a szíve, akkor is meglágyulna tőle.
            </p>
				<p>
               Nem olyan nőnek látszott Rózsi a képen, mint aki márványkövet hord a
                  szíve helyén. De azért mégis meglepett a levelem eredménye. Válasz ugyan nem jött
                  rá, de harmadnapra megjött Rózsi Pestről, akkora kosárral, mintha a hadtáp
                  géniuszát akarná szimbolizálni. Nekünk is jutott belőle olyan libacomb, hogy a
                  régi jó háborús világban megjárta volna buzogánynak. Már akkor tudtam annyit a
                  hazai közállapotokról, hogy aki ilyenekkel dokumentálja a szerelmét, az vagy
                  kanonokok testi jólétéről gondoskodik, vagy bankigazgatókéról.
            </p>
				<p>
               Meg is kérdeztem Rózsit, hogy van-e jó helye.
            </p>
				<p>
               - Ó, igen kérem, áldott jó nagyságám van, egész nap a szomszédban ül
                  a kávémérésben és lesi az urat, hogy mikor hozzák haza agyonverve.
            </p>
				<p>
               - Hát micsoda az úr?
            </p>
				<p>
               - Plakátragasztó, kérem. Élhetős foglalkozás az nagyon, alig győzi,
                  csakhogy hol a turulisták verik fejbe, hol az ébredők, mert hogy azonos
                  nemzetiségű szegény.
            </p>
				<p>
               Hát ez micsoda új színfolt lehet Magyarország etnográfiai térképén?
                  Ránéztem Jánosra és János egy kicsit megzavarodva mosolygott rám egy mandulás
                  pitéből szerkesztett pajzs mögül.
            </p>
				<p>
               - Rózsika azt gondolta, hogy szintén izraelitának tetszik lenni.
                  Ámbár utóvégre az is csak istenteremtése.
            </p>
				<p>
               De a torkához is kapott János rögtön, ahogy ezt kimondta, mert
                  megakadt rajta a pite. Így veri meg az isten, aki nem szívéből beszél, hanem
                  konjunktúrázik. Az is megijeszthette azonban a derék fiút, hogy rosszkor
                  konjunktúrázott. Nem jó, ha valaki meghallja az ilyen meggondolatlan
                  nyilatkozatot, és különösen nem jó, ha felsőbb hatóság hallja meg. Márpedig most
                  egy valóságos felsőhatóság lába alatt ropogott a homok. Mert van ám a homoknak is
                  magához való esze és tudja, mikor zizzenjen, mikor roppanjon. Kitapasztalta ezt az
                  én fülem már a fogolytáborokban.
            </p>
				<p>
               A felsőbb hatóság különben ezúttal valami biztos volt - később
                  rájöttem, hogy honfitársaim közül azok, akiknek más címük nincs, vagy biztosok,
                  vagy elnökök -, aki mindenféle írásokat szedett elő a táskájából. Egy részüket
                  aláíratta velem és visszarakta, más részüket ő írta alá és ideadta nekem, hogy jól
                  eltegyem őket és vigyázzak rájuk, mert azokra még sokszor lesz szükségem.
                  Tudniillik azokkal igazolhatom, hogy minket itt megmostak izsóppal és fehérebbek
                  lettünk, mint a hó.
            </p>
				<p>
               Most pedig obsit, amerre a nap süt, kitelt a koszt, kvártély,
                  világítás.
            </p>
				<p>
               - Hova állítsuk ki az utazási igazolványt?
            </p>
				<p>
               - Pesti tanár vagyok, oda megyünk. Nem tetszik tudni, megvan-e még az
                  Egyetemes Philológia Közlöny?
            </p>
				<p>
               - Nem, azzal igazán nem szolgálhatok - nézett rám úgy, ahogy udvarias
                  ember szokott nézni a nem egészen épelméjű emberre, aki nem tudja, mit
                  beszél.
            </p>
				<p>
               Pedig nagyon tudtam én, mit beszélek. Hannibál halálát akartam
                  előhozni. Hadd lássa a hivatalos ember, hogy a krími tatárok közt is a haza
                  dicsőségén dolgoztam én.
            </p>
				<p>
               Hirtelen a homlokomhoz kaptam. Ó, én mafla! Hát nem majd itt
                  felejtettem a jegyzeteimet!
            </p>
				<p>
               - Kérem, biztos úr, éntőlem itt elszedtek az alantas közegek bizonyos
                  tudományos jegyzeteket...
            </p>
				<p>
               - Igen. Állítólag tudományos jegyzeteket. Pardon, tanár úr, ez csak a
                  tényálladékot feltüntető jegyzőkönyv kifejezése, eszem ágában sincs kételkedni
                  önben.
            </p>
				<p>
               - Köszönöm szépen. És a jegyzetek?
            </p>
				<p>
               - Azok felterjesztettek a felsőbb hatóságokhoz, de nyugtát tetszett
                  róluk kapni, ott van azok közt az írások közt, amiket átadtam önnek. Tessék rá
                  vigyázni, mert annak ellenében fognak visszaszármaztatni az irományai.
            </p>
				<p>
               Dia tipegő lábai alatt muzsikált a homok, és asszonykám piros szája a
                  nagy hadvezér komor árnya felett megsemmisítő győzelmet aratott.
            </p>
				<p>
               - Mehetmük?
            </p>
				<p>
               Sohase hallotta hírét a Halotti Beszédnek a drága, de idegenek előtt,
                  ha zavarba jött, mindig úgy ragozott, mint a legrégibb magyar nyelvemlék. Azt
                  hiszem ez a legragyogóbb érv amellett, hogy a Halotti Beszédet olyan tisztelendő
                  magiszter hagyta ránk örökbe, aki nem lótejen nevelkedett, hanem méhsörön.
            </p>
				<p>
               A biztos úr, amint Diát meglátta, a jobb kezével negyed ívben emelte
                  meg a kalapját, a bal kezével pedig rántott egyet a mellénye alján. Nincs az a
                  Hannibál, akit egy magyar vesztegzár-biztos így megtisztelne. Latiatuc feleim mic
                  vogmuc...
            </p>
			</div>
			<div type="chapter">
				<head>
               3
            </head>
				<p>
               Utólag mindig kiderül, hogy a felsőbb hatóságoknak igazuk van. A
                  közérdeket szolgálták akkor, mikor elszedték tőlem a krímiai jegyzeteket,
                  amelyeknek hivatása volt megrázni az ókori történelem alapjait és alájuk temetni
                  Mommsent és Ferrerót. Mi lett volna a históriai receptemből, ha nekem kellett
                  volna gondjukat viselnem abban a tabáni kubikulumban, amelybe a Rózsi élelmessége
                  beprotezsált bennünket, mint negyedrendű elkárhozottakat. (Már úgy értem, hogy
                  albérlőket.)
            </p>
				<p>
               A kubikulum egy földszintes háznak az udvari szobája alatt volt.
                  Bezárni nem lehetett, csak becsukni, mert nem ajtaja volt, hanem teteje. Azt
                  nappalra kitámasztottuk egy meszelőnyéllel, hogy levegőt raktározzunk bele
                  éjszakára. Akkor persze le kellett csukni, ha másért nem, már csak azért is, mert
                  erre tették be éjszakára a konyhából a Bierhuber úr vaságyát, aki menekült
                  méhésztanító volt Torontálból és mint másodalbérlő bírta a szobát. (Az első
                  albérlőt Teramáminak hívtuk: abból élt, hogy másodalbérlőt tartott és kint hált a
                  konyhán a sublótfiókban.)
            </p>
				<p>
               A vaságy a Bierhuber úré volt, de nem ő hált benne, mert ő éjszaka
                  aktuális politikai kérdésekkel foglalkozott a Tuhutum-Vérszövetségben. Az ágy
                  Netumák bácsi testi kényelmét szolgálta, aki dohánybeváltó tiszt volt valahol
                  Túrócban. Leromlott állapotában is másfél mázsát nyomott, integer korában kettőt
                  is, azt hiszem tulajdonképpen ellensúly gyanánt alkalmazták az állami
                  dohánymázsán. Akárhogy volt, nekünk csak hasznunkra volt, hogy a sors őt rendelte
                  fölébünk. Először azért, mert megóvott bennünket a nagyvilági élet kísértéseitől.
                  Se mozi, se kávéház minket este el nem csábíthatott, mert Netumák bácsi már esti
                  harangszóra lepihentette fáradt testét, tehát nekünk úgy kellett igyekeznünk, hogy
                  legalább öt perccel előbb már búcsút vegyünk a felvilágtól. Mert nem volt emberi
                  hatalom, amelyik Netumák bácsit kimozdíthatta volna a vaságyból, ha egyszer
                  megszállta. Egyszer esett meg velem, hogy két ifjú honfitársam igazoltatott az
                  utcán, emiatt késtem három percet s az egész éjszakát az asztalon kellett
                  végigkucorognom, mint Bierhuber úr szobájának legtöbb kényelmet nyújtó bútorán.
                  Próbáltam én Netumák bácsit leemelni, de a klasszika-filológiai doktorátus nem
                  képesít ekkora teherbírásra. Az keserített azonban legjobban, hogy még csak egy
                  kis megnyugtató kopogást se bírtam szegény Diához lejuttatni; ahol Netumák bácsi
                  hortyogott, ott semmi erőművi zaj nem érvényesülhetett. Mi volt ehhez képest,
                  mikor Kronion egy szemöldökrántással megrázta a nagy Olimpost! Ha a titánoknak
                  eszükbe jutott volna Netumák bácsit bevenni a bandába, nem kellett volna se Ossa,
                  se Pelion, egy horkantással szétugrasztotta volna az egész isteni
                  gyülekezetet!
            </p>
				<p>
               De jó volt ez nekünk nagyon, hogy Netumák bácsi ilyen virtuóza volt a
                  bőrhúzásnak éjszakáról éjszakára. Legalább nem kellett szégyellnünk magunkat, ha
                  néha egy kicsit hangosabban viháncoltunk, mint illett volna. Mert bizony minekünk
                  nagyon kinyílt a szemünk, ha a gyertyát eloltottuk, azt pedig igen hamar
                  megcselekedtük. Egyrészt azért, mert nappalra is kellett, másrészt azért, hogy ne
                  hárman osztozzunk azon az oxigénen, amelyikből kettőnknek is szűken jutott. Ámbár
                  én azt hiszem, hogy ahol szerelem van jelen, ott a kémia megbukik. A szerelmesek
                  olyanok, mint a virágok, nem fogyasztják az oxigént, hanem termik.
            </p>
				<p>
               Mi legalább úgy éltünk a kubikulumban, mint a fehér egerek az
                  üvegharang alatt az oxigénben, legalább ami a virgoncságot illeti. Attól nem
                  kellett félnünk, hogy kárt teszünk valamiben, mert minden bútorunk egy láda volt,
                  meg egy ágy. De egészen megfelelt az a mi szegény igényeinknek, ha pedig házi
                  előadásokkal kárpótoltuk magunkat a színház és mozi helyett, díszleteknek is
                  nagyszerűen beváltak. Az egyik volt Kréta, a másik Naxos, amikor Theseust és
                  Ariadnét játszottunk, vagy Kolchis és Jolkos, ha Jázon és Medea került színre. A
                  szín gyakran változott, s hogy a téma nagyjából ugyanaz maradt, azért a görög
                  mitológia a felelős.
            </p>
				<p>
               Heléna elrablása - mert az élet akkor is csupa rablásból állt, mikor
                  még istenek jártak a földön, csakhogy akkor még nem volt különb rabolnivaló az
                  asszonyoknál. Ezt a gonoszkás megjegyzést Dia tette, mert ha én tettem volna,
                  akkor Dia egyszerre Dianát játszott volna. Különben őszinte örömet talált a
                  hitregetanban, amelyet a leánygimnáziumokban mindenütt elnagyjázva tanítanak,
                  holott sokkal jobban lekötné a növendékek érdeklődését, mint az accusativus cum
                  infinitivo. Ezt nem elfogultságból mondom, mert én például az elemzést mindennek
                  elébe teszem és a mitológiát csak mint segédtudományt kezeltem. Dia azonban,
                  akinek semmiféle előiskolázottsága nem volt, ebben is mesternek tekintett.
            </p>
				<p>
               A budai tudóstársaság dolga azt megállapítani, hogy királyokat
                  temettek-e valaha a tabáni kubikulumba, vagy vakszemen ütött disznókereskedőket
                  hajigáltak bele a néhai rác kocsmárosok. Én csak annyit mondhatok, hogy három
                  hónapig az istenek űzték ott bohó játékaikat, abban az időben, mikor kint az
                  utcákon is feléledt a klasszikus ókor. Ha például Cicero is feléledt volna és
                  körülnézett volna a fórumon, lépten-nyomon találkozott volna Clodius és Milo
                  ventosa plebs-ével s hálát adhatott volna a lareseknek, ha nem a Lánchídon
                  találkozik velük, mert ott bizony megmártották volna a tógáját a vízben. Ugyan nem
                  tudom, amilyen szélkakas volt az öreg, még tán Tuhutum is lehetett volna
                  belőle.
            </p>
				<p>
               Én magam különben nem sokat tudtam a felső világról, mert boldog
                  infernómból csak olyankor kukkantottam ki, ha a családi láda érdekei úgy kívánták.
                  (Tűzhelyet nem mondhatok, mert a kubikulum ezt az intézményt nem ismerte.
                  Leginkább gyönge túrón, zöldpaprikán, sárgarépán és más ilyen cereáliákon éltünk,
                  amiket a ládában tartogattunk.) Sokat ácsorogtam a hatóságoknál is, amelyek addig
                  lőcsöltek egymás nyakába, míg végre kineveztek tanárnak a régi iskolánkhoz, már a
                  harmadik hónapban. Igaz, hogy latin tanár létemre rajztanítást osztottak rám, de
                  ebbe hamar belebékültem, mert láttam, hogy nem én vagyok egyetlen olyan fia a
                  hazának, aki abból él, amihez nem ért. Az volt a fő, hogy végre ki tudtam tölteni
                  a bejelentőlapon a »foglalkozás« rovatot.
            </p>
				<p>
               Megvolt a munkám, és a nagy égzengés után, amit a háború jelentett,
                  szerettem volna békességben élni. Megmondtam az iskolában, a kollégáknak is, hogy
                  ne kapacitáljanak engem, se jobbra, se balra, nem veszek részt a kötélhúzásban,
                  mert én anélkül is félkarú ember vagyok.
            </p>
				<p>
               - Nono - figyelmeztettek jóakarattal -, baj lehet még ebből a nagy
                  semlegességből! A történelemtanár is azért van felfüggesztve, mert semlegesen
                  tanította a világháborút.
            </p>
				<p>
               - Hát pedig én az apám lelkének se politizálok! - de persze nem ilyen
                  kiabálva mondtam én ezt akkor, hanem csak úgy lento risu, ahogy Horatiustól
                  tanultam. S igyekeztem mindenkinek igazat adni, hogy magam maradhassak, ami
                  sikerült is, mert tudvalevőleg a klasszika-filológusok is nagy diplomaták, meg a
                  rajztanárok is, hát még a klasszika-filológus-rajztanár!
            </p>
				<p>
               A fizika professzor, aki a nehézkedési törvény értelmében mindig oda
                  ült, ahol nagyobb volt a rakás, azt kérdezte egyszer tőlem, hogy mi az őszinte
                  véleményem a numerus claususról. Okos törvénynek tartom-e, mit gondolok, meg fog-e
                  maradni?
            </p>
				<p>
               - Kérem, az én tudományom szerint a legokosabb törvényt a Caracalla
                  idejében hozták, de azután mindjárt ez következik.
            </p>
				<p>
               - Bravó! És hogy szól az a Caracalla-törvény?
            </p>
				<p>
               - Elrendeli, hogy a római birodalomban az utakat mentől jobban el
                  kell hanyagolni, mert mentől lassabban bírnak utazni az idegenek, annál többet
                  költenek a birodalom határai között. És tetszik látni, a gyakorlatban, ez a
                  törvény nálunk mai napig is érvényben van.
            </p>
				<p>
               A logika tanára azt a ravasz kérdést adta fel, hogy tulajdonképpen ki
                  az én ideálom a ma élő európai államfők közt? Tekintettel arra, hogy a bajuszkötő
                  vége mindig kipipiskedett a kolléga szivarzsebéből, nem kellett a válaszért a
                  fejemet törni.
            </p>
				<p>
               - Vilmos császár.
            </p>
				<p>
               - No ugyebár? Igazán örülök. Nekem is mindig ő volt az ideálom, mióta
                  trónra lépett.
            </p>
				<p>
               - Ó, nekem azóta ideálom, mióta nem folytatja a mesterséget.
            </p>
				<p>
               Egyszer óra közben nagy vitát provokált a hittantanárunknak az az
                  állítása, hogy korunk erkölcsi színvonalát semmi se emelné annyira, mintha újra
                  alkalmazásba vennék az egyházi átok muzeális villámait. Némelyek lelkesen
                  fölkarolták az eszmét, sőt szükségesnek tartották azt pótértekezlet elé vinni,
                  mások ellenben határozottan tiszteletlenül nyilatkoztak róla. Én az asztal végén
                  ültem a rajztáblámmal, amelyen az epiciklois szerkesztését próbálgattam.
            </p>
				<p>
               Ez a görbe vonal, amelynek semmi egyéb rendeltetése nincs a világon,
                  mint hogy tizennégyéves fiúk sírva fakadjanak miatta, sokkal jobban érdekel korunk
                  erkölcsi színvonalánál, de éppen olyan kevéssé akart sikerülni, mint az. Különösen
                  mikor az asztal verdesésére került a sor, ami erkölcsi problémák eldöntésének
                  bevett eszköze ugyan, de az epiciklois szerkesztésének nincs éppen hasznára. Ott
                  is akartam hagyni a zsinatot, de a hitoktató rám harsant:
            </p>
				<p>
               - Kolléga, maga is adja bele az eszét! Mi a véleménye a szőnyegen
                  forgó kérdésről? Lehet-e a mi korunkban az egyházi átoknak foganatját várni?
            </p>
				<p>
               - Hogyne - ocsúdtam föl a cikloisok bűvköréből -, ahol megfogja az
                  embereket, ott föltétlenül van foganatja. De például a medinaiakon nem fogott,
                  mert mikor azok megharagították Mohamedet és látták a szentről, hogy most mindjárt
                  átkozódik, akkor mind leguggoltak, hogy ne érje őket az átok.
            </p>
				<p>
               Ez végét vetette a vitának, de végét vetette a hitoktató irántam való
                  szimpátiájának is. Sose érdeklődött nálam aziránt többet, ami pedig állandóan
                  foglalkoztatta, hogy turáni testvéreink közé tartoznak-e az arabok, vagy nem.
            </p>
				<p>
               A magyar irodalom professzora volt az egyetlen kolléga, akit nemcsak
                  hogy el nem idegenítettem magamtól, de még hálára is köteleztem. Mégpedig éppen
                  akkor, amikor azért duruzsolt, hogy nem vagyok elég határozott.
            </p>
				<p>
               - Azt mondja Propertius, csak a halottak határozottak - bújtam egy
                  régi középiskolai tekintély háta mögé.
            </p>
				<p>
               De hát korunkban minden tekintély megingott. A kolléga nyomban
                  letromfolt.
            </p>
				<p>
               - Azt is Proppernek hívták azelőtt! (Zajos derültség a ház minden
                  oldalán.)
            </p>
				<p>
               Okos ember, ha letiporják, kedvét keresi a győztesnek.
            </p>
				<p>
               - Az bizony nem lehetetlen. Horatiusnál is érdekes dokumentumát
                  találni annak, hogy már Rómában is megmagyarosították nevüket a zsidók. Ott van
                  például a Judaeus Apella, az ötödik szatírában. Bizony az is Abelesz volt
                  azelőtt.
            </p>
				<p>
               - Nagyszerű, barátom! - kapta elő a noteszét. - Ha megengedi, ezt
                  följegyzem magamnak. Vagy maga akarja megírni?
            </p>
				<p>
               - Írja az ördög. Nem értek én ahhoz.
            </p>
				<p>
               - Hát én megírom. Nagyszerű téma, akár vezércikknek, akár
                  humoreszknek.
            </p>
				<p>
               Nagyon melegen szorítottunk kezet. Én tán még jobban örültem, mint ő,
                  mert jobb adni, mint kapni. Ki tudja, hátha olyan pályán indítottam el a kollégát,
                  amely az irodalomtörténetbe ível!
            </p>
				<p>
               Örömömben vettem az alagút szájánál egy szál pletykafüvet. Az a
                  kilencedik fizetési osztály dísznövénye. Szaporodik, mint a parancsolat, és nem
                  kell neki se föld, se cserép, csak egy pohár víz meg egy kis napocska. Annak pedig
                  nem vagyunk szűkiben, mióta a kubikulumból a magasabb régiókba emelkedtünk.
            </p>
				<p>
               Ez körülbelül összeesett a tanári kinevezésemmel. Mikor az megjelent
                  a hivatalos lapban, Bierhuber úr kikerekített a kapuban és kért, hogy legyen
                  szerencséje hozzám estére a »Három Dudás«-ban. (Más nevet mondott, de azt nem
                  hozhatom nyilvánosságra, magasabb érdekből.) Egy kis ünneplés a hazáért meg nem
                  árt.
            </p>
				<p>
               Nagyon szépen megköszöntem a kedves figyelmet és őszinte sajnálatomat
                  fejeztem ki, hogy én ezt nem tehetem.
            </p>
				<p>
               - Ja, ja, Tehetem! - ragyogott fel a Bierhuber úr vérbeborult szeme.
                  (Nem a vérszomj veendő gyanúba, hanem a sörszomj!) Én is Tehetem, te is Tehetem!
                  Krisztigott, Bruder!
            </p>
				<p>
               És akárhogy kapkodtam vissza a kezem, el nem eresztette addig, míg
                  külön-külön végig nem ropogtatta minden percét az öt ujjamnak.
            </p>
				<p>
               Ez a rituális ujjropogtatás érette föl velem ésszel, hogy alighanem a
                  vérszövetség titkaiba vagyok belecsöppenőbe. A Töhötömöt torontáli vándorméhész
                  dialektusban úgy mondják, hogy Tehetem, s Bierhuber testvér ezen az alapon
                  gondolja, hogy én is olyan szittya táltos vagyok, mint ő. Elmagyaráztam neki, hogy
                  szerény közpolgár vagyok én, nem ünneplésre való, s amúgy is nagy akadálya van
                  annak, hogy én a testvérgyűlésen megjelenhessek. Tisztelet-becsület Töhötöm
                  apánknak, de a Netumák bácsi százötven kilója se kutya ám!
            </p>
				<p>
               A hun-ivadék rámvigyorodott és szamárfület mutatott. (Úgy látszik, ez
                  is olyan jel volt, amiről a szövetség tagjai megismerték egymást.) Micsoda
                  gondolat az a részemről, hogy engem akarnak ünnepelni? Ő, Anton Bierhuber lesz az
                  est hőse, akit ma avatnak kánná, mert eddig csak mirza volt. Hetvenheten vannak a
                  mirzák, és heten a kánok. Ő soron kívüli kán lesz, mert soron kívül szerzett rá
                  érdemeket. Kidolgozta Magyarország szabaddátételének egyetlen keresztülvihető
                  tervét. Pszt! Erről egy szót se, mert mindenütt kémek vannak! Tudom-e én, mi az:
                  egy méh? Ja, ja eine Biene? De nem egy méh kell ide, hanem százezer, millió méh!
                  Minden családba legalább egy kaptár. Ha jön az antant és megkérdi, hogy minek
                  nekünk az a sok méh, azt mondjuk, hogy nemzeti eledelünk a mézes kenyér. Na, mi
                  lesz ebből? Az lesz, hogy mikor minden családba be van vezetve a kaptár, akkor
                  hajrá az ellenségnek! A méh, az szurony, repülőgép, az minden. Akinek az megcsípi
                  az orrát, az kiszalad a világból. Akié a méh, azé a jövő! Biztosítva van a jövő
                  háború győzelme. És nem kell hozzá más, csak egy energikus szakember, egy lelkes
                  Bienenvater. Az csak megérdemli azt a rongyos kis napidíjat, mi? Majd estére a
                  többi függő kérdéssel együtt megtárgyalják ezt a kánok, csak én is ott legyek.
                  Legkésőbb nyolcra, mert akkor lesz a pajzsraemelés. Holnap ilyenkor pedig már a
                  Duna-Tisza közén szervezi Anton Bierhuber a nemzet megméhesítését.
            </p>
				<p>
               - És mi lesz a lakással? - kérdeztem dobogó szívvel. Belátom,
                  cudarság volt ilyen csiri-biri dologra gondolni, mikor a hazám jövőjéről volt szó,
                  de hát esendő az ember.
            </p>
				<p>
               - Hja, asztad mék nem dutog - vont vállat a Bienenvater. - Arról gel
                  kontoskottya a mótyor kormány.
            </p>
				<p>
               - Én ezt a lakást értettem. A mienket.
            </p>
				<p>
               - Esztet? - köpött a küszöbre a soron kívüli kán.
            </p>
				<p>
               - Esztet itt hatyok neket, mint Tehetemnek. Egy patriót méltó a
                  bárdfogásra.
            </p>
				<p>
               De bizony, ezért lettem volna én akkora pátrióta is, mint Thonuzóba!
                  Egy valóságos szobáért, amelynek igazi ajtaja van, és azt igazi kilinccsel lehet
                  csukni, nyitni! Az ablakon reggel besüt a nap és este betartja a lámpást a hold!
                  Mindjárt el is határoztam, hogy bővítjük a műsort, és színre hozzuk Endymiont és
                  Diánát. Csakhogy olyan Endymiont, akit fel lehet ébreszteni, és olyan Diánát, aki
                  ráakasztja az övét a hold sarlójára.
            </p>
				<p>
               - Holtig hálás leszek, testvér. De van itt még egy megoldandó jogi
                  kérdés. Hát Netumák hova menjen?
            </p>
				<p>
               - Mid Netumák? Asz nem érszi a mi mótyor fáldallmung, etet ki gell
                  dopni!
            </p>
				<p>
               No a Netumák kidobásához sok mirza kell, gondoltam magamban. Majd
                  szót értünk velük estére.
            </p>
				<p>
               Dehát menni se kellett értük, mert alkonyatkor a helyünkbe jött két
                  mirza. Igen, fő mirzák lehettek, mert nagyon keresztbe állt a szemük és különben
                  is kegyetlen tatár nevük volt. Az egyiket Hirhágernek hívták, a másikat
                  Vidrozsilnak. Megtört szívvel jelentették, hogy Anton Bierhuber nem fog többet
                  hazajönni, mert elvitte a turulmadár. Délutáni sörözés közben lefordult a székről,
                  már be is szállították a bonctani intézetbe. Őket azért küldte ki a szövetség,
                  hogy az asztalfiából elvigyék az elhunyt hazafi politikai hagyatékát, amint azt az
                  alapszabályok előírják. El is vittek egy méhész-álarcot, meg egy proklamáció
                  tervezetet, amely méhészkerületek szervezésére hívta föl az Alföld hazafiasán
                  gondolkodó népét.
            </p>
				<p>
               Így dőlt sírba az új rendszerű háború győzelmének reménye, és így
                  lettem én rövid úton másodalbérlője Tera mamának, aki a gyászeset alkalmából
                  tízszeresre emelte a lakbért.
            </p>
				<p>
               - Nézze, nagyságám - adta elő az indokolást a házi kincstárt kezelő
                  Diának -, maguk meg úgy adják ki az alsó helyiséget az öreg tatának, ahogy
                  akarják.
            </p>
				<p>
               Egy kicsit felhődztem tőle, hogy az öreg tata nagyon a szívére fogja
                  venni menekült társa halálát. De kiderült, hogy Észak és Dél közt nagy ellentétek
                  lappangnak.
            </p>
				<p>
               - Szerb spion volt ez a torontáli sváb, kérem - tért napirendre a
                  nemzeti gyász felett Netumák bácsi és sokkal nagyobb érdeklődést tanúsított
                  aziránt a kérdés iránt, hogy hol fogja ő ezentúl kinyugodni a nap
                  fáradalmait.
            </p>
				<p>
               Felajánlottuk neki a kubikulumot, de Netumák bácsi ettől nagyon
                  megijedt. Azt mondta, hogy először is nem felel meg a társadalmi állásának,
                  másodszor nagyon nehéz bele lemenni, harmadszor, föl bírjuk-e őt onnan húzni
                  reggelenként?
            </p>
				<p>
               Tekintettel a kettőnk három kezére, ezt nem mertük vállalni és így
                  Netumák bácsi kiesett az életközösségünkből. Egy hétig még föl-fölijedtünk rá
                  éjszakánként, hogy nem halljuk-e horkolását, de az ember lassanként mindent
                  megszokik, még azt is, hogy a felesége szíve dobogásán aludjon el Hephaistos
                  fújtatója helyett.
            </p>
			</div>
			<div type="chapter">
				<head>
               4
            </head>
				<p>
               Pár hónap alatt gyönyörűen elbokrosodott a pletykafű az ablakunkban
                  és éppen annak a szárazát csipkedtem ki, mikor Dia egyszerre csak elneveti magát
                  krumplitisztítás közben.
            </p>
				<p>
               - Hát, te? - fordulok oda hozzá - tán az angyalokat látod?
            </p>
				<p>
               - Nem is képzeled, mit álmodtam az éjszaka. Lermontov térdelt előttem
                  a bakcsiszeráji forrásnál.
            </p>
				<p>
               A költők akkor is veszélyes vetélytársak, ha száz évvel ezelőtt
                  meghaltak. Ajánlatosnak éreztem odaülni az asszony mellé a kisszékre.
            </p>
				<p>
               - Az ám, de... ej nem kötök én neked mindent az orrodra!
            </p>
				<p>
               - Egész bátran! Nem vagyok én féltékeny.
            </p>
				<p>
               - Nem is ajánlom - ölelt át Dia a félkarjával. - Én még álmomban is
                  hű vagyok hozzád.
            </p>
				<p>
               Az ilyen asszony megérdemli, hogy az ember az ölébe vegye. Még akkor
                  is, ha a krumpli mind kigurul a kötényéből.
            </p>
				<p>
               - Hát aztán hogy volt az, azzal a Lermontovval?
            </p>
				<p>
               - Képzeld, meg akarta csókolni a térdemet.
            </p>
				<p>
               - Ejnye, tarrka szarrka farrka. (Ezt Dia valami klasszikus
                  káromkodásnak gondolta.) De csak nem engedted meg neki?
            </p>
				<p>
               - Te csacsi, hát hogy engedtem volna, mikor nem volt még harisnya sem
                  a lábamon!?
            </p>
				<p>
               Az ilyen szemérmes asszony megérdemli, hogy a valóság kárpótolja az
                  álomért. De eltaszította a fejemet.
            </p>
				<p>
               - Sicc, te! De tudod mit mondott arra Lermontov?
            </p>
				<p>
               - Azt mondta, hogy te egy kőszívű kis majom vagy. Olyan, amilyent a
                  kínaiak faragnak nefritből.
            </p>
				<p>
               - Ó, dehogy! Gavallér ember volt az a dámákhoz. Azt mondta, hogy ha
                  legközelebb megint vele álmodok, akkor hoz egy pár selyemharisnyát a Fő
                  utcából.
            </p>
				<p>
               De most már nagyon komoly káromkodást eresztettem meg.
            </p>
				<p>
               - Hű az allelujáját, az alelölülőnek! Majd lesz gondom rá máskor,
                  hogy ne olvass elalvás előtt lírai költőket. Herodotost hozom én neked haza a
                  tanári könyvtárból, abból megláthatod, hogy mily én egyszerű toalettekben járnak a
                  puritán szarmata hitvesek.
            </p>
				<p>
               Felugrott az ölemből és csípőjére rakta a két kezét, összeráncolta a
                  szemöldökét. De azért csak Aphrodité volt ő Pallas Athenének is.
            </p>
				<p>
               - No csak az kellene még, hogy azt a vén pópát idehozd! Nem elég az
                  az egy, akit éjszaka a fejed alatt tartasz?
            </p>
				<p>
               Csupa nagyszakállú pópának képzelte a drága a klasszikusokat és
                  nagyon irtózott tőlük, mert csak a mitológiát tartotta szépnek az egész antik
                  világból. Mindig keresztet vetett, ha reggeli ágyazáskor a Livius kiesett a
                  vánkosom alól. (Mert azt tartogattam a fejem alatt, noha nem sok eredménnyel. A
                  pún háborúk háttérbe szorultak a mitológiai stúdiumok mellett.)
            </p>
				<p>
               Elébem térdelt és komoly aggodalommal nézett a szemembe:
            </p>
				<p>
               - Tudod, hogy megijesztettél az éjszaka? Nagyon kínosan nyöszörögtél,
                  mi volt az?
            </p>
				<p>
               - Rosszat álmodtam. Megjelent előttem Hannibál és szíven akart szúrni
                  a lándzsájával.
            </p>
				<p>
               A szívemre borult és betakart széthulló haja arany-zuhatagával.
            </p>
				<p>
               - Csúnya álom rosszat jelent, féltelek emberkém.
            </p>
				<p>
               - Sose félts engem, asszonykám - hajtottam bele fejemet az
                  aranyfolyóba. - Ha még egyszer eljön Hannibál, megmondom neki, hogy menjen a
                  felsőbb hatóságokhoz a jegyzeteimért. Énvelem nem állnak szóba, ő katona, tán
                  jobban imponál nekik, különösen ha a táborszernagyi ruháját veszi magára.
            </p>
				<p>
               míg a hibára nem lelünk.«
            </p>
				<p>
               Innen-onnan kétezer esztendeje, hogy Catullus ezt a receptet csinálta
                  az asszonyok megnyugtatására, de azóta se igen találtak ki hatásosabbat a
                  doktorok. Dia már majdnem teljesen megnyugodott, mikor fölkrákogott bennünket
                  Menyus, az iskolaszolga.
            </p>
				<p>
               - A méltóságos igazgató úr kéreti a tekintetes tanár urat, hogy
                  azonnal tessék hozzá fölfáradni az irodába.
            </p>
				<p>
               Ez a csókaszemű ember, ez a Menyus, mindig idegessé tett a sunyi
                  nézésével. (A rómaiaknál bizonyosan haruspex lett volna belőle; azt hiszem,
                  azoknak is úgy el volt görbülve a szemük a sok bélbenézéstől.) Aztán az igazgató
                  úr, mi a szöszt akar tőlem vasárnap? Hát még ilyenkor is elvillamosozzam az
                  ebédrevalót?
            </p>
				<p>
               - Látod, az álmod? Mondtam ugye? - súgta a fülembe Dia, míg
                  nyakkendőkötés örve alatt megölelt.
            </p>
				<p>
               - Álom: esős idő - haraptam meg a füle cimpáját súgás örve alatt. -
                  Hátha egy kis előléptetés van a hivatalos lapban? Nézd, Menyus rá is
                  tüsszentett.
            </p>
				<p>
               Menyus csakugyan tüsszentett, de azt horkantásnak is lehetett venni,
                  s hozzá még ki is tátotta a száját. Mindegy no, lesz ami lesz, azért hogy
                  méltóságos úr, derék ember az én igazgatóm, nem kell nekem attól félni.
            </p>
				<p>
               Azzal fogadott, hogy kényes ügyben akar velem beszélni: azért
                  hívatott vasárnap délelőtt, mert ilyenkor nincs benn senki, zavartalanul
                  beszélgethetünk.
            </p>
				<p>
               - Tessék parancsolni.
            </p>
				<p>
               - Kérlek alássan, te... hogy is mondjam... hát igen... ugyebár... te
                  katolikus vagy? Mert hivatalos irataid szerint az vagy. Vagy legalábbis az
                  voltál.
            </p>
				<p>
               - Persze, az vagyok én most is. Ha parancsolod, elmondom az egész
                  katekizmust, még a kilenc idegen bűnt is.
            </p>
				<p>
               - Ó, kérlek! De talán a kedves nejed őnagysága... vagy az se
                  zsidó?
            </p>
				<p>
               - Az én feleségem? Archimandrita vagy mi a mándruc volt a nagybátyja,
                  akkora aranykereszt lógott a nyakába, hogy elég volt hordani neki.
            </p>
				<p>
               A jó embernek felderült az arca. Mind a két kezével megszorította az
                  egy kezemet.
            </p>
				<p>
               - Nagyon örülök. Gratulálok. Mármint ahhoz, hogy alaptalanul
                  megrágalmaztak benneteket. De mondd csak, mi az ördögért szoktatok ti otthon
                  zsidóul imádkozni? Akkorára tátottam a szám, hogy majd kiesett rajta a fejem.
            </p>
				<p>
               - Mink? Egy ősöm volt, aki szombatos volt az Apaffy Mihály idejében.
                  Legföljebb az imádkozhatott volna zsidóul, de azt hiszem, az egyáltalán nem
                  imádkozott sehogyse, mert lovasok hadnagya volt.
            </p>
				<p>
               - Nem értem - csóválta a fejét a direktor. - Pedig a Menyus a saját
                  szemével látta, amikor a minap valami körözvényt vitt hozzátok. Te keresztben
                  ültél a széken, a nyakadban volt a talesz, a fejeden valami kapele, a nejed
                  őnagysága előolvasott valami héber imát, te pedig utánamorogtad, s még a fejed is
                  billegetted hozzá. Azt mondja Menyus, nagyon megijedtetek, mikor ő benyitott, s te
                  olyan mérgesen néztél rá, hogy attól félt, hogy megharapod.
            </p>
				<p>
               Hát, amit a filológiában homéri kacajnak neveznek, az félénk
                  mosolygás volt ahhoz képest, amit én véghezvittem. Egyre recsegett a kanapé, míg
                  előadtam a tényállást.
            </p>
				<p>
               - Szóról szóra úgy volt, ahogy a Menyus jelentette. Keresztbe ültem a
                  széken, mert én azt mindig úgy szoktam, mikor a tükör előtt borotválkozom. Igaz,
                  hogy akkor már túl voltam rajta, de a törülköző még mindig a nyakamban lógott: az
                  volt nyilván a talesz. A fejemet is mostam, látod milyen tüskés sértem van, ezt
                  szelídítettem le a feleségem rossz fekete selyemkendőjével, ez volt a kapele. A
                  feleségem is csakugyan előimádkozott: az ábrázoló geometriából olvasta fel a
                  kúpszeletek törvényét, ami nekem valóban zsidóul van, mert már a fél osztályt
                  beszekundáztattam belőle, mégse értem. Az asszonynak az a nagyszerű gondolata
                  támadt, hogy tán énekelve könnyebben beszedném őket, azért ő beállt elődúdolónak,
                  én pedig utánamorogtam, és a fejemmel vertem hozzá a taktust. - De itt már velem
                  együtt prusztihaházott a direktor is. Azt hiszem, méltóságos úr korában nem is
                  nevetett még ekkorát. Mikor aztán letörölgette a könnyeit, megint
                  visszaméltóságosodott, de most is majd sírva fakadt.
            </p>
				<p>
               - Látod, fiam, ilyen világot élünk. Ez a Menyus telekürtölte vele az
                  egész iskolát, hogy a te feleséged a jeruzsálemi főrabbinak a lánya, és a tanárok
                  egyre maceráltak, hogy helyeztesselek el innen. Nahát, most már majd megmondom
                  nekik a magukét. Bennem emberükre találnak!
            </p>
				<p>
               Hanem azért az ajtóból visszaintett, és a lelkemre kötötte, hogy a
                  Menyustól óvakodjam.
            </p>
				<p>
               - Tudod, fiam, ez a legnagyobb tolvaj az egész kerületben, még a
                  sógorának a keresztkomája is az iskola szenével fűt, de nem tehetek ellene semmit,
                  mert valami befolyásos fő-turul.
            </p>
				<p>
               No, én nagyon tiszteltem is Menyust, előre köszöntem neki mindig, és
                  minden alkalommal megkuckuztam azt a lépcső alján mászkáló kis varasbékát, akihez
                  atyai jogokat formált, s akit az egész iskola főigazgatónak hívott. (Tudniillik,
                  ha a földszinten ordított is, fölhallatszott a második emeletre.) Még azt is
                  megtettem, hogy a szivarvégeket Menyusnak adtam, holott otthon pipában magam is
                  delektálhattam volna velük.
            </p>
				<p>
               Még ez se ért semmit, már nem tudom, azért-e, mert Menyus catói
                  jellem volt, vagy azért, mert a szivarvégek csak rövid szivartól vették
                  eredetüket. Menyus csókaszeme egyre élesebben fúródott veséimbe, s a kollégák
                  egyre kínosabb csöndbe dermedtek, ha hirtelen betoppantam közéjük. Azért kezdődő
                  asztmámra támaszkodva már a folyosón fullasztó köhögési rohamokat produkáltam,
                  mert nem szerettem zavarba hozni embertársaimat, s talán örömet is szereztem
                  nekik, amikor konstatálhatták rólam, hogy »no, ebből is ugat már a halál kutyája.
                  Az élet mindig ad rá alkalmat az embernek, hogy jót tegyen a környezetével.
            </p>
				<p>
               Hanem akárhogy igyekeztem jóba foglalni magamat, az igazgatóm egyre
                  kapta a névtelen leveleket, amelyek részben előttem is ismeretlen adatokat
                  szolgáltattak életrajzomhoz. Még az is kitudódott, hogy hol én hordom a feleségem
                  szalmakalapját, hol a feleségem megy a vásárcsarnokba az én szvetteremben, ami
                  világos bizonyítéka annak, hogy mi a közösségi elv alaptételeit a gyakorlatban is
                  megvalósítjuk. A direktorom rendesen eldobálta a névtelen leveleket, matematikus
                  volt, és a logaritmus örök törvényei bizonyos erkölcsi bátorságot adnak az
                  embernek; egyet azonban megmutatott:
            </p>
				<p>
               - Nézd csak, ez nő-írás.
            </p>
				<p>
               - Az, de férfidiktandóra készült. Látod, itt dolgozat-javításhoz
                  szokott férfikéz rakott bele helyesírási hibákat, hogy olyan legyen, mint egy
                  spontán elhatározásból született női levél.
            </p>
				<p>
               Végre is férfikéz vágta el a nyakamat, asszonyi segítséggel. Hannibál
                  szövetkezett az elbuktatásomra Emese anyánkkal.
            </p>
				<p>
               Húsvéti konferenciát tartottunk, egy kicsit meg is késtem, mert
                  nagyon elácsorogtuk az időt a kirakatok előtt. Húsvét hetében mégiscsak tartozik
                  egy szerető férj a feleségének azzal, hogy megmutatja neki, mennyi szépség van a
                  világon az Attila körúttól a Retek utcáig.
            </p>
				<p>
               - Tessék, tessék! - integetett az igazgató az asztalfőről, mikor
                  restelkedve bekeszegeltem az ajtón - már csak a kollégára várakoztunk.
            </p>
				<p>
               Szegény feje nem is sejtette, mennyire énrám várakoztak!
            </p>
				<p>
               A magyar irodalom professzora napirend előtt kért szót. Azt mondta,
                  fontos bejelentést akar tenni. Ez abból is látszott, hogy a cvikkerét nem az orrán
                  tartotta, hanem a kezében.
            </p>
				<p>
               - Megengedik az urak? - kérdezte udvariasan a direktor.
            </p>
				<p>
               Én bólintottam elsőnek, hogy »meg«.
            </p>
				<p>
               - Kölcsey mondása szerint félve szólamlok meg méltóságos elnök úr, és
                  nagytekintetű tanári kar! Egy olyan hallatlan kegyeletsértést vagyok kénytelen a
                  nagyérdemű testületnek a tudomására hozni, amely nemcsak felháborodással, hanem
                  fájdalommal is eltölti keblemet. Amint hazánk nagy költője, Jókai Mór írja,
                  őseinknél, a varchonitáknál az anyagyilkosságot oly elképzelhetetlennek tartották,
                  hogy szavuk sem volt rá, ezt a gonosztettet névtelen bűnnek nevezték. Uraim, mély
                  megdöbbenéssel jelentem, hogy egyik megtévelyedett kartársunk, aki sorainkban ül,
                  elkövette ezt a névtelen bűnt, elkövette a szellemi anyagyilkosságot! Engedelmet
                  kérek.
            </p>
				<p>
               A kolléga azért kért engedelmet, hogy szájára vehesse a vizes poharat
                  az asztal közepére helyezett tálcáról. Mint gyakorlott szónok, a megszakítással is
                  fokozni óhajtotta a hatást.
            </p>
				<p>
               - Halljuk! Halljuk! - kiabáltak a kollégák. Sőt én magam is
                  halljukoztam, nemcsak udvariasságból, hanem őszinte kíváncsiságból is. (Sőt az
                  igazgatón kívül én voltam az egyetlen kíváncsi a társaságban.) Ki az ördög lehet
                  az, e között a sok gentleman között, aki megölte az édesanyját. Magamra
                  természetesen nem gondoltam, nem is gondolhattam. Először is, mert az én édesanyám
                  még él, hála istennek; ő a levélhordó Kutyanyakon, ami nagyon szép állás volna.
                  Csak az a baj, hogy darabszám fizeti a postamester. Mivel pedig Kutyanyak
                  levélforgalmi statisztikájában egyetlen levél szerepel havonta: az, amit én küldök
                  haza minden elsején, abba kénytelen vagyok beletenni a fizetésem harmadát.
                  Másrészt, ha anyagyilkos volnék is, a szónok azt köteles volna nekem megbocsátani,
                  hiszen nekem köszönheti nagy irodalmi sikerét. A Judaeus Apella nélkül nem írhatta
                  volna meg a nagy feltűnést keltő értekezését »Horatius antisemitizmusáról«,
                  különös tekintettel a magyar ódaköltészetre. Igen nagy sikere volt, különnyomat is
                  készült belőle, németre is le van fordítva (kéziratban). Igaz, hogy a tanulmány
                  heves polémiára is okot adott, amelynek során kiderült, hogy Horatius maga is
                  zsidó volt, ennélfogva az antisemitizmusa nem lehetett őszinte, dehát ezért igazán
                  nem lehetett engem okolni.
            </p>
				<p>
               Úgy látszik pedig, mégiscsak ezért kellett lakolnom. A szónok néhány
                  korty ihlet után most már felém fordulva folytatta:
            </p>
				<p>
               - Kérdezem a jelenlevő megtévelyedett kollégát, meri-e tagadni, hogy
                  Emese volt a magyarság ősanyja, mert az ő álmával kezdődik nemzeti történetünk? És
                  meri-e tagadni, hogy mikor két nappal ezelőtt hazafelé menet az Emese-egyesület
                  művészi plakátjára tettem figyelmessé, amely e kisázsiai álmot ábrázolja, amelynek
                  nyomán nagynevű elődeink Ázsiából Európába költöztek, ezzel a kvalifikálhatatlan,
                  léha megjegyzéssel válaszolt: »az álom nem lett volna nagy hiba, de tette volna
                  inkább lutriba!« A nemzeti érzésem ellen intézett orvtámadás egy pillanatra
                  megnémított, de amint elváltunk, rögtön föl jegyeztem ezt a példátlan blaszfémiát
                  s két jelenlevő kollégával tudom igazolni, hogy az szó szerint így hangzott
                  el.
            </p>
				<p>
               Nagy lárma támadt, az igazgató halálsápadtan rázta a csengőt, végre
                  megkérdezte, hogy kívánok-e szólani.
            </p>
				<p>
               - Csak azt vagyok bátor megkérdezni az előttem szólott kollégától,
                  hogy nem azon a napon történt-e az én sajnálatos elszólásom, mikor kolléga úr,
                  mint a tanári könyvtár őre hazahozta a Jókai költeményeinek második kötetét,
                  amelyet félévig magánál tartott?
            </p>
				<p>
               - Kikérek magamnak minden meggyanúsítást! Imádom Jókait, s idei
                  értesítőnk számára program-értekezést írok a költészetéről, amiért alaposan
                  kellett vele foglalkoznom.
            </p>
				<p>
               - Bocsánatot kérek, azt én egy pillanatig sem vonom kétségbe. Csak
                  azt legyen szabad még megjegyeznem, hogy az inkriminált rigmusokat én szó szerint
                  idéztem hazánk nagy költőjének, Jókai Mórnak Emese ősanyánkról szóló
                  költeményéből, amelynek az az alapeszméje, hogy igen nagy kár volt nekünk Ázsiából
                  kijönni. Enyhítő körülményül szolgáljon a nevezett költő javára, hogy nem most
                  írta ezt a verset, hanem ötven évvel ezelőtt, amikor a közállapotok igen
                  elkeserítőek voltak.
            </p>
				<p>
               Némi zavart csend támadt, aminek az igazgató vetett véget, szemmel
                  látható megkönnyebbedéssel jelentvén ki, hogy áttérünk a napirendre. Van
                  szerencséje bemutatni a kultuszminiszter úr őnagyméltósága leiratát a pornográfia
                  elleni küzdelem pedagógiai vonatkozásai tárgyában.
            </p>
				<p>
               Ez máskor nagyon érdekes téma szokott lenni, amelyhez kor- és
                  világnézeti különbség nélkül hozzászól mindenki, most azonban senki se hallgatott
                  oda. Halk torokköszörülések, nem egészen véletlen könyökösszeértetések és tenyérbe
                  hajtott homlok alól való összekacsintgatások tettek róla tanúbizonyságot, hogy a
                  legőszintébb öröm a káröröm.
            </p>
				<p>
               Az ülést a szokott amábilis konfusió fejezte be, amelynek során
                  irodalomtörténész kollégám lépett meg elsőnek, mellőzvén az elköszönés
                  formaságait. Amint elment, az igazgató újra összecsődített bennünket.
            </p>
				<p>
               - Uraim, baj van. Imént eltávozott kollégánk közölte velem, hogy
                  egyéb elfoglaltsága miatt nem vállalja az értesítői programértekezést. Ki hajlandó
                  most már feláldozni magát a haza oltárán?
            </p>
				<p>
               Mindenki a szomszédját noszogatta, csak engem nem noszogatott senki.
                  De mikor jelentkeztem, még meg is éljeneztek. Az igazgató majd megölelt. Látszott
                  a szeméből, hogy úgy veszi a dolgot, mint nekem kijáró elégtételt.
            </p>
				<p>
               - Mi lesz a címe?
            </p>
				<p>
               - A zámai csata és következményei.
            </p>
				<p>
               - Mikor kapom meg?
            </p>
				<p>
               - Az ünnepek után. Most legjobban ráérek.
            </p>
			</div>
			<div type="chapter">
				<head>
               5
            </head>
				<p>
               Csak kint az utcán jutott eszembe, hogy reggel az ágyban, egészen más
                  húsvéti programot csináltunk mi Diával: kankalinszedés a Kecskehegyen,
                  kökörcsinszedés a Sashegyen, Adóniszszedés a Jánoshegyen. Csókszedés minden
                  virágos kökénybokorban. Hímestojás-festés viaszeljárással. Hadd lássa az orosz
                  menyecske, hogy értünk ám ahhoz itt is. Aztán azt is megígértem Diának, hogy
                  megfoltozom az atlasz cipőjét, már abban viszem a Föltámadásra, meg húsvét
                  hétfőjén a Gellérthegyre, búcsúra.
            </p>
				<p>
               Hát persze, mindebből most már nem lett semmi se. Hannibál és Scipió
                  letaposták vascsizmáikkal az egész húsvéti flórát. Csak Dia maradt meg drága,
                  virágzó, mosolygó kökénybokromnak. Azt mondja, nem bán ő semmit, csak
                  odakuporodhasson a lábamhoz, mikor írok.
            </p>
				<p>
               Hanem azért azt hiszem, nagyon örült, mikor húsvéthétfő estéjén
                  eltakarodtak az asztalomról az öreg »pópák«, Livius, Polybios meg az újabbkori
                  minisztránsgyerekek, akik ezeket az öreg mesemondókat kommentálták. Mink csak
                  akkor mondtuk el egymásnak, hogy »Vosz Chrestos« és csak akkor hajtottuk be
                  egymáson a húsvéti csókot. Igaz, hogy azt jó kiadósán.
            </p>
				<p>
               - Te - mondom az asszonynak, ahogy kisimogatom a haját a szeméből -,
                  nem kívánkozol most haza? Nálatok ilyenkor keresztényi kötelessége az embernek
                  mindenkit megcsókolni, akivel találkozik?
            </p>
				<p>
               - Ej, házi-kutya - »kutyaházit« akart mondani, miközben meghúzta a
                  fülemet -, azért gondoskodtál te róla, hogy itt csak olyan vén medvékkel
                  találkozzak, mint a Scipió, meg a Hannibálod?
            </p>
				<p>
               Még a kezében volt a fülem, mikor kaparássza valaki a kilincsünket.
                  Ugyan ki lehet az ilyen késő este, ebben a vadidegen városban, ahol mi a világon
                  senkivel se járunk össze. (Utóvégre nem szedhet az ember minden vizitelőt az
                  ölébe, márpedig egyéb megoldás nemigen van olyan helyen, ahol két székből áll az
                  egész komfort, azt is a saját terveim alapján készítettem valódi uraságoktól
                  levetett ládákból. Tudniillik a padláson valami gyógynövénykereskedőnek a raktára
                  volt s annak az inasai rövid úton szállították le a megvett üres ládákat.) Nem
                  zengett éppen ősi magyar vendégszeretet a hangomban, mikor azt mondtam: »szabad!«
                  De mikor a vendég belépett, bizony úgy megörültem neki, hogy mindjárt oda
                  cuppantottam a képére a »vosz Chrestos«-t.
            </p>
				<p>
               - Hozta isten Rózsi fiam, mi jót hozott nekünk?
            </p>
				<p>
               - Hát ezt hoztam-e! - tett le az asztalra egy fonatos kalácsot - meg
                  ezt is hoztam, ni!
            </p>
				<p>
               Azzal kinyújtotta a kezét az ajtón és berántotta az udvarról a
                  Jánost. A taszigálós Jánost, mind ez ideig egyetlen pátrónusunkat a hazai
                  földön.
            </p>
				<p>
               - Ne, ezt meg nekem küldte a jó isteni - nevette el magát Dia, s most
                  meg ő adott húsvéti csókot a fináncnak, de kettőt. Az egyiket azért, mert ez
                  kijárt Rózsiért, a másikat meg mit tudom én miért. Filológus vagyok én, nem
                  pszichológus. A rómaiak nem ismerték a csókot. Már nem azt a kellemes
                  ténykörülményt értem, amely vörös fonálként húzódik végig az emberiség történetén,
                  hanem magát a szót. A latin úgy hívja a csókot, hogy »osculum«, »szájacska«. Tehát
                  Dia szájacskát adott a fináncnak. Nem sajnáltam szegénytől, legalább életében
                  egyszer főszemlésznek érezhette magát.
            </p>
				<p>
               Amúgy úgyse lehetett rá semmi kilátása szegény fejének, hogy majd
                  őbelőle is csillagos János lesz valaha. Háromszor is nekirugaszkodott már az
                  ábécének, de sose jutott tovább annál, hogy »úr, ír, rí, úr ír«. (Az se volt ám
                  úr, aki ezt kitalálta. Aki »úr«, az nem ír! Tudja ezt minden írástudó ember.) A
                  káplán már a fonomimikát is kipróbálta a János eszmetehetségén (ezt a szép szót is
                  tőle tanultam) - de az ő feje még ezt sem vette be. Mikor a fülét kellett volna
                  megfogni, akkor az orrához kapkodott és mikor a homlokáról kellett volna a legyet
                  elhajtani, akkor a hasán morzsolgatta a mundérgombot a kincstári cérna erős
                  veszélyeztetésével.
            </p>
				<p>
               - Márpedig, ha írni, olvasni meg nem tanulsz, akkor a próbaesztendőd
                  után oda mehetsz, ahol a part szakad - mondta neki a fölöttes hatósága.
            </p>
				<p>
               - Márpedig én inkább leteszem a panganétot, de engem kukorékolni meg
                  kását fújni ne tanítgassanak - jelentette be János a fölöttes hatóságának a
                  véghatározatot.
            </p>
				<p>
               Mivel a próbaesztendő most már a vége felé járt, János lejött
                  húsvétolni Pestre, hogy a Rózsi segedelmével valami olyan polgári foglalkozás után
                  nézzen, ahol nem macerálják az embert a tudományokkal.
            </p>
				<p>
               Ha követválasztásos idő lett volna, akkor tudtam volna valami
                  nekivaló pályát ajánlani Jánosnak, így azonban csak azzal biztattam, hogy
                  becsületes ember a jég hátán is megél. Aztán mikor eljóéjszakáztak, utánaszóltam,
                  hogy csak nekem szóljon ám megint, ha szerelmes levelet akar íratni!
            </p>
				<p>
               - Hiszen csak az kellene! - karolt bele Rózsi nevetve. - Majd
                  megtanítanám én a betyárt a nyújtófával úgy, hogy mindjárt elmondaná az
                  ábécét.
            </p>
				<p>
               János kihúzta magát, mert rendkívül emeli a férfi önérzetét, ha női
                  ajak betyárnak nevezi. De énhozzám is volt ám elismerő szava Rózsinak!
            </p>
				<p>
               - A tekintetes úr meg úgyse tudna többet olyan szép levelet írni!
                  Azóta mindig itt hordom a kebelemben.
            </p>
				<p>
               Kerek fekete szeme megcsillant a holdfényben, ahogy alma-piros arcát
                  visszafordította.
            </p>
				<p>
               - Te - mondom Diának, ahogy becsuktuk az ajtót -, észre se vettem
                  eddig, hogy az a Rózsi egész jóképű némber volna, ha a többit nem nézné az
                  ember.
            </p>
				<p>
               - Én meg azt néztem, hogy milyen formás szája volna ennek a
                  legénynek, ha az a nagy rozmár-bajusz el nem takarná - tromfolt vissza Dia.
            </p>
				<p>
               - Na - csücsörítettem előre az ajkam -, azt hiszem, szép szájért nem
                  kell a szomszédba menned.
            </p>
				<p>
               - Hát, ami azt illeti - nevetett Dia a szeme sarkából -, én a tiédnek
                  a felét elengedném l
            </p>
				<p>
               - Mit? - húztam össze a számat. - így is kisebb, mint a tied!
            </p>
				<p>
               - Próbáljuk össze!
            </p>
				<p>
               Miután több ízben mértéket vettünk egymás szájáról, megint
                  visszatértem a fináncra.
            </p>
				<p>
               - Te, én azt hiszem, hogy ez a János éppen úgy beletartozik az
                  életembe, mint Hannibál, ő szedte ki a csizmámból Hannibált, mikor hazaértünk, s
                  most éppen azon a napon jelentkezett újra, mikor Hannibált feltámasztom haló
                  poraiból. Nem érdekes?
            </p>
				<p>
               - És neki is olyan bunda-bajusza van, mint Hannibálnak - rúgott Dia a
                  papucsa hegyével Montanarinak az asztal alá söpört könyvére, amelyben benne van a
                  nagy pun állítólagos képe. (Szerintem, ez a másik Hannibált ábrázolja, az
                  admirálist, akit a saját emberei feszítettek keresztre Szárdiniában, mikor
                  Duillius elcsáklyázta a flottáját. Az a borbélycímerbe való császárszakállas
                  tengeri borjú, akit ez ábrázol, nem kelhetett át az Alpeseken.)
            </p>
				<p>
               - Csacsikám - állítottam meg Dia lábának karcsú ingáját -, te nem
                  tudod, milyen fordulópont volt az emberiség életében a zámai csata. Látod, ha
                  akkor Hannibál veri meg Scipiót, nekem talán most nem lóg üresen az egyik kabátom
                  ujja, s te tudod azt, amit így sose fogsz tudni ebben az életben: hogy milyen
                  érzés az, mikor egy asszonyt két karral ölelnek át. S akkor nekem se kellene
                  mindig arra gondolnom, mikor megölellek, hogy nem vagy jól bekerítve s nagy baj
                  lehet még egyszer abból.
            </p>
				<p>
               Most már Dia mondta nekem azt, hogy csacsi vagyok - és megcsókolta az
                  üres kabátujjat.
            </p>
				<p>
               - Hát, hogy volt az a zámai csata?
            </p>
				<p>
               - Úgy, mint hogyha én kiállnék birkózni a Jánossal és addig
                  zötyögtetnénk egymást, míg parasztökle be nem törné az én szép, finom
                  koponyámat.
            </p>
				<p>
               - Csakhogy ennek a drága szép finom koponyának van ám annyi esze,
                  hogy nem megy neki annak a vastag-csontú medvének! - helyezkedett Dia
                  történetfilozófiai álláspontra és olyan helyen adott oltalmat a szóban forgó
                  koponyának, ahol az igen szeretett tartózkodni.
            </p>
				<p>
               Nem tudom, Diának ilyen intervenciója mennyiben befolyásolta volna a
                  zámai csata sorsát - bizonyos, hogy ő abban az időben istennő lett volna -, de azt
                  nagyszerűen kifejtettem tanulmányomban, hogy a világ képe egészen másképp alakult
                  volna, ha Zámánál Ábel teríti le Káint. Mert Ádám fiainak örökös versengésében
                  kétségtelenül Karthágó volt a finom szellem, a messzi horizontokig érő ész, a
                  világokat átfogó civilizáció, a puha és rafinált Ábel, és Róma volt a nyers és
                  durva Kain, a korlátolt kecskepásztor, aki zöld gallyakból rakta a tüzet és
                  csodálkozott azon, hogy füstje nem száll az ég felé.
            </p>
				<p>
               Bár a jegyzeteim nyilván rég eladták makulatúrának a felsőbb
                  hatóságok, mint más megsemmisítésre ítélt corpus delictiket, Hannibál igen meg
                  lehetett velem elégedve. Mindent megtettem érte, ami tőlem telt. Még a nyomdába is
                  személyesen mentem korrektúrát csinálni, nehogy sajtóhibák tegyék csúffá a pun
                  Napóleont, akit én olyan szépen megtisztogattam a római hisztorikusok keze
                  szennyétől. Pedig húzódoztam a nyomdától, mert azt hittem, hogy ott mind olyan
                  elkeseredett, mérges rabszolgák vannak, mint amilyeneknek azokat a scriptorokat
                  elképzeli az ember, akik éhen-szomjan sokszorosították Horatius ódáit a circei
                  osztrigáról meg a falernumi bort szikráztató kráterekről. Nagyon meglepett, hogy a
                  nyomdaigazgató milyen jól táplált, hasbavállas emberke, és nagyon jólesett, hogy
                  olyan szívélyesen fogadott. Persze, aki betűk közt él, az éppen olyan magától
                  értetődően intelligens, mint ahogy a molnár lisztes, és valószínűleg a
                  tanulmányomat is olvasta már a levonatban, sőt talán már kéziratban is élvezte.
                  Hiszen átment a kezén, s aki abba belenéz, az le nem teszi a »Használt és idézett
                  forrásokig.
            </p>
				<p>
               Bemutatkoztam neki, ez és ez vagyok, Hannibálról írtam egy kis
                  értekezést, talán a névre tetszik is emlékezni...
            </p>
				<p>
               - Hogyne, hogyne - nagyon örülök, mivel lehetek szerencsés
                  szolgálatára lenni?
            </p>
				<p>
               - A kefelevonatokat, ha szabad volna átnéznem, sok a görög és latin
                  idézet...
            </p>
				<p>
               - Te fiú! - intett oda egy álmos nyomdászinaskát - szaladj a
                  korrektor úrhoz, mondd meg neki, hogy itt van Hannibál tanár úr, valami görög
                  históriának a levonatát kéri. Han-ni-bál tanár úr, megértetted, te állat!?
            </p>
				<p>
               Ez volt az első siker, amihez Róma rettegtetője hozzájuttatott.
                  Valami szimbolikus jelentőségét találtam annak, hogy az a kövér rabszolgafőnök
                  éppen rabszolgának nevezett ki. Csakugyan van valami hannibálos abban, amit
                  csináltam. Szembeszállni a világtörténelemmel, nem a kisbetűssel, hanem a
                  nagybetűssel, amit a kultuszminiszter engedélyezett a középiskolák negyedik
                  osztálya számára: van ez olyan merész vállalkozás, mint kétszáz elefánttal átkelni
                  az Alpeseken. S talán Hannibálnak is voltak olyan későn támadt scrupulusai, mint
                  nekem. Méltó keret-e ilyen tudományos szenzációhoz egy középiskolai értesítő. Nem
                  lett volna-e jobb a Budapesti Szemléhez menni a cikkel? Vagy nem kellett volna-e
                  várni vele, míg olyan helyzetben leszek, hogy egy-két részletkérdésnek alaposabban
                  utánajárhatok? Például sok homályt tisztázna egy ásatás a zámai csatatéren s Dia
                  is nagyon örülne egy tuniszi kirándulásnak. Ostobaság. Először is, azt se tudjuk
                  biztosan, hol volt Zárna, másodszor, az állatkertbe is gyalog mentünk ki Diával,
                  mert kettőnknek nagy rubrika lett volna a villamosköltség. Most már majd igen, ha
                  a tanulmányom napvilágot lát.
            </p>
				<p>
               Az a legkevesebb, hogy egy fizetési osztályt ugrok. Talán a kormány
                  ki fog küldeni tanulmányútra Karthágóba. Esetleg a külföldi akadémiák szólítanak
                  föl rá. Persze, nem tudják a címemet, kénytelenek lesznek a Magyar Tudományos
                  Akadémiának írni. No, az nagyszerű lesz, mikor Berzeviczy Albert fűtői-fától
                  kérdezgetni fogja, hogy »kicsoda ez az ember? Hogy nem szóltatok nekem erről
                  eddig? Utóvégre én nem kísérhetek mindent figyelemmel, de mégis különös, hogy ezt
                  a nevet sose hallottam, úgy látszik, ezt még senki se érte plágiumon.
            </p>
				<p>
               A kétségeimet nem közöltem Diával, de az álompalotához együtt hordtuk
                  a köveket. Péter-Pálra építettünk olyan Turris Maecenatianá-t, hogy abban még
                  hintaszék is volt. Csak azon nem tudtunk megegyezni, hogy milyen színű plüss
                  legyen rajta a takaró. Dia vöröset, én meg attikai ibolyaszint ajánlottam, de az
                  nem tetszett Diának, mert ez a szín annak a kievi kolostornak a gyóntató papját
                  juttatja eszébe, amelyikben nevelkedett. (Ohó, gyere, gyónd meg csak, micsoda
                  penitenciákat szabott neked ez a trifurcifer?! De lélekre!)
            </p>
				<p>
               Péter-Pálkor hazavittem neki az értesítőt s mutattam a tábláját:
            </p>
				<p>
               - No, nézd, ez a tengerszín, tetszene neked takarónak?
            </p>
				<p>
               - Ez tengerszín? De hiszen ez bőrszín.
            </p>
				<p>
               - No igen. Homerosnál az a tengernek a jelzője, hogy »borszínű«.
            </p>
				<p>
               - Aha! - nevetett Dia, azért voltak hát részegesek mindazok a görög
                  tengerészek, akik a Krímben megfordultak. Szárazon is mindig tengerszínt akartak
                  látni.
            </p>
				<p>
               Végre is abban egyeztünk meg, hogy a takaró egyik oldala lilásvörös
                  lesz, a másik meg vöröseslila.
            </p>
				<p>
               - De hát mikor gondolod, hogy bútorozkodhatunk?
            </p>
				<p>
               - Azt hiszem, két héten belül tele lesz nevemmel az itthoni sajtó.
                  Holnaptól kezdve mindenesetre figyelemmel kísérjük a lapokat. Két trafikot is
                  tudok a hídfő körül, ahol szabad megnézni az újságokat. Majd megosztozunk
                  rajtuk.
            </p>
				<p>
               De úgy látszott, hogy az egész mai kor fináncszemmel nézi az ókort.
                  Álompalotánk tornyai egymás után omladoztak be. Egyszer, amint hazaértem az
                  újságböngészésből, észrevettem, hogy a falról eltűnt Hannibál kétes hitelű
                  portréja, amit Dia kivett a Montanari könyvéből és belerakott a nádkeretbe,
                  amelyet sajátkezűleg szerkesztettem védőszentünknek. Bántott a dolog, de nem
                  mertem szólni. Be kellett látnom, hogy Hannibál förtelmesen viseli magát.
            </p>
			</div>
			<div type="chapter">
				<head>
               6
            </head>
				<p>
               Pár nap múlva arra ébredek fel reggel, hogy besuhog valami az
                  ablakon. (Július vége felé járt, nyitott ablaknál aludtunk.) Kiugrom az ágyból,
                  fölveszem: újság.
            </p>
				<p>
               Máig se tudom, ki dobta be, de az bizonyos, nem Hannibál szelleme
                  volt. A karthágóiak kegyetlen emberek voltak, de a megkékceruzázott cikkek nem
                  tartoztak a kinzóeszközeik közé.
            </p>
				<p>
               Óriási botrány a parlamentben egy értesítő miatt. Propagandaértekezés
                  a sémi világuralomról. Orosz bérenc a katedrán.
            </p>
				<p>
               Ez csak a cím volt, többet nem is olvastam, összegyűrtem a lapot, és
                  odakaptam a meglevő karommal a meg nem levőhöz, mert rettenetes fájdalmat éreztem
                  benne, a vállamtól az ujjam hegyéig. Aztán a fájás átugrott a fejembe, onnan
                  beleütött a szívembe. Az orrom cimpájába mintha tűt szúrtak volna és vízesés
                  zuhogott a fülemben, abba néha beleszisszentek a srapnelek, aztán a vízesés egyre
                  messzebbről hallatszott, elaludtam.
            </p>
				<p>
               Arra ébredtem fel, hogy vizes a vánkosom és Dia törölgeti a szememet.
                  Már felöltözve ült az ágy szélén, ölében a kisimogatott újság.
            </p>
				<p>
               - Kicsoda ez a képviselő, aki interpellált a cikked miatt? - mutatott
                  rá egy névre. Odanéztem és elnevettem magam.
            </p>
				<p>
               - Hát a Morognám volt? Ismerem az abroszt, szöszből fonták!
            </p>
				<p>
               Az interpelláló képviselő osztálytársam volt, akit azért hívtunk
                  »Morognám«-nak, mert még nyolcadikos korában is így mondta a monogramot. A
                  történelemmel különben már akkor is nagyon egyéni szempontok szerint bánt.
            </p>
				<p>
               - No, Misa - fogta meg egyszer óra közben a történelemtanár a
                  folyosón -, sorold föl hamar a római császárokat! No, ne ijedj meg, nem élek én
                  szamárhússal! Mondjuk szépen: Augustus... - Szeptember, Október, November... -
                  folytatta Misa habozás nélkül, de tovább már nem volt benne biztos, hogy ki
                  következik.
            </p>
				<p>
               És ez rakta most énalám a máglyát? Ez szögez engem az Országház
                  kapujára bőregérnek? Ez a nagyfülű oroszlán akar engem elnyelni? No, megállj, majd
                  keresztbe fekszem én a torkodon! Eh, őrület, nem lehet ezt komolyan venni! Olyan
                  ez, mint hogyha egy pap-macskahernyó azt mondaná Hannibálnak, hogy »hamm, mindjárt
                  bekaplak a kétszáz elefántusoddal együtt.
            </p>
				<p>
               Egészen földerülten búcsúztam el Diától.
            </p>
				<p>
               - Hoci csak az újságot szívem! Hadd viszem el azt is a direktornak.
                  Nagyon szívből tud nevetni, mikor mer.
            </p>
				<p>
               Az iskola kapujában Menyus tartott világnézeti előadást az utcai
                  cipőpucolónak. (Azért gondolom, hogy világnézeti előadás volt, mert hallottam az
                  akasztófa« szót.) Ahogy engem meglátott, rám vigyorodott.
            </p>
				<p>
               - Szolgája tanár úr. Már vártuk.
            </p>
				<p>
               Azzal előrevetette a féllábát, nyilvánvalóan azzal a szívbeli
                  kívánsággal, hogy milyen jó lenne, ha én abban orra buknék.
            </p>
				<p>
               A folyosón a magyar irodalomszakossal találkoztam. Mióta az
                  anyagyilkosság vádja alól tisztáztam magam, azóta nem álltunk egymással köszönési
                  viszonyban. Most azonban elkapta a kezemet és rázta, mint a szivattyúkutat.
            </p>
				<p>
               - Gratulálok kollégám. Olvastam az értekezését. Mondhatom, remek.
                  Különösen ahol rámutat a karthágói kultúra fölényére. Élveztem, kérem. És az
                  irálya is pompás, még a feleségemnek is megdicsértem. Különben hogy tetszik érezni
                  magát? Azt hittem haza tetszett utazni a kedves nejével Oroszországba...
            </p>
				<p>
               Nem vagyok haragtartó ember, s aki bajba jut, különben is minden jó
                  szóért hálás. Visszaszorítottam a kezét, s odaadtam neki az újságot.
            </p>
				<p>
               - Hát ezt tetszett-e már olvasni?
            </p>
				<p>
               Hamar átfutotta, s fejcsóválva adta vissza.
            </p>
				<p>
               - Gyalázat, kérem, mondhatom szégyen, gyalázat! Hja, most ilyen a
                  világ. Az ember jól teszi, ha még a kocsonyát is megfújja. No, ajánlom magam, jó
                  nyaralást kívánok.
            </p>
				<p>
               - A direktor itt van?
            </p>
				<p>
               - Fogalmam sincs róla. Csak a kutyafejű botomért jöttem be, bent
                  felejtettem a múltkor, tetszik tudni, mindenemet elhagyom.
            </p>
				<p>
               Az ám, vettem észre, mert amit a direktor asztalán legelőször
                  megláttam, az a kolléga szalmakalapja volt. A direktor lenyaklott fejjel ült a
                  dívány sarkában, és sötéten nézte a cipője orrát. Marius lehetett ilyen Karthágó
                  romjain. Bizonyosan az is ilyen dühösen ugrott volna fel, ha Sulla megjelent volna
                  előtte. Csakhogy Marius nyugalmazott generális volt, a direktor pedig kedves,
                  lágy, naspolyaember.
            </p>
				<p>
               - Ön az? (Magunk között eddig mindig tegezett.) Hallatlan bátorság
                  kellett hozzá, hogy még ide mert jönni! Hogy mert ön a bizalmammal
                  visszaélni?
            </p>
				<p>
               - De bocsánatot kérek - feleltem támolyogva. - Hát olvasta direktor
                  úr az értekezésemet?
            </p>
				<p>
               - Nem; nem is akarom olvasni. Elég volt az újságot elolvasnom. Éppen
                  az előbb járt itt vele az egyik kolléga. Tudja, hogy tönkretett engem, tudja, hogy
                  fegyelmit indíthatnak ellenem?
            </p>
				<p>
               Láttam, hogy nekem itt semmi keresnivalóm nincs. Otthagytam Mariust,
                  cipője orra és a fekete szalmakalap társaságában, de őszintén szólva, egy cseppet
                  sem sajnáltam. Nagyon fájt, hogy nem olvasta a dolgozatomat.
            </p>
				<p>
               Szügyembe vágott fejjel kódorogtam az utcákon. Nem mehetek haza
                  Diához elégtétel nélkül. De hát hol kapom ezt meg? Utamba esett az a
                  könyvkereskedés, ahol a gyerekekkel a rajzeszközöket szoktam vétetni, s ahol engem
                  mindig szívesen fogadtak, tekintettel arra, hogy nekem nem volt rajzeszközökkel
                  felszerelendő fiam. Kértem egy cím- és lakjegyzéket, s míg a személyzet
                  összesúgott a hátam mögött, kikerestem a Morognám barátom lakását. Én ma »megverek
                  valakit, vagy engem valaki, de az igazamat nem hagyom.
            </p>
				<p>
               Csak attól féltem, hogy nem fogad, ha a névjegyemet meglátja - de hát
                  ezen a napon nekem mindenkiben csalódnom kellett. Kitárt karral jött elébem, s
                  mindjárt betömte a számat egy trabuco especial-lal. (Persze morognamos
                  tárcából.)
            </p>
				<p>
               - Nahát, ez igazán kedves tőled, hogy végre felkerestél, pajtás. Csak
                  nem a miatt a bolond interpelláció miatt jöttél? Ugyan, hagyd fenébe, szóra se
                  érdemes, ingyen reklámot csináltam neked, he-he-he! Őszintén szólva, én nem is
                  olvastam azt az... izét... milyen csata is? No, mindegy, én készen kaptam az egész
                  interpellációt és szó sincs róla, nekem nagyon jól jött, nézd, már üdvözlő sorokat
                  is kaptam a kerületből. Bungyósi kalapos... nagyszerű mi...? Hiszen emlékszel rá,
                  tudod, az a nagy marha ember! Szép lánya van, barátom! Hű de kutya szép lány és
                  nagyvérű! No, aki azt elveszi... De mit is akarok mondani? Ja, igen, eszem ágában
                  se volt neked kellemetlenséget szerezni, de tudod, barátom, ez a politika. Ugye,
                  hiszen együtt tanultuk: Július Caesar politikából a saját fiát is leszúrta? Mi? De
                  hát minden csuda három napig tart, öregem, aztán a varjú se károg rólad többet.
                  Hát egy kicsit megijedtél, mi? Ha akarod, szólok a miniszternek, hogy ne
                  szamárkodjanak, de légy nyugodt, kánikula van most, a kutya se törődik ezekkel a
                  dolgokkal... Szoktál-e a Dunára járni? Te, öreg, gyere föl egyszer a parlamentbe,
                  onnan lelátni a fürdőbe, a kellős közepébe... vagy te most is olyan szégyenlős
                  vagy még? Nana, kópé: szentéletű vasfazék, csak a füle kormos! Te, ma püspökkel
                  vacsorázom együtt, azzal a hónod alá nyúlhatok, ha kell! És én is boldog leszek,
                  ha rendelkezésedre állhatok, akármelyik vállalatomnál abban a percben elhelyezlek,
                  amikor kívánod. Kiviteli üzlet, sajtgyár, sertéshizlaló, temetkezési vállalat,
                  ciroktenyésztő, hősök albuma, van itt minden, amit akarsz. Becsületszavamra!
                  Parancsolj még egy szivart az útra, ha ízlik ez a vacak. Sajnálom, hogy most nem
                  tudok jobbal szolgálni, de az este elszívták a vendégeim a havannáimat, fene
                  beléjük. No, pá!
            </p>
				<p>
               Eszembe se jutott az utcán, hogy kiköpjem a számból a pántlikás
                  szivart. Hiszen jó fiú az, aki adta, ha bolond is. Aztán, ha nekem ártani nem
                  akart, mért ne használt volna magának? Jól mondta, hogy ez a politika. Legalább is
                  mostanában. Az utolsó becsületes politikus uticai Cato volt, mert az a maga nyakát
                  vágta el. Igaz, hogy az is leginkább azért, mert más nem esett a keze ügyébe.
            </p>
				<p>
               Otthon Dia kisírt szemmel szaladt elébem. Becsapta szegényt valami
                  pokolravaló tojásoskofa, hat közül négy tojásban csirkét talált.
            </p>
				<p>
               - No - mondom -, azért nem kell sírni, anyókám! Majd levonjuk a
                  béredből elsején!
            </p>
				<p>
               - Nem is azért sírtam én, hanem azért, mert megijedtem a kis
                  csirkéktől. Nem láttam én még olyant sose.
            </p>
				<p>
               - De, hát még a csirkék hogy megijedhettek tőled! Ők se láttak ám még
                  ilyet sose! - ültem föl a konyhaasztalra.
            </p>
				<p>
               Hogy a jókedvemet látta, az ő szemében is kisütött az öröm.
            </p>
				<p>
               - Jó hír? Jó hír?
            </p>
				<p>
               - Bizony. Olyan nagy úrral barátkoztam, hogy énvelem ma nem lehet
                  gyalog beszélni.
            </p>
				<p>
               Az ölembe ugrott és addig lovagoltattam, hogy a spenótba is
                  beletenyereltem. (Külön öröm, mert azzal is kevesebbet kell belőle
                  elfogyasztani.)
            </p>
				<p>
               - Nincs semmi baj, félreértés volt az egész, az interpelláció inkább
                  hasznomra vált, mert felébresztette irántam a figyelmet és most lesz már belőlem
                  igazán híres ember.
            </p>
				<p>
               Nem is gondoltam, milyen jó próféta voltam.
            </p>
				<p>
               Negyednapra Diát lefektettem ebéd után, el is altattam, kihajtottam a
                  szobából a legyeket is, az ablakot is besötétítettem a kabátommal. Én magam meg
                  csak úgy ingujjban kiültem a konyhaküszöbre Horatius epodoszait olvasni. De olyan
                  meleg volt, mintha olvasztott ólom csurogna az égből, bele-belebóbiskoltam a
                  könyvbe, ötször is neki veselkedtem, de mindig megakadtam ennél a sornál:
            </p>
				<p>
               Flebit et insignis tota cantabitur urbe...
            </p>
				<p>
               »Sírva fakad, s az egész város nyelvére kerül majd!«
            </p>
				<p>
               A szavakat össze tudtam rakni, de azt nem bírtam kisütni, ki az a
                  nyavalyás, akiről az egész városban kántálnak.
            </p>
				<p>
               Nagyot csapódik az utcaajtó, fölkapom a fejem, Rózsi kopog végig
                  sebesen a téglaudvaron, de sárga a képe, mint a citrom-alma.
            </p>
				<p>
               - Tekintetes úr... - kotyogott belőle a szó el-elakadva - már tessék
                  megbocsátani, hogy ilyen kacarkán szaladtam ki... jaj istenem, még a kötőm is
                  előttem maradt... tessék már megnézni... most raggatja tele a gazdám a várost,
                  ezzel a statáriummal, vagy mivel... azt mondja, a tekintetes úr is benne van,
                  dehát nem látom én ebben a nevit... mondtam neki, hogy nem Júdásnak hívják a
                  tekintetes urat... de csak azon erősködött, hogy az az úr, mert az újságban is
                  benne volt.
            </p>
				<p>
               Epeszínű plakátot kapott ki a blúzából, mely megparancsolta minden
                  igaz hazafinak, hogy másnap délután négy órakor legyen ott az iskolánk
                  tornatermében és felháborodása lángostorával verje ki a Júdást a tudományok
                  csarnokából. Hazafias üdvözlettel - - - - az én Morognám barátom legfölül, alatta
                  a minorum gentium. Csupa kán és mirza, akiknek szemmelláthatólag az ókor története
                  a legkedvesebb stúdiumuk üres óráikban.
            </p>
				<p>
               - Hát biz ez én vagyok, lelkem - hajtogattam össze a plakátot és
                  tettem be olvasójegynek az epodoszokba. (Tudom már, ki az a nyavalyás, aki az
                  egész város nyelvére kerül.)
            </p>
				<p>
               Hanem, aki sírva fakadt, az mégse én voltam. Rózsinak tört el a
                  mécsese. Úgy látszik, asszonyi körökben nem föltétlenül diffamáló az emberre, ha
                  Júdás. Úgy magához ölelt a jó lélek ijedtében, hogy becsületes apostolnak se
                  érdemeltem volna többet.
            </p>
				<p>
               - Jaj, dehogy hagyom levágni azt a szép fekete fejét! (Akkoriban
                  látta a moziban - Dantont. Azt hitte, engem is ilyen ceremóniával fejetlenítenek
                  meg.) A mi spájzunkban bújjon el a tekintetes úr, ott meg nem találják a
                  tarhonyás-zsákok között.
            </p>
				<p>
               A jajgatásra Dia is kijött és értesülvén a helyzetről, kijelentette,
                  hogy a házból ki nem ereszt. Együtt élünk, együtt halunk, akár a kubikulumban,
                  akár a szárított pipacsok és pipitérek közt a drogista padlásán.
            </p>
				<p>
               Én csak nevettem őket és előszedtem Ciceró beszédeit. Felháborodás
                  kell nektek? Gyertek csak Catilináriák! Mutassak nektek egy semmirekellőt, aki a
                  »fórumon csatangol kacér módon fésült és szagos kenőcstől fényes hajjal? Gyere
                  csak pro Roscio! Akartok látni egy horgas ujjú jómadarat, aki miatt »jobb a
                  vadállatok közé költözni, mint Rómában élni? Ide csak anti Verrem!
            </p>
				<p>
               Éjfélig fordítottam, kivonatoltam, jegyeztem, akkor is csak azért
                  hagytam abba, mert kifogyott a lámpából a petróleum. Akkor kimentem az udvarra és
                  a holdfényen elrendeztem a gondolataimat a retorika szabályai szerint. Arányosan
                  elosztottam az étoszt és a pátoszt, szétbontottam altételekre a főtételeket,
                  összecsirizeltem dedukciót és szerkesztettem olyan szillogizmusokat, hogy
                  Aristoteles eltátotta volna rájuk a száját. Mióta kánok és mirzák vannak a
                  világon, még ennyit nem fáradt értük a klasszika-filológia.
            </p>
				<p>
               Mikor mindennel készen voltam, felálltam a kútkáva tetejére és a
                  csillagokra szegezett fejjel elmondtam első nyilvános beszédemet. A csillagok nem
                  mondtak rá semmit, mert ők, mióta katalógusba vannak foglalva, nem ártják magukat
                  a halandók dolgaiba. Ellenben, noha a próbát félhangon tartottam, fölébresztettem
                  vele a Tera-mama nőstény gerlicéjét és az azt mondta rá, »hihihi! hihihi!
            </p>
				<p>
               Egészen átáztatott a harmat, mire odabújtam Dia mellé, akinek fehér
                  alakja fel-felvillant előttem az ablaknál, míg Demosthenes művészetében
                  gyakoroltam magamat. Most már meg mertem neki mondani, hogy mit csináltam.
                  Fölkészültem Sámsonnak a filiszteusok közé.
            </p>
				<p>
               - Mit? Te oda akarsz menni közéjük? - pattant föl az ágyban és ahogy
                  fölém hajolt, láttam elfehéredni az arcát a hajnal lángolásában. Keze, mint
                  jégbemártott bársony csúszott végig a homlokomon. Attól félt az ártatlan, hogy az
                  eszemre ment az izgalom.
            </p>
				<p>
               - De oda is megyek szívem. Hát hogy lángostorozzanak meg szegények,
                  ha ott nem vagyok?
            </p>
				<p>
               Míg bolondnak gondolt, anyáskodott velem, mikor látta, hogy eszemen
                  vagyok, bolondnak nevezett. Azt hiszem, ilyesmi más házastársak közt is megesett
                  már. S talán abban sincs semmi meglepő, hogy utoljára mégis kis hősömnek mondott,
                  ami nekem sokkal jobban esett, mint mikor a vezércikkek neveztek annak néhány
                  milliomod magammal. Olyankor mindig a fogamat csikorgattam és legjobban szerettem
                  volna addig menni, míg meg nem találom a kiváló publicistát és hősi halált nem
                  halatok vele a tulajdon tintatartójában. Most ellenben nagyon büszke voltam rá,
                  hogy hős vagyok, és álmomban olyan fidélisen diskuráltam Hannibállal, mint ahogy
                  hősök szoktak egymás közt.
            </p>
				<p>
               - Én, ha neked volnék, lovon mennék holnap az akasztásodra - tette
                  vállamra a kezét. - Fogadj szót egy tapasztalt hadvezérnek.
            </p>
				<p>
               - De hát miért? - néztem a mellén a sok hadikitüntetést.
            </p>
				<p>
               - Azért, mert lovon könnyebb lesz elszaladnod.
            </p>
				<p>
               Elcsodálkozva néztem rá, és csak most vettem észre, hogy nem is
                  Hannibállal beszélek, hanem Tacitussal. Igen szigorúan bökdöste a stílusával a
                  bordáimat.
            </p>
				<p>
               Persze, Dia vékony ujja kopogtatta a szívemet.
            </p>
				<p>
               - Kelj föl már, te hét alvó! (Ezek nevezetes szentjei a keleti
                  egyháznak. Magam is igen tisztelem őket.) Tizenegy óra. A reggelit eszed meg
                  ebédre, vagy az ebédet reggelire?
            </p>
				<p>
               - Egyiket se - ugrottam ki az ágyból -, csomagold be drágám, dolgom
                  van az egyetemi könyvtárban, majd ott eszem meg.
            </p>
				<p>
               Nem ok nélkül álmodtam én Tacitussal. Van neki egy értekezése a
                  szónoklatról. Azt még át kell futnom, mert úgy rémlik, abban is találhatók igen
                  hasznos utasítások. Hadd lássák a kánok, hogy micsoda ember az, akinek ők el
                  akarják koppantani a gyertyáját!
            </p>
				<p>
               Már a kalap is a kezemben volt, amikor eszembe jutott a sok
                  hadifityegő a Hannibál mellén.
            </p>
				<p>
               Bizonyosan nem ok nélkül mutogatta azokat ő se énnekem. Hátha én is
                  előszedném őket? Mert nekem is volt belőlük négy darab, persze csak az aprajából.
                  (Mert én csak a fronton szolgáltam.) Kettőt Rácországban szereztem, kettőt a
                  polyák földön.
            </p>
				<p>
               - Hozd ki csak őket fiam! - fordultam vissza a küszöbről. - Ott
                  vannak a kanalaskosárban. (A kés, villán kívül ezek voltak minden fémértékeink,
                  hát együtt tartottuk őket, mint a többi grófok.)
            </p>
				<p>
               - Mit akarsz velük? - csudálkozott az asszony.
            </p>
				<p>
               - »Vagy ezzel, vagy ezen! - idéztem a spártai anyát, ahogy a zsebembe
                  süllyesztettem őket, a rajz-papír mellé, amibe az ebédem takaródzott.
            </p>
				<p>
               - Siess vissza emberkém! - csókolt meg Dia. - Olyan nem jól érzem
                  magam, a hideg is borzongat, émelyeg a gyomrom...
            </p>
				<p>
               - Nem lesz semmi baj se - nyugtattam meg az utolsó csókkal. - Majd
                  meglátod, fehér lobogóval jövök haza, mint Theseus Krétából. Leharapom a fejét az
                  összes minotaurusoknak.
            </p>
			</div>
			<div type="chapter">
				<head>
               7
            </head>
				<p>
               A pesti hídfőig kétszer is elmondtam magamban a beszédemet, s egyre
                  biztosabbra vettem, hogy miszlikbe vágom vele az egész tao-tájt vagy kurul-tájt,
                  vagy a macska tudja jobban, minek tisztelik a kánok ivadékai a parlamentjüket. Ha
                  aztán Góg és Magóg hadaival elbántam, illetékes helyről könnyen megszerezhetem az
                  elégtételt.
            </p>
				<p>
               De nini, hátha mielőtt a Krethi és Plethi elé állnék, megtudnám, hogy
                  mit gondolnak rólam az illetékes helyen? Elszántam magam, hogy fölmegyek a
                  minisztériumba, szót értek a pártusok előtt az európai emberekkel.
            </p>
				<p>
               Sose láttam ugyan, akihez készültem, de hallomásból úgy tudtam, hogy
                  ő a legeurópaibb szittya és ő az a szalonna-fölső, aki mindenről jó. A
                  klasszikussal szólva: »Nyelvbúvár, szónok, ír, fest, tud jósolni, kenni, jól
                  kötelentáncol, törvényt hoz, népet igazgat. Olyan sokoldalú ember hírében áll,
                  hogy egy vicclap egyszer tetrakontraoktaédernek rajzolta meg. (Tudniillik, a
                  kartonpapírból készült mértani testek között ez az, amelyiken legtöbb oldal
                  takarja be az ürességet. Sok papír kell hozzá, és annak a ragasztásához sok
                  kovász. Én, mint rajztanár, hatályon kívül is helyeztem, és csak olyan növendékkel
                  készíttettem el, akinek lisztkereskedő van az atyafiságában.)
            </p>
				<p>
               Nohát, ez a tetrakontraoktaéder lesz az én emberem!
            </p>
				<p>
               Kérdem a portást a minisztérium kapujában, fönt van-e már az
                  illetékes mértani idom? A kérdésre kérdéssel felel: Hogy hányadik fizetési
                  osztályban van az az illető uraság?
            </p>
				<p>
               - Tán ügyosztályt akart mondani, öregem?
            </p>
				<p>
               Nem akart ő, erősítette a janitor, hanem fizetési osztályt. Merthogy
                  ő nem kapus. Irodaszolga a népjólétiben, aktát hozott és a kapus megkérte, hogy
                  vigyázzon a házra, míg ő megautóztatja egy kicsit az unokáit. Személy szerint
                  tehát itt senkit nem ismer, de annyit tud, hogy mindenki a fizetési osztálya
                  szerint jár fel a hivatalba. Ki mentül magasabb, annál később. Ez a törvény Dunán
                  innen, Dunán túl.
            </p>
				<p>
               Kisütöttük, hogy az én emberem fizetési osztályának körülbelül az egy
                  óra felel meg, tehát szerencsét próbálhatok. Szerencsém is volt. Ott találtam,
                  csak egy kicsit várakozni kellett, mert vendége volt. A lictor, aki az ajtóban
                  állt, azt mondta, hogy valami angol újságíró van bent nála villásreggelin.
            </p>
				<p>
               - Jön ide kérem, mindenféle nemzet, angol, francia, olasz, holland,
                  az isten se győzi őket.
            </p>
				<p>
               Nem mondta, hogy mivel, én meg nem kérdeztem. Annyit én is tudok az
                  illendőségről, hogy a nagy urak szolgáinak a leereszkedésével nem szabad
                  visszaélni.
            </p>
				<p>
               Ahogy a mr. Nemtomki kijött, megláttam a nagyúr mosolygó arcát.
                  Amikor engem állított elő a lictor, akkor már nem mosolygott. Hűvösen fogadott, de
                  nem udvariatlanul, nem ültetett le, de legalább ő is felállt.
            </p>
				<p>
               - Mivel szolgálhatok?
            </p>
				<p>
               Mikor elmondtam neki, micsoda krédóba kevertek engem Pilátusnak,
                  felcsillant a szeme.
            </p>
				<p>
               - A, ön az? Az ön témája engem is érdekel. Nem olvastam, de hallottam
                  róla. Én is többször foglalkoztam a Krisztus előtti második század véres
                  üstökösével, aki kétségtelenül pregnáns kifejezője volt a nacionalizmus
                  eszméjének. Mondanom se kell, hogy én híve vagyok a tudományos kutatás
                  szabadságának, de azért nincs igaza önnek, édes barátom. Nem elég jó hazafinak
                  lenni, az mindenki lehet. De intelligens embernek azt mutatni is kell. Látja, ha
                  ön nemzeti alapra helyezkedett volna a tanulmányában, magyar nemzeti
                  alapra...
            </p>
				<p>
               - De könyörgöm, a pun háborúkat nagyon nehéz magyar nemzeti alapra
                  helyezni - tettem egy sápadt ellenvetést.
            </p>
				<p>
               - Téved tanár úr! - lépett közelebb hozzám. - Mindenbe bele lehet és
                  egy kis csalafintasággal bele is kell vinni a magyar vonatkozást. Próbáljuk csak.
                  Scipió. Ugyebár erre bátran mondhatja az ember, hogy egy kicsit csángósan hangzik?
                  Hazai magyar nyelven ezt a szót Scsipiónak ejtjük. Ennek aztán már nagyon könnyű
                  olyan etimológiáját találni, amit a laikus is egyszerre elfogad. Scsipió, Csipió,
                  Csipijó, azaz Csípi jól, vagyis, aki jól megcsípi Hannibált.
            </p>
				<p>
               Az előbb sápadt voltam, most már kezdett a vér a fejembe
                  tódulni.
            </p>
				<p>
               - De engedelmet kérek...
            </p>
				<p>
               - Várjunk csak, barátom. Hannibál, Hannibál - ...Mire emlékezteti ez
                  önt? Érdekes, magam is csak most jövök rá! Hannibál, Hanni bál, Honni bál, Honi
                  bál. A karthágóiak, az ókor degenerált franciái úgy fogják fel a háborút, mint egy
                  bálat. Rendkívül jellemző a mentalitásukra, hogy a főistenüket is Bálnak hívják.
                  Ugye mennyi magyar kölcsönszó, már a világtörténelem hajnalán? Látja, ha ezekre
                  mutatott volna rá, akkor a mindig gyanakvó nemzeti érzés nem érthette volna önt
                  félre. A nemzeti önérzetre való nevelés, barátom, ez legyen az alapja a
                  pedagógiájának. Ért ön engem?
            </p>
				<p>
               Nagyon barátságosan kapaszkodott a vállamba. Egy lelkesedés volt az
                  egész ember, a fülehegyéig. Csakhogy énbelém akkor már belém bújt a Bál ördöge.
                  Elnevettem magamat.
            </p>
				<p>
               - Hogyne érteném. Hallottam én már ilyesmiről gólya koromban.
                  Tarquinius, azaz Tar-quin, vagyis Tárkony, ami Tarkán, vagyis kopasz főnök.
            </p>
				<p>
               - Aha, ön a Jules Martha könyvére gondol, az etruszkokról! Ismerem,
                  érdekes könyv.
            </p>
				<p>
               - Nem arra gondolok én, instálom, hanem a Kakas Márton nagy
                  naptárára, ami minálunk megvolt a padláson. Kakas Márton már a Bach-korszakban
                  önérzetre nevelte a nemzetet azzal, hogy Nabukodonozor is magyar volt, meg
                  Salmanassár is. Az egyik Nagy bunkóval hadonászó úr - a másik meg Nagy szalmaszár.
                  Halhatatlan magyar típus mind a kettő.
            </p>
				<p>
               - Maga pedig mételyes vörös! - harsant rám a kedves barátom, pedig ő
                  volt olyan vörös, mintha csalánba esett volna a képével.
            </p>
				<p>
               Hátat fordított, dühösen legyezgetve magát a zsebkendőjével, én pedig
                  úgy bevágtam az ajtót magam után, hogy bizonyosan lekéredzkedett a szemöldökfa
                  fölül a vakolat. Ebből megláthatta a nagy Szalmaszár, hogy mégse vagyok én teljes
                  híjával a magyar karakternek.
            </p>
				<p>
               Hanem aztán lent az utcán megcsendesedtem. Hová a poklok fenekére
                  menjek én mármost? A könyvtárban már nekem semmi keresnivalóm sincs, mert az
                  bizonyos, hogy a tudomány meg én nem eszünk többet egy tálból. Hiszen az ajtót
                  nemcsak a nagy bunkóval hadonászó úrra csaptam rá, hanem a kenyeremre is. Tudta
                  azt már Seneca is, hogy »fulmen est, ubi cum potestate habitat iracundia.« »Ahol a
                  harag a hatalom nadrágjában jár, ott mindig kéznél van a ménkü.« Tisztában voltam
                  vele, hogy engem már meg is ütött, most már csak az a kérdés, hogy énmiattam nem
                  csapják-e ki Hannibált is az ország összes középiskoláiból.
            </p>
				<p>
               Jó darabig csavarogtam az utcákon, körülbelül abban a
                  lelkiállapotban, amelyikben a bukott vezér lehetett a zámai csata után. De azt
                  hiszem, azért Hannibál is csak megebédelt, amikor megéhezett. Leültem a
                  Deák-szobor talpára és kihúztam a zsebemből a menázsit. Rosszat sejtettem, ahogy
                  bontogattam a rajzpapírt és semmi áruló zsírfoltot nem láttam rajta. Micsoda
                  puritán étel lehet az, amely ennyire kerül minden feltűnést? Bizony, ez nagyon kis
                  probléma, de az ember ilyenekkel bugyborékol vissza az életbe, mikor a nagy
                  problémák a víz alá buktatják.
            </p>
				<p>
               Hát, lekváros kenyér volt a papírban, két karajka, szépen
                  összeborulva a ragadós oldalával. Én igazán nem vagyok az az ember, aki
                  metafizikát csinál a lekváros kenyérből is, de most akaratlanul a végokok
                  tudományára terelődtek gondolataim. Ha Schopenhauer meg nem előzött volna,
                  hajlandó lettem volna értekezést írni az élet semmiségéről és gyötrelméről, amit
                  az én szememben már ifjúságom hajnalán is a lekváros kenyér szimbolizált. Már
                  akkor is áhítatos tisztelője voltam Plafonnak, de azt sejtettem, hogy Sokrates
                  halálának körülményeit tévesen jegyezte fel az utókor számára. Nem bürök lehetett
                  az, amivel az igazság bajnokát megetették, hanem valami híg dzsem. Persze,
                  biztosan még akkor nem tudtam, mert a kutyanyaki dzsemet lekvárnak hívták, s az
                  szilárd halmazállapotú, masszív, magában is harapható anyag volt, amely levált a
                  kenyérről, ha az ember a falhoz veregette. Most már azonban tisztán láttam magam
                  előtt Sokrates halálát. Az attikai bürök ilyen pesti dzsem lehetett, ilyen
                  savanyú, keserű, émelygős, földi bodzából possajtott bolti pempő, amely lassan
                  keveredett a filozófus vérével, azért tudott még a bevétele után is félórás
                  disszertációt tartani a halhatatlanságról. Szilárd meggyőződésem, hogy a
                  metafizika eredetét a rossz konyhában kell keresni. Azok a gazdag csiszlikek, akik
                  Sokratest halálra ítélték, fenyvesrigót vacsoráztak fuvolaszó mellett, thusosi
                  bort ittak rá és a táncosnők lábáról cseréltek eszmét, nem a lélek
                  halhatatlanságáról.
            </p>
				<p>
               Mivel szakítottam a klasszikusokkal, akik romlásomat okozták, nem
                  tartottam kötelességemnek Sokrates példáját követni és visszacsavargattam a
                  lekváros kenyeret védőburkába. Gondoltam ugyan rá, hogy talán az ég madarainak
                  táplálására kellene fordítanom, és kísérletet is tettem rá, hogy feldobom a haza
                  bölcsének érc ölébe, de az első kísérlet nem sikerült, a másodikat meg nem mertem
                  megkockáztatni. A rendőrposzt nagyon gyanakodva nézett rám, s meg is állított,
                  ahogy a motyómmal a hónom alatt elhaladtam előtte.
            </p>
				<p>
               - Mit akart az úr azzal a szoborral? A conscia mens recti nyugalmával
                  mutattam neki a lekváros kenyeret.
            </p>
				<p>
               - Kedves biztos úr, egy bölcse van a hazának, akit nem is kell
                  félteni, hogy megtagadja a múltját, hát csak nem gondolja, hogy azt is fel akarom
                  robbantani?
            </p>
				<p>
               Lecsellengtem a vízpartra, odakuporodtam a legalsó lépcsőre és
                  belebámultam a sárgászöld tükörbe. Pedig nekem se vízbe, se tűzbe nézni nem jó,
                  mert mind a kettőben igézet lakik és én annak nehezen tudok ellenállni. Valami ősi
                  ösztön hajt a lelék felé, akik a vizek fenekén hancúroznak és az láttat velem
                  táncoló lidérceket a tűzben is. Talán az őseim sámánok lehettek sátoros korunkban
                  és addig bűvöltek vízzel és tűzzel, míg a törzs népe vízbe nem hányta vagy tűzbe
                  nem dobálta őket, mikor Ukkó isten rosszkedvű volt és nem adott halat meg
                  menyétkét. Talán most is ők morognak fel rám a Duna fenekéről, hogy »gyere haza
                  gyerek, majd meglátod, hogy ide nem jönnek utánad a kánok meg a mirzák!«
                  Kutyanyakon nem volt ilyen nagy víz, de azért abba is bele lehetett fulladni és a
                  lelék már ott is csalogattak, hogy ugorjak közéjük. Csakhogy a lóúsztatóban piócák
                  is laktak, azoktól pedig féltem, azért nem mentem le a lelékhez, de játszani
                  nagyon szerettem velük. Ha kerek, lapos kavicsot dobtam a vízre, azt
                  négyszer-ötször is visszapattantották, míg a többi gyerekét mindjárt lekapták
                  magukhoz. A pajtásaim mindig irigykedtek rám, hogy én jobban tudok »szőni«, mint
                  ők, de én tudtam, hogy ez csak azért van, mert a lelék énvelem jobban szeretnek
                  játszani.
            </p>
				<p>
               Ahogy egyre közelebb csúsztam a vízhez, olyan együgyű gondolatokkal,
                  amelyek talán nem illettek volna a klasszika-filológia doktorához, de
                  természetszerűleg ébredtek fel a munkanélküliek statisztikájának egyik alanyában,
                  megcsörrentek a zsebemben a hadimonéták.
            </p>
				<p>
               - Nini - mosolyodtam el -, ugyan tudnék-e még »szőni«?
            </p>
				<p>
               - Platy! Platy! Platy! Platy! - bronz, vas, kisezüst, nagyezüst,
                  egymás után potyogtak a vízbe. De a lelék nem pattantottak belőlük vissza egyet
                  se. Térdemig csapó haragos hullámmal üzenték, hogy nem detaillokban kellek nekik,
                  hanem angróban.
            </p>
				<p>
               - No megálljatok - álltam fel -, mindjárt megkaptok, csak előbb
                  hazamegyek az asszonyért, elhozom azt is. Összefogódzunk, jó szorosan, aztán
                  Kustendséig meg se állunk. Ott is csak addig, míg hírt adunk Ovidiusnak, hogy most
                  már megírhatja Jázon és Medea hazatérését Kolchisba. Igen szép költői elbeszélés
                  lesz belőle, pályázhat vele a Nádasdy-díjra.
            </p>
				<p>
               Ahogy a lépcső tetejére értem, nagy csődületet találtam a
                  vaskorlátnál. Izgatottan mutogattak az emberek a vízre és összevissza
                  kiabáltak.
            </p>
				<p>
               - Hulla, hulla! Koponya az csak! De bizony hulla! Persze, megint
                  ismeretlen holttest! Disznóság! Telefonálni kellene a rendőrségnek!
            </p>
				<p>
               Egy nagy sárga fej bukdosott a hullámokon. Néha megállt, mintha azon
                  gondolkozna, hogy érdemes-e még idefönt nézelődni, aztán megint csak nekilódult. A
                  híd felől lecsapott rá egy varjú, de alig vágott hozzá, mindjárt elrepült.
            </p>
				<p>
               - Biztosan megint egy összedrótozott zsidónak a hullája! - vetette
                  közbe egy uborkás kofa a divatos faji kérdést.
            </p>
				<p>
               - Igaza van! Az az csakugyan! - erősítették a jobb szeműek. Amire a
                  hadrakelt seregek leszereltek, de az izgalom egyre fokozódott.
            </p>
				<p>
               A halálfej lebukott a víz alá, éppen mikor az egyik úszóházból valaki
                  utána vetette magát.
            </p>
				<p>
               - Csáklyát kellene hozni! - ajánlgatták. A fej megint felmerült, a
                  koponya-halász magához rántotta két karjával, aztán fülig szaladt a szája a
                  nevetéstől.
            </p>
				<p>
               - Fogják meg! - röhögött ki a partra és nagyot lóbálva a jobb karján,
                  felhajította a koponyát.
            </p>
				<p>
               Az emberek szörnyülködve szétrebbentek és az aszfalton nagyot pukkant
                  egy félig rothadt tök. Az érdeklődésnek egyszerre vége volt, a publikum
                  elégedetlenül távozott, volt aki reménykedve vissza-visszanézett, de a tök
                  makacsul állta az egy helyet. Igaz, hogy akkor se igen csinált volna mást, ha
                  koponya lett volna, de azért a töktől mégiscsak rossz néven vették az emberek,
                  hogy fejnek tetteti magát.
            </p>
				<p>
               Egy ember azonban nemcsak visszanézett, hanem vissza is fordult, a
                  hóna alá kapta a »gondolatok elhagyott dómját« és elbice-bócázott vele a
                  villamosmegállóig. Csak akkor kaptam észbe, mikor már elnyikorgott vele a kocsi,
                  hogy nini, hiszen ez a Menyus volt, a mi Menyusunk!
            </p>
				<p>
               Nézem a hajóállomás óráját: négy óra. Abbiz isten, most fonják nekem
                  a lángostort a tornacsarnokban! De már oda mégiscsak elmegyek, csupa becsületből
                  is. Ha már betanultam a filippikát, nem viszem le a lelek közé. Aztán különben is,
                  meggondoljuk még ezt a vízi utat. Nem tudom én, a lelkemre merjem-e venni, hogy
                  derék honpolgárok az én kobakom miatt bicskát eresztgessenek egymásba.
            </p>
				<p>
               A tudományok csarnokán semmi se mutatja kívülről, hogy belül
                  történelmi esemény játszódik le. Ha csak az nem, hogy a kapuban elhagyatva állott
                  a cipőpucoló standja.
            </p>
				<p>
               - Ejnye - néztem körül -, hát ez a jó ember itt meri hagyni ilyen
                  gazdátlanul a keféit meg a kenőcseit? No, akkor mégse lehet ez a Budapest olyan
                  bűnös, ha már a cipőpucolók is úgy bíznak az ősi erényben!
            </p>
				<p>
               Ahogy ott ácsingózok, lesuttyan az útszéli fáról egy szurtos kis
                  fityfiritty, begurul a kapu alá és besüvölt a tornacsarnok irányába:
            </p>
				<p>
               - Hé, Gazsi bácsi, van egy pasas!
            </p>
				<p>
               - Van, ángyod térde! - lódítottam odább a cipőfényesítő gyakornokot.
                  (Mert bizonyos, hogy legalább ennyi címe van.) Hát már engem is úrnak nézel, te
                  bórembukk? Hol a majsztered?
            </p>
				<p>
               - Ott bent eszi a frász, ni!
            </p>
				<p>
               - Mit csinálnak ott?
            </p>
				<p>
               - Nem tom. Sokan vannak. Alighanem ütik a zsidót.
            </p>
				<p>
               No, azt meg kell adni, hogy nagyon csendben ütötték. Morognám barátom
                  ugyan kitett magáért, az összes nemzeti táncokat eljárta, míg a »határozati
                  javaslatot felolvasta - már ott tartott, amikor besompolyogtam a
                  szertornatudományok templomába -, de a szittyák sehogy se akartak parazsat
                  abrakolni. Az ünnepi csendet nem zajos helyeslések zavarták, csak elkeseredett
                  ásítások. A mirzák és kánok nagyobb része édesdeden aludt. Mikor az előadó végre
                  föltette a kérdést, hogy el méltóztatnak-e fogadni a határozati javaslatot, az
                  igaz hazafiak csak nagyon szórványos és nagyon kényszeredett »elfogadjuk«-kal
                  válaszoltak. De hát nem is csoda. A határozati javaslat az volt, hogy az
                  országháborító értesítőből, az összes társadalmi egyesületek bevonásával máglyát
                  kell rakni a Vérmezőn. Máglyát rakni a kánikula derekán, harmincötfokos melegben,
                  mikor a békasó is magától izzad! Az egyik kán - kövér, jómódú mézeskalácsos -
                  pótindítványt terjesztett be, hogy a határozat csak a jövő év januárjában
                  hajtassék végre, amikor a máglya nemcsak intő példa lesz a destrukciónak, hanem
                  legalább a budai szegény gyerekek is melegedhetnek nála.
            </p>
				<p>
               Egy másik kán azonban - mindjárt kiderült, hogy fa-kereskedő volt - a
                  határozatot legkésőbb Szent István napján végre akarta hajtatni. Nem akar senkit
                  se gyanúsítani, de szerény véleménye szerint az anarchiának tesz szolgálatot, aki
                  ennek a nagy horderejű határozatnál) a végrehajtását halogatja. A mézeskalácsos
                  nagyon röviden, de velősen kívánt nyilatkozni. Neki se kenyere a gyanúsítás, de az
                  ő szerény véleménye szerint a kántárs a maga üzleti érdekeit félti a téli ingyen
                  máglyától. Végre, ő meghajol a többség határozata előtt. De kérdi, nem lehetne-e
                  ezt a megtorló intézkedést ezáltal is emlékezetessé tenni a tanulóifjúság körében,
                  hogy ez alkalommal jutányos árban beszerzett mézeskalácsot osztogatnának szét a
                  jelesebb előmenetelű növendékek között?
            </p>
				<p>
               - Szavazzunk! Szavazzunk! - kiabálták a kevésbé érdekelt szakmák. Egy
                  petróleum-nagykereskedőt, aki azirányban tett módosító javaslatot, hogy a hatás
                  fokozására minden értesítőt külön locsoljanak le petróleummal, azzal hurrogtak le,
                  hogy ő még csak mirza, s a mirzáknak nincs indítványozó joguk. Ez ellen többen
                  hevesen tiltakoztak, s mivel attól féltem, hogy a tiltakozás ürügye alatt a
                  többség elhagyja a tudományok csarnokát, felugrottam a pódiumra, Morognám barátom
                  mellé és felemeltem a karomat, mint Agamemnon a megkeveredett achájok és argivok
                  felett.
            </p>
				<p>
               - Patres és conscripti! Akarom mondani, tiszteletre méltó kánok és
                  mirzák! Én vagyok az az országpusztító kalefaktor, ezzel a fél kezemmel, akit az
                  önök bölcsessége máglyára szentenciázott!
            </p>
				<p>
               Ebben a pillanatban, mikor minden száj rámtátódott, nagyot koppant
                  valami a pódiumon.
            </p>
				<p>
               - Bomba! - ordította el magát Morognám barátom és a teremben őrült
                  kavarodás támadt. Mindenki egymás hegyen-hátán szaladt az ajtó felé.
            </p>
				<p>
               - Nyugalom, uraim! - ordítottam én is és felemeltem a pódiumról a
                  változatos pályafutású rothadt tököt. Tessék idenézni! Úgy látszik, valamelyik
                  jelenlévő tisztelt polgártársunk elvesztette a fejét!
            </p>
				<p>
               Olyan forgatagos nevetést a tatárjárás óta nem látott Hunnia, mint
                  amilyennel a kánok és mirzák visszafordultak. Csak Menyus somfordált ki, mint a
                  leforrázott macska, feldúlt lelkiállapotának úgy adván kifejezést, hogy lerúgta a
                  lépcsőről tulajdon kis varasbékáját.
            </p>
				<p>
               De nekem most már nem Menyus volt a fontos, hanem a főkán, a Batu
                  kán, az én kedves konskolárisom. Ő is el akart oldalogni, mert parlamenti
                  gyakorlatból tudta, hogy aki a neveltetés kötelén fogja az embereket, az oda is
                  elvezeti őket, ahová nincs mehetnékjük.
            </p>
				<p>
               - De nem úgy van az, kedves képviselő űr! - fogtam marokra a mellén a
                  selyeminget. - Addig innen el nem megy, míg ez előtt a nagyérdemű közönség előtt
                  nem tisztázzuk a kérdést, hogy Scipio volt-e a jobb hazafi, vagy Hannibál. Én nem
                  adok az akadémiára, se nemzetgyűlésre semmit, hanem ezekre a jelenlévő urakra
                  adok, mert ezek sine ira et stúdió ítélnek!
            </p>
				<p>
               - Úgy van! - dördült meg a mézeskalácsos hangja és utána fölhangzott
                  az első zajos helyeslés. - Halljuk! Halljuk!
            </p>
				<p>
               Először is tessék elereszteni az ingemet! - rángatózott a Batu kán,
                  akárcsak Galvani békája - engem véd a képviselői immunitás...
            </p>
				<p>
               - Tessék! - eresztettem el a prédámat, akit már vert a halálveriték.
                  Pedig még csak most kezdődött az inkvizíció! - Mindenekelőtt sorolja fel a
                  képviselő úr a római császárokat: Augustus...
            </p>
				<p>
               - Uraim! - fordult lihegve a boldogtalan a hívei felé - az idő nagyon
                  előrehaladt... máskor nagyon boldog leszek rendelkezésükre állhatni, és meg vagyok
                  róla győződve... illetve meg lehetnek önök győződve... vagyis beláthatják önök...
                  hogy nekem most nagyon sürgős ankétom van. A haza üdve kívánja távozásomat...
                  okvetlen vigyáznom kell a nemzet érdekeire... a marhakiviteli ankét... tetszik
                  tudni, okvetlen ott kell lennem.
            </p>
				<p>
               De ezt már az ajtóból mondta, s nem hallotta, mikor valamelyik
                  próbamirza utána kiáltott, hogy »maradjon is ott.«
            </p>
				<p>
               A próbamirza nem az osztatlan közóhajnak adott kifejezést: többen
                  pisszegtek, mint helyeseltek neki. Most már ez nekem igen mindegy volt, mert az
                  ütközetet kétségtelenül én nyertem meg. De, ha már benne vagyok, gondoltam, nem
                  ismétlem meg Hannibál hibáját, aki nem használta ki a cannaei győzelmet. Én bizony
                  kihasználom az enyémet, ha semmi hasznom nem is lesz belőle. Azt már elértem, hogy
                  Batu kán megfutamodott: most megmutatom, hogy még tevehajcsárnak se veszik be
                  többet a »Három Dudásba. Fülemben voltak a szavai: »Hja barátom, ez a
                  politika!«
            </p>
				<p>
               - Uraim! - emeltem fel újra a karomat - csak egy perc türelmet kérek.
                  (Halljuk, halljuk!) önök bizonyára igen jól tudják, hogy ki volt Hannibál.
                  (Tudjuk, tudjuk! - egy cérnahang azt kiáltotta, hogy »portás«.) Igen, jól van
                  értesülve a tisztelt polgártárs, mert a nagy államférfi és hadvezér változatos
                  pályáját csakugyan, mint portás kezdte meg. A közpolgári osztály, amelynek példát
                  adott arra, hogy becsülettel és szorgalommal az egyszerű ember is mennyire viheti,
                  így is őrizte meg az emlékezetét: »Hannibál ante portas.« Hannibál azelőtt portás.
                  (Hosszú, elnyújtott, kottára szedhető ásítás. Rokon érzelmüknek többen pártoló
                  mosollyal adnak kifejezést.) Pár szót leszek bátor mondani erről az ideális
                  férfiúról, az ókornak erről a sans peur et sans reproche lovagjáról. (Ellen nem
                  vető köhögések és csoszogások, többen a könyökükkel azt kérdik a szomszédjuktól,
                  hogy hány óra, ami a távozási szándék kétségtelen jele.) Ő volt az, aki kétezer
                  évvel ezelőtt megakadályozta a forgalmi adó behozatalát! (Éljen! Halljuk!
                  Halljuk!) Sajnálom, hogy az önök szeretett elnöke, az én igen tisztelt barátom,
                  eltávozott. Ő a kérdésnek ezt a részét tüzetesebben tanulmányozta, mert úgy tudom,
                  hogy a forgalmiadó-javaslatnak ő lesz az előadója a parlamentben, s úgy vagyok
                  értesülve, hogy tulajdonképpen most is a titkos forgalmiankétra sietett. (Szégyen,
                  gyalázat! Le vele!)
            </p>
				<p>
               Akkoriban már fújt a forgalmi adó szele, ahogy a kiadóhivatalok
                  kirakati újságpéldányaiból láttam, s tudtam, hogy ezt a gebulát mindenki beveszi.
                  Nem az adót, hanem az ellene való tiltakozást. (Ciceró az ilyesmit
                  mendaciunculum-nak nevezi, azaz olyan kecses kis hazugságnak, s a szónoki
                  művészetben a hatás megengedett, sőt ajánlatos eszközének tartja. Ő feleljen érte,
                  hogy egy kicsit bőven bántam vele, de hát amim van, azzal én sose szoktam
                  fukarkodni.)
            </p>
				<p>
               - Uraim, ha esetleg önök közt talán akad valaki, aki olvasta szerény
                  munkámat (mert eddig még ilyennel nem találkoztam), amelynek tűzhalálát
                  megszavazta, az szíveskedjék jelentkezni. (Szusszanni sem mer senki. A kerek
                  világon egy ember van, aki jelentkezhetett volna, a magyarszakos kolléga, de azt a
                  tanári szoba ablakában törte a kíváncsiság. A pódiumról láttam fel-felvillanni a
                  cvikkerét.) Megértem, ha önök bokros teendőik közt eddig nem bírtak neki időt
                  szentelni. Amint Hannibál mondta: az az állam, amely adókönyvet nyom a városi
                  polgárok kezébe, nem várhatja tőlük, hogy házi tűzhelyükön még egyéb könyvet is
                  forgassanak. (Taps.) Ennélfogva, meg fogják önök engedni, hogy in nuce rámutassak
                  Hannibálnak, mint az ipar és kereskedelem vértanújának halhatatlan érdemeire.
                  (Csukják be az ajtót! - kiáltott a fakereskedő. A kis varasgyík még mindig
                  vartyogott a lépcsőről való legurulása következtében.)
            </p>
				<p>
               Most következett az, amit a régi rétorok
                  narratió rérum
               -nak neveztek, a mai ügyvédek pedig szintén madárnyelven
                  »tényálladéknak« mondanak. Eszerint Scipió a gazdák vezére volt. Hannibál pedig a
                  merkantilistáké. Scipió semmi egyéb nevezetes dolgot nem csinált, mint hogy
                  megszavaztatta az általános választójogot. Hannibál ellenben legnagyszerűbb
                  törvények egész sorával ajándékozta meg hazáját. Például kimondatta, hogy a fa- és
                  szénkereskedők csak
                  szem
               mérték szerint tartoznak kimérni a portékájukat és a közönség köteles
                  azt a szemmértéket akceptálni. A gáz- és villanyvilágítást beszüntette és a
                  petróleumvilágítást tette kötelezővé, mert amellett nem kívánkoznak sokáig
                  fönnmaradni az állampolgárok, hanem hamar lefekszenek, és az több szempontból
                  üdvös a hazának. A pékek közt állami jutalmat tűzött ki a legkisebb zsemlyére,
                  mert arra kevés vajat lehet felkenni, s ezáltal nagy megtakarítás eszközölhető a
                  nemzeti vagyonban.
            </p>
				<p>
               A nagy aranyérmet az a pék nyerte el, aki olyan kis zsemlyéket
                  sütött, hogy amikor egyet kikapott a szél az inasa kosarából, és belefújta a
                  karthágói plébános szemébe, az alig bírta kidörzsölni a zsebkendőjével. Elrendelte
                  az általános, kötelező alkoholfogyasztást, éspedig úgy, hogy mindenki tartozik
                  naponta legalább egyszer kolbászt vagy karmonádlit enni, mert az egyrészt erősíti
                  az izmokat, másrészt megkönnyíti az alkohol-törvény végrehajtását. S hogy a
                  lábbeli-szakma és a cipőpucoló Gazsi is ki legyen elégítve, olyan törvényt is
                  hozattam Hannibállal, hogy a lakosság kerületenként minden héten tartozik egy-egy
                  pár cipőjét égő áldozatul bemutatni Moloch oltárán, aki abban az időben a
                  civilizált népek közős istene volt, és igen gyönyörködött az égő bőr
                  szagában.
            </p>
				<p>
               Az egyre megújuló tapsviharok közepette csak két kán ült szigorúan
                  összeráncolt homlokkal a helyén, mégpedig két hangadó kán: a női szabó meg a
                  mézeskalácsos. Szerencsére idejében észrevettem őket, és siettem jogos igényeiket
                  kielégíteni.
            </p>
				<p>
               - Hannibál reformjai közé tartozott az is, hogy a hadsereget női
                  ruhába öltöztette, ami azért volt jó, mert az ellenséget mindig elbizakodottá
                  tette, továbbá a prófuntot mézeskalácsból süttette, mert így a katonák sokkal
                  jobban elhitték, hogy édes a hazáért meghalni!
            </p>
				<p>
               Azt fölöslegesnek tartottam részletezni, hogy mennyi küzdelmébe
                  került Hannibálnak ezeknek a törvényeknek az elfogadása. Annál jobban
                  kidomborítottam azt a végzetes harcot, amelyre az adóreform-javaslatok vezettek.
                  Hannibál azt követelte, hogy emeljék fel a földbirtokok adóját, Scipióék azonban a
                  forgalmi adót eszeltek ki. Az ellentétek polgárháborúra vezettek, és Zámánál volt
                  a döntő csata, amelyre Hannibál a céhekkel vonult ki, Scipió pedig a
                  földbirtokosokkal. Sajnos, mint a történelemből ismeretes, a nyers erő győzött az
                  intelligencia fölött. Hannibál az ellenség kezébe került, s irtózatos bosszút
                  álltak rajta. A félszemét kiszúrták, a szájába korpát tömtek, végre elevenen
                  megnyúzták, és kitömött bőrét madárijesztőnek állították ki Scipió kölesföldjére,
                  a nyakába pedig táblát akasztottak ezzel a felírással: Vae Victis! Természetesen a
                  törvényeit mind eltörölték, ellenben életbe léptették a forgalmi adót, amely aztán
                  úgy elpusztította Karthágót, hogy csak romja maradt meg, s ezen épült fel, mint a
                  neve is mutatja, Róma!
            </p>
				<p>
               A retorika törvényei szerint most a befejezés következett volna, a
                  szívhezszólás és az ilyen súlyosabb esetekben, mint az enyém, a térdreborulás és
                  az
                  »egybegyűlt atyák
                háziisteneire való hivatkozás. De ez mind fölöslegesnek látszott
                  most már. Az egybegyűlt atyák úgyis tisztában voltak már vele, hogy itt mire megy
                  ki a pakli: a kormány azért tört felettem pálcát, mert rámutattam a forgalmi adó
                  várható következményeire. Igaz is! Tessék elgondolni, hol tartanánk, ha törvényei
                  életben maradtak volna, és nézzék meg, mi lett a világból, amióta azokat
                  eltörölték.
            </p>
				<p>
               - Uraim - hajlongtam, külön-külön a nyújtó, a mászópózna, a korlát és
                  gyűrűhinta, a ló és az ugródeszka felé, amelyek körül kánok és mirzák bizonyos
                  árnyalatok szerint csoportosultak -, uraim, azzal fejezem be, amivel Hannibál
                  kilehelte nemes lelkét, a nyúzógerendán: Isten áldja a tisztes ipart!
            </p>
				<p>
               Nem voltam ott, mikor a római szenátus Cicerót kikiáltotta a »Haza
                  atyjá«-nak, de majdnem olyan lehetett, mint mikor engem felültettek a torna
               -lóra és kikiáltottak tiszteletbeli kánnak. Még a fabuzogányokat is
                  összeverték a tiszteletemre, ami szegény Anton Bierhubert juttatta eszembe.
                  (Tudniillik, a Három Dudásban ezt a szertartást üres söröspalackokkal
                  végezték.)
            </p>
				<p>
               Azután nívós vita indult meg arról, hogy Hannibálnak az arcképét
                  festessék-e meg, vagy szobrot állítsanak neki. Egy szeme legyen-e azon, vagy
                  kettő, ki tartsa a leleplező beszédet, kik vezessék a társadalmi gyűjtést, és a
                  zsidóktól fogadjanak-e el pénzt? Ez az egy pont volt az, amelyben mindenki igennel
                  szavazott, a többiekre nézve azonban nagyon elágazók voltak a vélemények, azért
                  nem is vártam meg az eszmecsere végét, hanem angolosan megléptem kán és mirza
                  testvéreimtől.
            </p>
				<p>
               Ha tógám lett volna, azt minden bizonnyal az arcomra húztam volna,
                  mikor kiléptem a kapun. A Coriolanus anyja érezhette így magát, mikor megtudta
                  Plutarchos-ból, hogy Rómát megmentette, de a fiát elvesztette. A kenyeremet tán én
                  is megmentettem, de Hannibált elvesztettem, éppen, mikor föltámasztottam.
                  Meghamisítottam, eltorzítottam, csúfot űztem belőle, maskarába öltöztettem, és
                  bukfencet hányattam vele a cirkuszban. Ehhez fogható gonosztett nem volt azóta,
                  mióta az elvetemült Tullia a saját apja holttestén végigkocsikázott a Via
                  Scelerátán. A tisztelt című kánok talán kijárhatnák a megkegyelmezésemet a
                  nagyságos és méltóságos kánoknál, de én soha meg nem bocsáthatok magamnak.
            </p>
				<p>
               A varasbéka ott csúszott-mászott a celtisz alatt, arcocskáján nem
                  annyira a kiállott szenvedések, mint inkább a különböző cipőkenőcsök nyomaival.
                  Fölhasználva a Gazsi bácsi politikai elfoglaltságát, belekóstolt minden suvikszos
                  skatulyába. Most azzal foglalkozott, hogy az ölében lévő számtanfüzetből kitépett
                  egy levelet, csinált belőle staniclit, telerakta éretlen celtiszbogyóval, azt
                  onnan kiszedte és beleduggatta a fülecskéjébe, orrocskájába. Így sokkal
                  rafináltabb volt az élvezet, mint ha közvetlen a földről raktározta volna az
                  orrába a bogyókat.
            </p>
				<p>
               - Nekem adod-e ezt az irkát, pajtás? - kucorodtam le hozzá.
            </p>
				<p>
               - Mitatóteneteme? - kapadozott a zsebembe. Ebből értettem meg, hogy a
                  varasbéka az alkudozások terére lépett, és azt kérdezi, hogy milyen ellenértéket
                  kínálok az irkáért.
            </p>
				<p>
               Egyebein nem volt a noteszemnél, azt ajánlottam fel, ami nagyon szép
                  volt tőlem, mert a noteszben sokkal több volt a kitépni való, mint az irkában. De
                  hát nekem a notesz már úgyse kellett többet, az irka meg nagyon kellett, legalább
                  egy tiszta levele. Azon írtam meg ott nyomban a lemondásomat a tanári állásomról.
                  Be is dobtam mindjárt az igazgatói iroda ajtaján lévő levélszekrénybe. Ennyi
                  engesztelő áldozattal tartoztam Hannibál meggyalázott szellemének.
            </p>
			</div>
			<div type="chapter">
				<head>
               8
            </head>
				<p>
               Szolid és udvarias ember vagyok, aki még a gyógynövénykereskedő
                  kandúrjának se mondom, hogy »sicc, te!« hanem azt, hogy »cicuskám, nem lennél
                  szíves más irányban orientálódni? A gúnyolódásra se volt sohase kedvem, se különös
                  tehetségem. A római szatirikusokat és a görög komédiaírókat sokat forgattam ugyan
                  - a doktori disszertációm Aristophanesről szólt -, de inkább csak nyelvi
                  szempontból, s az iróniájukat nem tudtam sem élvezni, sem helyeselni. Sőt, például
                  Aristophaneszt határozottan elítéltem azért, hogy kiváló talentumát a tekintélyek
                  lerombolásába állította. Nekem hiába mondják, hogy ő nem volt a hibás, hanem a
                  kor, amely Kleonokat termett. Az nem úgy van, aki igazi költő, az a suszterokról
                  is tud pindarosi ódákat írni, sőt csakis az az igazi költő, aki ezt meg tudja
                  csinálni. A marathoni győzőkről nem kunszt szépet írni.
            </p>
				<p>
               De hát akkor mi bújt énbelém, hogy így eljárattam az áprilist ezekkel
                  a derék, becsületes háromdudásokkal, akik végre is nem akarnak semmi rosszat, csak
                  jól akarnak lakni a hazából? Hol itatták én velem azt a boszorkányos ultrát,
                  amelyik úgy kiforgatott magamból? Hiszen nem ez volt az én szándékom. Szép cicerói
                  szónoklatra készültem én, nem ilyen labériusi mimusra. Hol maradt le a lábamról a
                  kothurnus, és mikor kerül rá a soccus?
            </p>
				<p>
               Nem, nem én voltam az, aki mindenkibe beleeresztettem a fullánkot.
                  Sőt magára Hannibálra is szamárbőrt húztam. Ez valami révület volt, valami
                  megszállottság. Persze, így jár az ember, ha sámánok ivadéka: egyszerre megperdül
                  a szívében az ördöngős dob és járatja vele a kutyakopogóst.
            </p>
				<p>
               No, most már aztán igazán elmehetünk a lelékhez örökös vizitre.
                  »Ultra Saurometos fugere hinc et glacialem Oceanum! Fussunk túl Szkítián, túl
                  észak zord árján«.
            </p>
				<p>
               Szegény Dia se gondolta, hogy az útiprogramunkat csináljuk, mikor pár
                  héttel ezelőtt Juvenalist fordítgattam neki. (No, nem az asszonyokról valót, csak
                  a képmutatókról szólót!)
            </p>
				<p>
               Az erynnisek akkor se maradtak el tőlem, mikor a kapunkon beléptem.
                  De nagyon is az arcomra vetődhetett az árnyékuk, mert Tera mama szükségesnek
                  látott megvigasztalni, ahogy elém döcögött.
            </p>
				<p>
               - No, nem kell azért megijedni, tanár úr, esett már ilyen dolog a
                  világon máskor is!
            </p>
				<p>
               Hát persze, hogy esett. De hát mi köze ahhoz ennek az aventinusi vén
                  boszorkánynak és mit vigyorog hozzá?
            </p>
				<p>
               - Tudja, fiatal asszonyon szokott az ilyesmi megesni! Énrajtam már
                  nem esik meg...
            </p>
				<p>
               Most már egy ugrással bent voltam a szobában. Dia a sifonér előtt
                  térdelt.
            </p>
				<p>
               - Mi történt veled? - szökkent fel a szívem a torkomba.
            </p>
				<p>
               Felém fordította az arcát, amely sápadt és riadt volt, de szelíden
                  mosolygó, mint a vízből visszasütő hold. Összekulcsolt kezét a szájára téve
                  mutatta, hogy most csöndbe kell lenni, mert ő most imádkozik, aztán fölintett a
                  sifonér tetejére.
            </p>
				<p>
               Pléhre préselt kazáni Mária nézett le onnan, olyan, amelyik még nem a
                  karján hordja a fiát, hanem a méhében. A Krímben találni ilyent minden házban,
                  ahol új házasok virágzanak.
            </p>
				<p>
               Odatérdeltem Dia mellé, de nem zavartam, csak a két összetett tenyere
                  közé csúsztattam az én egy tenyeremet. A bánatos Máriácska száján egyszerre
                  kinyílt a mosoly.
            </p>
				<p>
               Amikor befejezte az imádságát, keresztet vetett magára, és keresztet
                  vetett rám is, de azért nem keltünk fel a földről. Jólesett egymást átölelve
                  tovább is ott maradnunk, és hallgatnunk az egymás szíve dobogását.
            </p>
				<p>
               Az udvar vénhedett törökeperfáján elrikkantotta magát egy jókedvű
                  sárgarigó. »Kell-e dió, fiú?« - ezt mindig olyan fán kezdik a sárgarigók,
                  amelyiken nincs dió - és Dia megszólalt:
            </p>
				<p>
               - Tera mama azt mondja, fiú lesz.
            </p>
				<p>
               - Persze hogy fiú lesz - nevettem el magam -, és a mai nap emlékére
                  Hannibálnak fogjuk keresztelni.
            </p>
				<p>
               A fúriák egyszerre eltakarodtak a fejem fölül. Vitték a hírt a
                  leléknek, a vizek pokolfenekére, hogy már megint nem lesz barátkozás. Olyan bolond
                  fajzat az ember, hogy minden baját elfelejti, ha megtudja, hogy lesz kire hagyni a
                  szenvedéseit.
            </p>
				<p>
               - Mi nyom itt a kabátod zsebében? - kérdezte Dia, ahogy
                  hozzámbújt.
            </p>
				<p>
               - Hát az ebédem - veszem ki a csomagot. De már kibontani nem értem
                  rá, mert az ajtón besötétedett egy árnyék.
            </p>
				<p>
               - Nini, János! A finánc! - ugráltunk fel. Erre számíthattam volna is,
                  hiszen Hannibál meg János összetartoznak a mi életünkben.
            </p>
				<p>
               Csakhogy a finánc már nem volt finánc. Valami hivatalos libériában
                  feszített, de civil jellegűben, gyíkleső nélkül, a bajusza stuccolva,
                  borbélyszaggal dúsan bebűzítve.
            </p>
				<p>
               - No, mi az János, de nagy gavallér lett magából! Hát kitelt az
                  esztendő?
            </p>
				<p>
               - Ki, kérem. Most a külügyben vagyok.
            </p>
				<p>
               Akkor már értem a stuccolt bajuszt. A külügyben gavallérok az
                  ajtónyitogatók is.
            </p>
				<p>
               - Hát ott nem kell írni-olvasni tudni?
            </p>
				<p>
               - Ők nem kérdezték, kérem, én meg nem mondtam.
            </p>
				<p>
               - Okosan tette, János. Lehet, hogy nem is tudódik ki soha. No,
                  tartson velünk - toltam eléje a lekváros kenyeret.
            </p>
				<p>
               Megköszönte szépen, de azt mondja, nem azért jött. Elhozta ezeket az
                  »izéket«.
            </p>
				<p>
               - »Mizéket«, János?
            </p>
				<p>
               Elém rakja a perekopi receptpapirokat. A Hannibál pergamen
                  másolatait.
            </p>
				<p>
               - Ember, hát ezek hogy jutottak magához? - csaptam össze kezemet a
                  térdemmel. (Félkarú hősöknél ez a csudálkozás gesztusa. Bele van tudva a
                  rokkantsegélybe.)
            </p>
				<p>
               - Ott voltak ezek kérem, az asztalban, mióta csak a felettes
                  hatóságom odatette őket. Csak eddig nem szólhattam róluk, mert a hivatalos titkot
                  a harmadik paragrafus szerint meg kell őrizni.
            </p>
				<p>
               - De hát most hogy kerültek ide?
            </p>
				<p>
               - Hát most már nem vagyok szolgálatban, kérem. Mondom, elhozom, hátha
                  hasznukat veheti a tekintetes úr.
            </p>
				<p>
               - Én már nem, barátom - kötöztem össze a csomagot. Hanem... hanem...
                  majd a fiam. Az ő idejében majd más lesz a világ... nem akarják majd az igazság
                  kutatásáért máglyára tenni az embereket. A fiam majd föltámasztja Ábelt. Akarom
                  mondani Hannibált.
            </p>
				<p>
               A szemem a jövő képe felé csillant - és beleharaptam a lekváros
                  kenyerembe...
            </p>
			</div>
			<div type="chapter">
				<head>
               IDEGEN KIFEJEZÉSEK MAGYARÁZATA
            </head>
				<p>
                  Achájok:
               az ókori görög nép egyik főtörzse.
            </p>
				<p>
                  Accusativus cum infinitiuo:
               a latin nyelvtanban a tárgyesetnek főnévi igenévvel való
                  kapcsolata.
            </p>
				<p>
                  Agamemnon:
               a trójai háború kitörésekor a görögök fővezére, aki kényszerűségből
                  leányát, Iphigeniát áldozta fel, hogy a hajóhad elérje Trója partjait.
            </p>
				<p>
                  Anti Verrem:
               Cicerónak Verres ellen tartott vádbeszéde (i. e. 70), melynek súlya
                  alatt Verres jobbnak látta önként száműzetésbe menni. A beszédek öt könyvbe vannak
                  foglalva, igen becses történelmi források az akkori provinciák kormányzása s
                  általában az ókori művészetek tekintetében.
            </p>
				<p>
                  Amábilis:
                kedves, szeretetre méltó.
            </p>
				<p>
                  Aphrodité:
                (lat. Venus) a szépség és szerelem istenasszonya.
            </p>
				<p>
                  Archimandrita:
                a keleti egyházak nagyobb kolostorainak főnöke.
            </p>
				<p>
                  Argivok:
               (lat. argivi) a Peloponnezosz félsziget délkeleti szögletének lakói.
                  Homerosnál a Tróját ostromló görögök összefoglaló neve.
            </p>
				<p>
                  Ariadne:
               krétai királyleány, aki titokban Theseusnak egy gombolyag fonalat
                  adott, melynek segítségével az megtalálta a kijáratot a megölt Minotaurus
                  zeg-zugos barlangjából.
            </p>
				<p>
                  Aristophanes:
               görög vígjátékíró (i. e. 450-385), nagy ember-ismerő és bátor
                  szókimondó, képzelete és humora kifogyhatatlan.
            </p>
				<p>
                  Aristoteles:
                a görög, de az egész bölcselet történetének egyik kimagasló alakja
                  (i. e. 384-322).
            </p>
				<p>
                  Augustus Gaius Octavianus:
               az első római császár (i. e. 63- i. u. 14), nevét viseli a nyár
                  utolsó hónapja.
            </p>
				<p>
                  Auentinus:
               a hét halom egyike, amelyeken az ókori Róma épült.
            </p>
				<p>
                  Blaszfémia:
               káromkodás, istenkáromlás.
            </p>
				<p>
                  Cato:
               (Marcus Porcius, i. e. 234-149) a szigorú római erények, az
                  egyszerűség, kitartás megszemélyesítője (catói jellem).
            </p>
				<p>
                  Catilinariák:
               Ciceró leghíresebb beszédei, »in Catilinam«, melyekben a
                  Catilina-féle összeesküvésről rántja le a leplet a szenátusban.
            </p>
				<p>
                  Catullus Gaius:
               Róma nagy lírai költője (i. e. 87-57), költeményeiben őszintén tárja
                  fel szívét, szeretetét és gyűlöletét minden mesterkéltség nélkül, egyszerű
                  nyelven.
            </p>
				<p>
                  Caracalla:
               római császár (i. u. 188-217), aki a katonaságban látta trónja
                  támaszát. Nevét a Via Appia mentén, a romjaiban is fenséges hatású melegvízfürdők
                  (thermák) őrzik ma is Rómában.
            </p>
				<p>
                  Cannaei győzelem:
               az ókori Apuliában lévő kis városka mellett verte meg Hannibál (i. e.
                  216) Paullus és Varró konzulok vezérlete alatt küzdő római sereget.
            </p>
				<p>
                  Cicero Marcus Tullius:
               Róma legkitűnőbb szónoka és állam-férfia (i. e. 106-43). 57 beszéde
                  maradt az utókorra. Fontosabbak: »Pro Roscio, »Anti Verrem«, »in Catilinam« és az
                  u.n. »philippikák« 14 hevesen támadó beszéde Antonius és egész politikája
                  ellen.
            </p>
				<p>
                  Circe:
               (gör. Kirke) legendás görög varázslónő, ki az embereket állatokká
                  tudta változtatni (Odysseia, 10. ének).
            </p>
				<p>
                  Cerealiák:
               Ceres római - a termés sikerét védő - istennő adományai. Főleg
                  gabonaneműek értendők alatta.
            </p>
				<p>
                  Clodtus Publius Pulcher:
               a római köztársaság utolsó századának egyik legerőszakosabb
                  demagógja. Méltó ellenfelére akadt T. Annius Miloban, aki Cicero s a szenátus híve
                  volt. Mindkettőjüknek párthívei voltak s egy verekedés alkalmával Clodius halálát
                  lelte.
            </p>
				<p>
                  Conscla mens recti (famae mendacie ridet!...):
               Akit semmivel sem vádol a lelke, neveti a pletykákat. (Ovidius: Fasti
                  4. 311).
            </p>
				<p>
                  Coriolanus G. Marcius:
               római nemes, aki sértett büszkeségében a volszkusokhoz, Róma
                  ellenségeihez pártolt s fegyverrel tört hazája ellen. Anyja és felesége kérése,
                  szemrehányása azonban megtörte a dacos patriciust. Ezekkel a szavakkal adott jelt
                  a visszavonulásra: Rómát megmentetted, anyám, de fiadat elvesztetted!
            </p>
				<p>
                  Corpus delicti:
               a bűnjel törvényszéki tárgyalások alkalmával.
            </p>
				<p>
                  Cyrano:
               E. Rostand francia nemzeti drámájának katona-költő főhőse, teljes
                  nevén Cyrano de Bergerac, aki reménytelenül szerelmes szép és előkelő unokahúgába,
                  Roxan-ba.
            </p>
				<p>
                  Dedukció:
               a logikában az egyetemesből, a részlegesre való leszármaztatás
                  módja.
            </p>
				<p>
                  Demosthenes:
               az ókor legnagyobb szónoka, athéni államférfiú (i. e. 384-322).
                  Ismeretes, hogy dadogó kiejtését azzal orvosolta, hogy nyelve alá kavicsot téve,
                  nagy hangon szavalt a zúgó tenger partján.
            </p>
				<p>
                  Detektálni:
               gyönyörködni, gyönyörködtetni.
            </p>
				<p>
                  Diana:
               (gör. Artemis), Apolló nővére, a hold istennője, akit »ragyogó«-nak
                  neveztek.
            </p>
				<p>
                  Duilius Qaius:
               római hadvezér (i. e. 260), aki az első pún háborúban az általa
                  feltalált kapcsos hidak segítségével az első tengeri győzelmet vívta ki Szicília
                  északi partjánál a karthágóiak ellen.
            </p>
				<p>
                  Endymion:
               szép ifjú, akinek halhatatlanság és örökké tartó álom az
                  osztályrésze; álmában látogatja meg Selene, az odaadó, szelíd, ezüstös fényű
                  istennő.
            </p>
				<p>
                  Epicifelois:
               olyan síkgörbe, melyet egy nyugvó körnek külső szélén gördülő kör
                  pontjai írnak le.
            </p>
				<p>
                  Epódosz:
               utóének, a karének záró strófája a görögöknél, így nevezik azokat a
                  lírai költeményeket is, melyekben egy hosszabb verssor után mindig egy rövidebb
                  következik.
            </p>
				<p>
                  Erinnysek:
               (lat. túriak) a monda szerint Uranos kiömlő véré-bői született
                  kígyóhajú istennők, a bosszúállásnak, a mardosó lelkiismeretnek
                  megszemélyesítői.
            </p>
				<p>
                  Étosz:
               erkölcs, jellem, valakinek állandó cselekvésmódja.
            </p>
				<p>
                  Falernusi bor:
               (röviden Falernum) a rómaiak legnemesebb, Horatius által is sokszor
                  emlegetett bora.
            </p>
				<p>
                  Ferrero Quglielmo:
               (1871- ), olasz történetíró és bölcselő. Főművében a római
                  köztársaság bukását s a császárság megalakulását tárgyalja.
            </p>
				<p>
                  Fidélis:
               hűséges; más értelmezésben vidámat, jókedvűt is jelent.
            </p>
				<p>
                  Filtra:
               orvosi recepteken annyit jelent: szűrd át szűrőpapíroson a
                  folyadékot. Átvitt értelemben kotyvalékot is jelent.
            </p>
				<p>
                  Flebit et insignls tota cantabitur urbe...:
               Sírvafakad, s az egész város nyelvére kerül majd! (Horatius
                  epódoszaiból vett idézet.)
            </p>
				<p>
                  Fonomimika:
               az olvasni tanítás azon módszere, midőn a gyermekek a tanulandó
                  betűhangot kis mese, vagy cselekvés keretében többször ismételik.
            </p>
				<p>
                  Forum:
               A római birodalom városaiban a gyülekezés, vásár, törvénykezés
                  céljaira szolgáló köztér (a legrégibb ilyen Rómában a Forum Romanum).
            </p>
				<p>
                  Fulmen est, ubi cum potestate habitat iracundia:
               Senecá-tól vett idézet, Móra szellemes fordításában.
            </p>
				<p>
               Hannibál; az ókori történelem leghíresebb, karthágói hadvezére (i. e.
                  247-183). Nevéhez fűződnek az u. n. pún háborúk, melyeket a gyűlölt Róma ellen
                  viselt. Legnevezetesebb hadművelete volt az, amikor 80 ezer emberrel s 37
                  elefánttal a Pireneusokon át Oalliába indult s 15 nap alatt nagy nehézségek
                  közepette átkelt az Alpokon. A regényben szereplő zámai csata (i. e. 202)
                  Karthágótól délnyugatra volt, hol ellenfele, az ellene küldött Scipio Africanus
                  győzött; méreggel vetett véget életének.
            </p>
				<p>
                  Hannibál ante portas:
               Hannibál a kapuk előtt áll. Cicero philippikáinak elejéről vett
                  idézet (5.11). Mindig a veszély közelségét szokták ezzel a mondással kifejezni.
                  Tréfás magyar változata: Hannibál, azelőtt portás.
            </p>
				<p>
                  Haruspex:
               áldozati jós Rómában, aki a megölt állatok beléből mondott
                  jóslatot.
            </p>
				<p>
                  Heléna:
               Menelaos spártai király felesége, a világ legszebb asszonya, akit
                  Paris trójai királyfi rabolt el s ezzel elindítója lett a trójai háborúnak.
            </p>
				<p>
                  Hephaistos:
               (lat. Vulcanus) a görögök legendája szerint a föld mélyében képzelt
                  titokzatos kohó ura, az istenek kovácsa.
            </p>
				<p>
                  Herodotos:
               görög történetíró (i. e. 485-425), a »történetírás atyja«. Főműve a
                  görög-perzsa háború leírása, az első nagyobbszabású történelmi munka a
                  világon.
            </p>
				<p>
                  Homeros:
               neve a világirodalom két legnevezetesebb elbeszélő költeményével, az
                  Ilias-szal és az Odysseia-val fonódik egybe. Újabban kétségbevonták történelmi
                  személyiségét. A hagyomány szerint vak volt. Egy bizonyos, hogy mindkét elbeszélő
                  költemény megszerkesztőjében korszakalkotó költői tehetséget kell látnunk.
            </p>
				<p>
                  Homéri kacaj:
               kiolthatatlan kacaj (l. Ilias 1. 599 és Odysseia 8. 326).
            </p>
				<p>
                  Hoc erat in votis:
               Ez volt vágyaim netovábbja. Horatius 6. szatírájának első sora. Arany
                  János is használja ezt az idézetet hasonló című versében.
            </p>
				<p>
                  Horatius Quintus Flaccus:
               Római költő (i. e. 65-27). Mintegy 10 ezer verssort írt. Műveinek
                  csoportosítása: 1. Szatírák, melyekben nevetve s nevettetve mondja meg az igazat,
                  2. Epódoszok, 3. Versek, melyekben Sappho és Alkaios művészi görög versformáit
                  honosította meg, 4. Episztolák, hexameterekben írt levelek személyekhez intézve.
                  Ezekben rakta le bölcseleti elveinek alapjait. Hatása már a maga korában is nagy
                  volt, a világirodalomban pedig egyenesen fölmérhetetlen.
            </p>
				<p>
                  Indukció:
               a logikában az egyesről az egyetemesre való következtetés módja,
                  ellentéte a dedukció.
            </p>
				<p>
                  Inkriminált:
               vádolt, kifogásolt.
            </p>
				<p>
                  In nuce:
               röviden, dióhéjban.
            </p>
				<p>
                  Jason:
               az Argonauták, mesebeli görög hősök vezére, akik Argó nevű hajójukon
                  a Kaukázus vidékén elterülő Kolchis királyságba vitorláztak, hogy elhozzák a
                  mondabeli arany kosnak a gyapját. Medea, a kolchisi király varázsló leánya segíti
                  hozzá az aranygyapjúhoz s meg is szökik vele Jolkosba. Jason később eltaszítja
                  magától Medeát, aki kétségbeesésében nemcsak vetélytársnőjét, de tulajdon
                  gyermekeit is megöli.
            </p>
				<p>
                  Jolkos:
               l. Jason-nál.
            </p>
				<p>
                  Judaeus Apella:
               Horatiusnál egy babonás zsidónak a neve. »Credat Judaeus Apella,
                  azaz: ezt higgye az Apella zsidó.
            </p>
				<p>
                  Julius Caesar:
               híres római hadvezér, diktátor, államférfiú és történetíró (i. e.
                  100-44).
            </p>
				<p>
                  Juvenalis Decimus Junius:
               római szatíraíró (i. u. 60-140). Szatírája Horatiussal ellentétben
                  nem mulattató, realizmusa megdöbbentő s inkább lazító.
            </p>
				<p>
                  Karthágó:
               (Új város) a leghíresebb s leggazdagabb észak-afrikai város, az ókori
                  kereskedelem egyik gócpontja, Róma versenytársa (a mai Tunisz területén). I. e.
                  146-ban sikerült csak a rómaiaknak elpusztítani a legendás hősiességgel védekező
                  várost. A föld színéig lerombolták s átkot mondtak arra, aki valaha Karthágó
                  helyén új várost alapítana.
            </p>
				<p>
                  Kolchis:
               l. Jason-nál.
            </p>
				<p>
                  Konfekt:
               (olaszul confetto) csemege.
            </p>
				<p>
                  Konfidencia:
               (lat. confidentia) bizalom, elbizakodottság, vagy vakmerőség.
            </p>
				<p>
                  Konfusió:
               (lat. confusio) zűrzavar.
            </p>
				<p>
                  Konvenció:
               (lat. conventio) megegyezés, szóbeli egyezkedés.
            </p>
				<p>
                  Kothurnus:
               (lat. cothurnus) az egész lábfejet védő, lábszár feléig érő magas
                  vadászcipő, melyet szíjjal erősítettek fel. Aeschylos görög drámaíró vitte a
                  színpadra s hogy a tragédiában a színészeknek emberfölötti megjelenést adjon, a k.
                  magas, négyszögű fatalpat kapott.
            </p>
				<p>
                  Kleon:
               athéni borkereskedő Perikies korában, demagóg volta s durva jelleme
                  folytán ellensége volt mindennemű szabad gondolkodásnak.
            </p>
				<p>
                  Kronion:
               Kronos fia, Zeus, a görögök fő nemzeti istene.
            </p>
				<p>
                  Kréta:
               sziget a Földközi tengerben. A sziget királya Minős volt. Ezen a
                  szigeten ölte meg Theseus a Minotaurust (l. később).
            </p>
				<p>
                  Kubikulum:
                szoba, hálószoba.
            </p>
				<p>
                  Laberiusi mimus:
               Laberius Decimus (i. e. 105-43), római lovag alkalmi játékait
                  nevezték mimus-oknak. Egyik mimus-ával megsértette Caesart, aki arra
                  kényszerítette, hogy a színpadon egy rabszolgával szavaljon versenyben. Ekkor
                  mondta el Laberius egyik ránk maradt prológját, ami a római irodalomnak egyik
                  remeke.
            </p>
				<p>
                  Laresek:
                (lar-ok) a régi latin istenhitben szereplő démonok. A néphit szerint
                  az elhalt ősök szellemei (házi istenek).
            </p>
				<p>
                  Lento risu:
                lassú nevetéssel (Horatiusnál).
            </p>
				<p>
                  Lermontov J. Mihail:
                híres orosz költő (1814-1842), Puskin kortársa.
            </p>
				<p>
                  Liber Heroidum:
               Hősnők levelei férjeikhez Ovidiusnál (pl. Pénelopé Odysseushoz).
            </p>
				<p>
                  Lictorok:
               hatósági szolgák a rómaiaknál, akik egyesével lépdeltek a
                  magasabbrendű hivatalnokok előtt, hogy számukra helyet csináljanak s tisztelgésre
                  figyelmeztessék a népet. Jelvényük a fasces, bárddal ellátott szil- vagy
                  nyírvesszőcsomó, veresszínű szíjjal összekötve, volt.
            </p>
				<p>
                  Livlus:
               nagy római történetíró (i. e. 59-17). Főmunkájában Róma történetét
                  tárgyalja a város alapításától kezdve a saját koráig.
            </p>
				<p>
                  Lotophagosok:
               magyarul lótuszevők. Ókori mesebeli nép (Odysseia 9. ének), akik
                  Odysseust és társait édes lótusz növénnyel olyan jól tartották, hogy azok
                  megfeledkeztek hazájukról.
            </p>
				<p>
                  Marius Karthágó romjain:
               M. római hadvezér és szerencsétlen politikus (i. e. 156-86), aki régi
                  versenytársa és ellenfele, L. Cornellus Sulla rémuralma elől Karthágó romjain
                  bujdosott, sötét gondolatokba merülten. Amikor a numídiai helytartó egy követe
                  távozásra szólította fel, azt válaszolta a szolgának: »Mondd meg uradnak, hogy
                  Mariust Karthágó romjain láttad! Sulla bosszúja csak hamvait érte utói, amit az az
                  Anio hullámaiba szóratott.
            </p>
				<p>
                  Medea:
                l. Jason-nál.
            </p>
				<p>
                  Milo:
                l. Clodius-nál.
            </p>
				<p>
                  Minotaurus:
               minotaurus-bika, egy félig ember, félig bikaalakú szörnyeteg, akinek
                  a labynnthusba, barlangjába, ahol tartózkodott, évente 7 ifjút és leányt kellett
                  küldeni áldozatul. Theseus, az attikai hős győzi le Ariadne segítségével.
            </p>
				<p>
                  Mohammed ben Abdallah:
               a mohammedán vallás alapitója. Mekkából Medina városába történt
                  kivándorlása, az u. n. »Mohammed futása (hedzsira) az arab időszámítás kezdete (i.
                  u. 622).
            </p>
				<p>
                  Mommsen:
               Három német testvér, August, Theodor és Tycho, kiváló klasszikus
                  nyelvészek.
            </p>
				<p>
                  Nabukodonozor:
               (II. N.) babilóniai király (i. e. 604-562), aki elpusztította
                  Jeruzsálemet s a zsidókat babilóniai fogságba hurcolta.
            </p>
				<p>
                  Narratlo rerum:
               tárgyalás.
            </p>
				<p>
                  Naxos:
               Sziget a Földközi tengerben, a Kikládok csoportjának tagja.
            </p>
				<p>
                  Numerus clausus:
               az a szám, amelyet valamely társulat, testület tagjainak száma meg
                  nem haladhat. Nálunk az elmúlt bűnös rendszer a zsidóságra alkalmazta.
            </p>
				<p>
                  Olympos:
               Görögország legmagasabb hegye, az istenek lakóhelye.
            </p>
				<p>
                  Ossa:
               hegycsúcs, melyet Ötös és Ephialtes, az Olympos halhatatlan lakóit
                  háborúval fenyegetve az Olympos fölé, s arra egy másik hegyet a Peliont akarták
                  rakni, hogy így jussanak az égbe. Apolló ölte meg őket.
            </p>
				<p>
                  Pallos Athéné:
               (lat. Minerva) neve azonos gyökerű Athén városának elnevezésével, a
                  természeti erők és tünemények (vihar, felhő, villám) megszemélyesítése; később a
                  tervszerű hadviselés képviselője, a józan észnek s minden belőle fakadó
                  foglalkozás, tevékenység áldást hozó nagyasszonya.
            </p>
				<p>
                  Patres et conscripti:
               Atyák és összeírottak. Ez volt a megszólítás a római
                  szenátusban.
            </p>
				<p>
                  Panganét:
               a rövid kard népies elnevezése.
            </p>
				<p>
                  Pátosz:
               heves érzelmek, felindulás visszatükröződése a nyelvben; szónoki
                  lendület.
            </p>
				<p>
                  Pártusok:
               (parthusok) a mai ázsiai Khoraszán területén élő nép. I. e. 250 körül
                  a macedónok ellen fellázadva birodalmat alapítottak. Vad, harcias lovas és íjász
                  nép volt. Rossz tulajdonságaik közé tartozott a mértéktelen ivás és
                  fajtalanság.
            </p>
				<p>
                  Persephone elrablása:
               P. Zeus és Demeter leánya, aki virágos réten játszadozott társnőivel,
                  midőn meghasadt a föld, fölbukkant Hades arany szekerével s a sikoltozó leányt
                  magával vitte az alvilágba.
            </p>
				<p>
                  Pelion:
               l. Ossa-nál.
            </p>
				<p>
                  Pindaros:
               görög költő (i. e. 522-442). Munkáinak nagy része az alexandriai
                  könyvtár égésével megsemmisült. Ránk maradt ódái főleg a nemzeti játékokon győztes
                  versenyzők dicsérete.
            </p>
				<p>
                  Plato:
               (gör. Platón) a görög bölcselet Aristoteles mellett legnagyobb alakja
                  (i. e. 427-347). Gondolatai óriási hatással voltak a nyugati művelődés
                  fejlődésére.
            </p>
				<p>
                  Plutarchos:
               görög történetíró (i. u.48-120),Tacitus kortársa. Főművében
                  »Párhuzamos életrajzok címmel mintegy 23 görög s ugyanannyi római nagy ember
                  életét írta meg.
            </p>
				<p>
                  Polybios:
               a pún háborúk görög történetírója (i. e. 169 körül). Élete nagy
                  részét külföldön töltötte. Műveit pontosság, hűség, elfogultságmentes ítélet
                  jellemzi.
            </p>
				<p>
                  Polyphemos:
               a félszemű óriás kiklopszok egyike. Odysseus és társai úgy menekültek
                  meg barlangjából, hogy kiszúrták szemét s mikor a sebzett óriás elállta a
                  kijáratot, a kitóduló birkák hasa alá fogódzkodtak.
            </p>
				<p>
                  Propertius Sextus:
               római elégia költő (i. e. 47-14). Költeményeiben a tudós tanulmány
                  lendületes költői szenvedélyességgel olvadt egybe.
            </p>
				<p>
                  Pro Roscio:
               Cicerónak az ameriai S. Roscius védelmére tartott beszéde, melyben
                  nemcsak a jogért és az igazságért való lelkesedés ragad meg, de a bátor kiállás is
                  Sulla kegyencének üzelmeivel szemben.
            </p>
				<p>
                  Prustas:
               Bithiniai király, aki a menekülő Hannibál rejtekhelyét elárulta a
                  rómaiaknak.
            </p>
				<p>
                  Punctum saliens:
               Mindennek az oka, eredete. Aristoteles említi állattani munkájában a
                  tojás fehérében lebegő véres pontot, amelyből a madár szíve lenne.
            </p>
				<p>
                  Quos ego:
               Neptun ezzel fenyegeti meg az engedelmeskedni nem akaró szeleket
                  (Aeneis l. 135). Magyarul annyi mint: Majd adok én nekik!...
            </p>
				<p>
                  Rétor:
               az ókori görögöknél a szónoknak, valamint a szónoklat tanítóinak
                  közös neve.
            </p>
				<p>
                  Roxan:
               l. Cyrano-nál.
            </p>
				<p>
                  Sans peur ét sans reproche:
               (francia) félelem és gáncs nélküli. A középkori lovagokra
                  értették.
            </p>
				<p>
                  Salmanassar:
               asszír királyok nevei.
            </p>
				<p>
                  Scipio:
               l. Hannibal-nál.
            </p>
				<p>
                  Scrupalus:
               kétség, kétely, aggály.
            </p>
				<p>
                  Scriptor:
               író.
            </p>
				<p>
                  Seneca L. Annaeus:
               bölcselő és drámaíró (i. e. 5-i. u. 65), fennmaradt művei közül
                  különösen erkölcsbölcseleti értekezései és levelei értékesek.
            </p>
				<p>
                  Sine ira et studio:
               ellenszenv és részrehajlás nélkül (Tacitus: Annales 1.1).
            </p>
				<p>
                  Sokrates:
               nagy görög bölcselő (i. e. 469-399), a szabad oktatás iskolájának
                  megteremtője. Szép és előkelő ifjak társaságában, beszélgetés közben fejtette ki
                  dialektikus módszerének erejét. Politikai ellenfelei halálra ítélték s ki kellett
                  innia a bürökből készített méregpoharat.
            </p>
				<p>
                  Soccus:
               bőrből vagy nemezből készült férficipő, papucs, melynek viselését nem
                  tartották férfias dolognak: elpuhult emberek szerették hordani, mert nem volt
                  rajta fűzőszalag. Átvitt értelemben a vígjáték költészetét jelentette, mint ahogy
                  a cothurnus a tragédiáét.
            </p>
				<p>
                  Sulla:
               l. Marius-nál.
            </p>
				<p>
                  Szillogizmus:
               a gondolkodásnak olyan művelete, amikor adott ítéletekből új ítéletet
                  származtatunk le. Két fajtája van: indukció és dedukció.
            </p>
				<p>
                  Tacitus Cornelius:
               a római történetírás kiváló képviselője (i. u. 55-120). Elvéhez, hogy
                  részrehajlás és ellenszenv nélkül írjon (sine ira et studio), amennyire tudott, hú
                  maradt.
            </p>
				<p>
                  Tarquinius:
               T. Priscus Róma ötödik királya; T. Superbus, a »gőgös« pedig
                  sorrendben a hetedik s egyben az utolsó király.
            </p>
				<p>
                  Thasos:
               (Thasus) sziget az Aegei-tengerben. Híres volt boráról és
                  gabonájáról.
            </p>
				<p>
                  Theseus:
               attikai nemzeti hős, l. Ariadne-nél.
            </p>
				<p>
                  Thonuzóba:
               besenyő vezér, aki István király idejében visszautasította a
                  kereszténység fölvételét s halála után pogány módra, feleségével együtt temették
                  el.
            </p>
				<p>
                  Tetrakonta-oktaéder:
               magyarul negyvennyolcas, a kristálytanban a szabályos rendszer egyik
                  alakja, melyet 48 háromszög határol.
            </p>
				<p>
                  Titánok:
               Uranos és Gaia gyermekei, az ő segítségükkel dönti meg Zeus apjának,
                  Kronosnak uralmát.
            </p>
				<p>
                  Tóga:
               a római polgár gyapjúszövetből készült ruhája a tunica felett, melyet
                  békés időkben viselt. Megkülönböztetésül szolgált a katonákkal és az idegenekkel
                  szemben.
            </p>
				<p>
                  Turris Maecenatiana:
               Horatius használja ezt a kifejezést. Átvitt értelemben az
                  elzárkózottság elefántcsont tornyát értjük rajta.
            </p>
				<p>
                  Sauromatae:
               Sarmatia egy részének lakosai, a szarmaták (Móra regényében
                  Szkitia!), mely név az idők folyamán a scytha név helyébe lépett.
            </p>
				<p>
                  Varchoniták;
                (magyarul várkunok) az avarok ősei. A név a két őstörzs,
                  uar
               és
                  khun
               összevonásából származott. (V. ö. Jókai hasonlónevű
                  elbeszélésével.)
            </p>
				<p>
                  Vae victis:
                Jaj a legyőzőiteknek! Brennus gallus hadvezér a rómaiakat legyőzve
                  ezer font arany sarcot rótt rájuk. Mikor mérték az aranyat, a rómaiak
                  méltatlankodtak, hogy a gallusok hamis mértéket használnak. Brennus az azóta
                  híressé vált mondással dobta be súlyos kardját a serpenyőbe.
            </p>
				<p>
                  Ventosa plebs:
               Ingatag, köpönyegforgató nép.
            </p>
				<p>
                  Via Scelerata:
               bűnösök útja. Ezen vitték Rómában a halálraítélteket.
            </p>
				<p>
                  Virginálni:
               hangszeren játszani. Virginál a régi zongora (spinett) neve.
            </p>
				<p>
                  Vosz Chrestos:
               A görögkeleti egyházi szertartás szerint húsvétkor a hívek templomból
                  jőve ezekkel a szavakkal s csókkal köszöntik egymást.
            </p>
				<p>
                  Zámai csata:
               l. Hannibal-nál.
            </p>
				<trailer>.oOo.
            </trailer>
			</div>
		</body>
	</text>
</TEI>