<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU21588" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>A királynő családja</title>
            <author>
               <persName>
                  <surname>Zsolt</surname>
                  <forename>Béla</forename>
               </persName>
               <date from="1895" to="1949">1895-1949</date>
               <idno type="VIAF">32799079</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/70701164"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">76057</measure>
            <measure unit="pages">170</measure>
            <measure unit="vols">3</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A királynő családja</title>
               <date>2023-07-20</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/21500/21588/"/>
               <respStmt>
                  <resp>Original Electronic Edition</resp>
                  <name>Drótos László</name>
                  <name>Lipták Éva</name>
                  <name>Borcsiczky Krisztina</name>
                  <name>Szabó Attila</name>
               </respStmt>
            </bibl>
            <bibl type="printSource">
               <title>A királynő családja</title>
               <author>Zsolt Béla</author>
               <pubPlace>Pantheon</pubPlace>
               <publisher>Budapest</publisher>
               <date>1932</date>
               <ref target="https://www.mek.oszk.hu/21500/21588/"/>
            </bibl>
            <bibl type="firstEdition">
               <title>A királynő családja</title>
               <author>Zsolt Béla</author>
               <date>1932</date>
            </bibl>
         </sourceDesc>
      </fileDesc>
      <encodingDesc n="eltec0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="medium"/>
            <ns1:canonicity key="low"/>
            <ns1:timeSlot key="T5"/>
         </ns1:eltec>
      </xenoData>
      <revisionDesc>
         <change when="2026-02-01"/>
      </revisionDesc>
   </teiHeader>
   <text>
      <body>
         <div type="group">
            <head>
               ELSŐ RÉSZ
            </head>
         <div>
            <head>
              I. A walesi herceg kézfogása
            </head>
            <milestone n="1" unit="startSubChapter"/>
               <p rend="head">1.</p>
               <p>Lángné Nagykanizsánál felébredt. A lány a másik divánon összekuporodva, lélegzet
                  nélkül aludt a mintás pléd alatt. Lángné a kezefejével rést dörzsölt a kupéablak
                  párafüggönyén: a szomszéd sínen marhaszállító vonat állt, sovány, fehér ökrök
                  álmatlan szemekkel bámultak rá vissza. A vonat fele kívül maradt a fedett
                  hangáron, a salaktöltésekből kinőtt akácfák télies kopaszsággal rezegtek a hajnali
                  bőséggel ömlő fűtőházi füstben. Most a marhavonatot tolatni kezdték, sikítottak a
                  vasutas fütyülők, piros zászló lebbent meg a résben, majd összecsattantak az
                  ütközők, dallamos reccsenésük végigszaladt a kocsisoron. A másodpercnyi csendben,
                  amely a dörrenést követte, éles, örvendezően alázatos férfihang szólalt meg: „Jó
                  reggelt, méltóságos uram, hova, hova?” A választ már nem értette, mert a kupé
                  ajtaja kinyilt, karszalagos fiatalember állt meg a küszöbön és az útlevelet kérte.
                  Lángné átnyujtotta a passzusokat és feszülten várta a hatást. A fiatalember egy
                  pillanatra fürkészve kipislogott a felgyűrt katonakabát gallérja és a szemébe
                  húzott sapka közül, aztán közönyösen ennyit mondott: „Köszönöm.” A vámvizsgálat
                  hasonlóan símán, eseménytelenül, agnoszkálás nélkül folyt le. Lángné ingerült
                  csalódással csapta be a félig nyitvahagyott fülkeajtót.</p>
               <p>Négy hét előtt Hegyeshalomnál másként viselkedtek a hatóságok. A községi
                  előljáróság kivonult a perrónra, a főjegyző üdvözlő beszédet tartott. Csakugyan,
                  fehérruhás lányok: egy nyolcéves csöppség átnyujtott Lilinek egy fehér
                  rózsacsokrot és elszavalt egy hazafias verset. A rendőrkapitány, a vámőrparancsnok
                  és a főhercegi uradalom intézője leviziteltek a kupéban. Mikor a vonat kigördült,
                  a helybeli rezesbanda a himnuszt játszotta.</p>
               <p>Most is, amikor felébredt és nem is a hangokból, szavakból, hanem a jellegzetes
                  hazai indóházi zajból megérezte, hogy a határra érkeztek, felkészült valamelyes
                  ünneplésre - utóvégre az országért is eleget strapálták magukat. A hazai lapok is
                  folyton írták, hogy Magyarországnak szereztek dicsőséget a külföldön. A walesi
                  herceg kezetfogott Lilivel s vidáman megkérdezte:</p>
               <p>- Hogy van, hogy van, kisasszony?</p>
               <p>Lili elpirult és hebegett valamit, az ostoba, pedig előre a szájába rágták, hogy
                  mit kell felelnie. Egy rendező az utolsó pillanatban odaugrott és válaszolt
                  helyette angolul. Aztán a herceg még megkérdezte, hogy milyen nemzetiségű.</p>
               <p>- Á, magyar? - lelkesedett. Érezni lehetett, hogy szereti a magyarokat. Végül
                  búcsúzáskor mégegyszer megrázta Lili kezét. Ő úgy látta, bár Lili nem vett észre
                  semmi különöset, hogy alaposan, majdhogy nem jelentősen megszorította. A Casino
                  Municipalban, ahol a nagy gálát tartották, egész éjjel a herceget figyelte s
                  megállapította, hogy többízben Lilin felejtette a tekintetét.</p>
               <p>Mindenki egyetértett abban, hogy Lilinek volt a legszebb lába és a legtökéletesebb
                  felsőteste. Deauvilleben a leghíresebb francia szobrász könyörgött, hogy
                  megmintázhassa Lili félaktját, rózsaszín márványból, de ebbe már nem egyezett
                  bele. Mindenki el volt ragadtatva Lili mellétől. Viszont a választás eredménye
                  nem volt meglepő. Mindenki tudta, hogy most valamelyik nagy államra kerül a sor.
                  Ezt a francia diplomácia előre kicsinálta. De három héten keresztül Lili mégis a
                  világ érdeklődésének középpontjában állt. Egy egyszerű, dunamenti magyar lány,
                  akinek a képét minden illusztrált lap lehozta Európában és Amerikában, a mozikban
                  vetítették, el akarták szerződtetni Hollywoodba! Egy délamerikai higanynábob
                  névjegyen megkérte a kezét. Egy norvég erdőmilliomos el akart válni miatta kártyás
                  feleségétől, - igaz, hogy végül kiderült, hogy nem is a felesége. Egy kis magyar
                  lány, akivel a walesi herceg kezet fogott! S most megérkeznek Nagykanizsára, a
                  magyar határra és mindezt egyszerűen nem veszik tudomásul!</p>
            <milestone n="2" unit="startSubChapter"/>
               <p rend="head">2.</p>
               <p>Tulajdonképpen már Nizzában kezdődött a lehangoltsága. Az ünnepségek befejeződtek,
                  a táncverseny után, hajnalban, egy francia rendező hazakísérte őket, mert a magyar
                  kísérők már délután elszöktek Biarritzba. A Hotel Ruhlban laktak, az olaszok
                  szomszédságában. Az olasz lánynak csak a nagy fekete szeme szép, egyébként csontos
                  és lomha. Velük barátkoztak össze leginkább, de velük sem tudtak beszélni.
                  Általában, az volt a legkellemetlenebb, hogy senkivel sem tudták igazán megértetni
                  magukat. Ő valahogy gagyog németül, de franciául, vagy legalább angolul kellett
                  volna tudni. A többi anyák állandóan a zsüritagok körül lebzseltek, gyúrták,
                  puhították, kapacitálták őket, de ő csak mosolyogni tudott rájuk. A holland
                  anyáról azt pletykázták, hogy minden éjjel másik zsüritagnál aludt, - testes,
                  szőke, aránylag fiatal nő volt - el lehet képzelni, hogy a pletyka igazat mondott.
                  Ő természetesen... ő semmiféle tisztességtelen eszközt nem vett igénybe, de mégis
                  Lilinek volt a legnagyobb erkölcsi sikere. Annál bosszantóbb, hogy az elutazást
                  megelőző délelőtt egyszerűen ott felejtették őket a hotelben, többé feléjük sem
                  nézett senki a rendezőség tagjai közül. Délután félháromkor indult a vonatjuk, ő
                  Lilivel és az olaszokkal még egyszer végigsétált a Promenade des Anglais-n.
                  Bosszantotta, hogy a korzózó tömeg milyen közönyösen vonult el mellettük. Fel sem
                  ismerték őket. A norvég erdőmilliomos két lépésre autózott el a nőjével és nem is
                  köszönt.</p>
               <p>Igaz, hogy Lilit főkép csak estélyiruhában és fürdőtrikóban látták s ekkor már
                  útrakészen, azt a szürkésbarna angol kosztűmöt viselte, amit a pesti szalón
                  ajánlott fel s amit nem kell visszaadni. Az estélyi ruháért, sőt a
                  strandpizsamáért már korán reggel elküldték a boyokat a cégek. Lili előbb alig
                  akarta felvenni az estélyi ruhát: elől két laza ezüstfehér lebernyeg, alig hogy
                  elfedi a kebleket, hátul viszont egészen a tarkóig ér a széles, lepkeszerű gallér.
                  A pipacspiros pizsama viszont teljesen szabadon hagyja a hátat, jóval derékon
                  alul, - kétségkívül szokatlan modell. Lili, miközben valósággal erőszakkal
                  öltöztette, bőgve hajtogatta:</p>
               <p>- Mit szólna ehhez Lajos, ha látná?</p>
               <p>- Ne bőgj, - förmedt rá Lángné. - Ilyen szemekkel akarsz kiállni az emberek
                  elé?</p>
               <p>- Én inkább nem állok ki, mama! - válaszolt a lány kapkodva, mert a kebléről
                  folyton elcsúszott a lebernyeg. De végeredményben mindig azt teszi, amit az anyja
                  akar.</p>
               <p>- Ne sírj! - vigasztalta végül. A Lajos nem szól semmit, most a Szarvasban
                  sakkozik dr. Spanyollal.</p>
               <p>Pál Lajos bőrgyógyász, Lili nemhivatalos vőlegénye, dr. Spanyol fogorvos, a Sakkör
                  titkára a legjobb barátja. Lajos kezdettől tiltakozott, hogy Lili résztvegyen a
                  versenyen - háromszor szakítottak is emiatt. Lili szerelmes Lajosba, aki a
                  házasság dolgában tartózkodóan, kitérően viselkedett, de mégis a legszigorúbban
                  ellenőrizte Lili minden lépését. Másfél éve, hogy megnyitotta a rendelőjét és
                  tekintettel a gusztustalan szakmára, amit választott, nem megy tulságosan jól
                  neki, mert a város szinte egyetlen nagy szemmel leselkedik, hogy ki lép be a
                  kapuján. A rendelő, eléggé bután, a Nádor-utcára nyílik, majdnem szemközt a
                  cukrászdával. Csak a katonatisztek fordulnak be hetykén, szinte vidáman, de ebből
                  még nem lehet megélni.</p>
            <milestone n="3" unit="startSubChapter"/>
               <p rend="head">3.</p>
               <p>A vonat elindult, Lili még mindig nem ébredt fel. Lángné, hogy kissé túladott a
                  méltatlankodásán, a nizzai rendezőség figyelmetlensége és a hazai fogadtatás
                  elmaradása miatt, kénytelenül foglalkozni kezdett a közeledő kisvárossal, ahonnan
                  négy hét előtt a csőcselék nagy ünneplése és magnéziumfényképezés kíséretében
                  világgá indult a lányával. A család és Szafirék társasága, a polgári előkelőségek
                  nem jelentek meg a pályaudvaron, - a férjét is erőszakkal tudta csak kicipelni.
                  Őszintén szólva, legmélyebben azt hitte, hogy soha többé nem fogja viszontlátni
                  őket. Párizsban és a Riviérán sokszor úgy érezte, hogy sohasem látja többé a Nádor
                  uccát, ahol egy nagy fűszerkereskedés és a város legnagyobb vendéglője férjének,
                  Láng Edének nevét viseli a homlokán.</p>
               <p>Most, hogy a vonat pillanatonként közeledett a Nádor uccához, ismét tudomásul
                  kellett vennie az otthonát: elől a büdös söntés, az olcsó pálinka és a
                  patkányszagú csavargók bűzével. Nemzeti szenteket és gömbölyű szerzeteseket
                  ábrázoló plakátok alatt állandóan üldögélt négy-öt rongyember, a város hulladéka:
                  trógerek, akikért ide szalajtották a kocsisokat vagy a cselédeket, ha valami
                  piszkos és baromian nehéz alkalmi munka akadt: szénlapátolás, jéghordás,
                  pöcegödörtisztítás, vagy ha valami iszonyú terhet kellett cipelni a város egyik
                  végéről a másik végére. Jóformán a családhoz tartoztak, mindent tudtak, ami a
                  házban történt, mert szabadon beszéltek és veszekedtek előttük. A söntésben az
                  idősebb lány, Viki dolgozott egy paraszt csapossal. A következő szoba már
                  vörösabroszos volt: itt iparosok, vasutas altisztek és vásáros parasztok szoktak
                  spriccerezni, hadonászni, hazulról hozott szalonnát és kolbászt falatozni. Ennek a
                  szobának fokhagyma és állottsörszaga volt. A következő szobában már fehérrel volt
                  terítve: a különszoba, itt kezdődött Lángné tulajdonképpeni munkaköre. Ide jártak
                  az agglegények, a nőtlen, kisebbrangú köztisztviselők, a fatelepi és gázgyári
                  hivatalnokok, általában azok a jobbfajta emberek, akiket nem vettek fel a
                  kaszinóba. Az asztalokon gyűrűben foltos szalvétahengerek, só- és paprikatartó,
                  ecetesüveg, sőt imitt-amott fogpiszkálótartó is. A falon nagy arányrámás tükör,
                  jobboldalt Kossuth, baloldalt Rákóczi olajnyomata. Aztán egy nagy, üres terem
                  következett, a városi vigadó. Fehér, aranypettyes falak, nagy, már hólyagos
                  tükrök, régi foszló színlapok. Pókhálós gázlámpák, amelyekről évek óta nem került
                  le a poros fenyőgirland. A terem végében kis deszkaszínpad, a félig félrelebbent
                  függönyön aranylantot tartó múzsa. Itt szokták tartani a bálokat és a
                  műkedvelőelőadásokat.</p>
               <p>A bálterem ajtaja az udvarra nyílt, amely két részre volt osztva. Hátul jégvermek,
                  kocsiszínek, istállók és a szemétdomb, az elülső rész kis kert, nyáron régebben
                  ott vacsoráztak a kaszinói urak. Nagy, árnyékos ecetfa, körülötte két ágyás
                  gombvirággal, árvácskával és tearózsatőkével. Az egészet elkeríti a magas zöld
                  rács, amelyre repkényt futtattak. A kertből nyílik a kaszinó, a barna
                  dohányzószoba, ahol kiült bőrfotőjök csücsülik körül a nagy, ovális asztalt. A
                  falon még Tisza Kálmán olajképe bizonyítja, hogy a kaszinó urai mindig tisztelték
                  a hatalmonlévőket. A második szoba a vöröstapétás társalgó, ahol aranyifjak
                  biliárdoznak és idősebb urak diskurálnak, a harmadik a kártyaszoba, ahol valamikor
                  havi fizetések és sikkasztott százasok úsztak el egyetlen estén.</p>
            <milestone n="4" unit="startSubChapter"/>
               <p rend="head">4.</p>
               <p>Lángné az utolsó pillanatig bízott, hogy mindezt nem látja többé. Hitt a mesében,
                  hogy Lilibe beleszeret valami nábob, a helyszinen gyorsan megesküsznek s őt is
                  elviszik magukkal világkörüli nászutukra. A leggyűlölködőbb viharok után indultak
                  el. A férje, aki egyébként közömbös, öszvérszerűen türelmes ember, két hétig
                  ordított, hogy mit akar ezzel a szegény gyerekkel és mibe fog mindez kerülni, de ő
                  nem engedte eltéríteni magát. Mindent feltett erre a lapra. Kétezer pengőt
                  fektetett bele, jóformán mindent pénzt, amit még megmozdíthatott. A legnagyobb
                  harcot Jenő sógora vívta ellene, a pesti gabonacég bevásárlója, földbérlő, akinek
                  fogata van s tagja az úri kaszinónak is. Jenőék már tizenkét éve nem érintkeztek
                  velük, az asszonyok csak családi temetéseken szoktak találkozni. Jenőnek német
                  felesége van és két förtelmesen csúnya lánya, az asszony halálosan gyűlöli őt. De
                  Jenő - ahogy széltében-hosszában mondja a városban - sajnálja az öccsét s amikor a
                  háború után egymásután háromszor fizetési nehézségekbe került mindig kisegítette,
                  de mindig azzal a megjegyzéssel, hogy utoljára, mert nem hajlandó a sógornője
                  könnyelműségét finanszírozni.</p>
               <p>Még a férje özvegy nővére is, aki fehérneművarrásból élt, szembefordult vele,
                  amikor Lili megválasztását kierőszakolta. Ez a cigánykodó öregasszony, aki
                  Jenőéktől a pletykákat hordta, s akinek ő annyi alamizsnát dugdosott, egyszerre a
                  legalattomosabb ellensége lett. Az egész városban hirdette, hogy el akarja
                  keríteni a lányát. Csak az idősebb lánya, Viki, állt törhetetlenül mellette.
                  Végigdrukkolta a helyi és budapesti izgalmakat, a legkisebb irigység, féltékenység
                  nélkül. Viki két évvel idősebb, mint Lili és pontosan az ellenkezője. Fekete,
                  kócosan göndör haja van, nagy szenvedélyes szeme, széles szája, csípőben kissé
                  túlhízott, vaskos, kövér lábszára, de mégis sokkal mozgékonyabb, mint a karcsú,
                  szőke, álmosszemű, vékonybokájú kisebbik lány. Viki ritka eszes, már kislány
                  korában mindenfélét összeolvasott. Csupa temperamentum, az üzlet lelke, akárcsak ő
                  volt lánykorában és fiatalasszony korában. Lili félénk, alig érdekli valami,
                  sokszor szinte mafla, hamar sír és unalmasan szolíd. Gyönyörű, ezt az egész világ
                  elismerte, de mikor például félmeztelenül végigillegett a deauvillei strand
                  pódiumán, ő, mint anya, megérezte, hogy csak úgynevezett hideg elragadtatást
                  ébreszt. Érezni lehetett a levegőben, hogy nem gyujtotta fel az igazi, perzselő
                  lelkesedést. A francia szobrász is azt mondta, igaz, hogy rajongva - hogy a
                  legszebb gyerekteste van.</p>
               <p>Lili inkább az apjára üt, nem testileg, de természetben. Viki ráhasonlít, a fia...
                  a fia egyikükre sem. Talán szegény bátyjára, aki harminc év előtt minden
                  kimutatható ok nélkül öngyilkos lett Győrben.</p>
             
            <milestone n="5" unit="startSubChapter"/>
               <p rend="head">5.</p>
               <p>Most először gondolt rá, mit szólhat Elemér Brünnben Lili sikeréhez. Talán nem is
                  jutott el hozzá a hír és ha eljutott, bizonyára utálattal napirendre tér felette.
                  Lángné régebben sokat töprengett, hogyan került a fiú a családba. Mióta beszélni
                  kezdett, mindenkivel szemben bizalmatlan, tartózkodó volt. Közepes tanulóként
                  elvégezte a gimnáziumot, anélkül, hogy egyetlen barátot szerzett volna s hogy
                  akármelyik tanára rájött volna különc hallgatagsága nyitjára. Nőtlen professzorai,
                  akik a Láng-féle vendéglőben abonálták a kosztot, gyakran mondták neki, hogy nem
                  értik. A fiú olvasmányaiba bújt, sokat mászkált egyedül a határban, az üzletben
                  nem lehetett hasznát venni, mert a vevőket szórakozottságában elengedte fizetés
                  nélkül. Egyformán távoltartotta magát az apjától és az anyjától. Egyszer, talán
                  tizenkétéves lehetett, váratlanul megkérdezte tőle:</p>
               <p>- Mondd, mama, igaz, hogy te megcsalod a papát?</p>
               <p>- Ki mondta ezt neked? - kérdezte rémülten.</p>
               <p>- A Rózsi néni mondta németül a Jenő bácsinak.</p>
               <p>Egyszer tizenötéves korában rajtakapták, amikor kilopott a napipénztárból egy
                  ötkoronást. Akkor az apja elverte, s ő faggatta félórákig, hogy kivegye belőle,
                  mire akarta elkölteni a pénzt. A fiu hirtelen nőtt, anyajegyes arcán már
                  kiütköztek a szakállszőrök. Lángné először eszmélt rá kellemetlen meglepetéssel,
                  amit a lányainál természetesnek tartott, hogy a fiú is nemi lény. A városban két
                  év előtt országos botrány kerekedett, egy fiatal tanár véletlenül összetalálkozott
                  nagy csapat diákkal a nyilvános házban s ahelyett, hogy kellő lélekjelenléttel
                  feltalálta volna magát s megjátszotta volna a nyomozót, aki csak azért ment oda,
                  hogy rajtakapja őket, ijedten tárgyalásba kezdett velük és végül kölcsönös
                  hallgatásban kiegyeztek. A fiúk azonban nem tudták megőrizni a titkot, mire a
                  tanárt állásvesztésre itélték, négy hetedikest kicsaptak, három hatodikost és két
                  ötödikest eltanácsoltak, ahogy ezt annakidején olvasni lehetett a fővárosi
                  lapokban is. Lángné most arra gondolt, hogy a fiú, ahogy a városban nevetve és
                  szemhunyorgatva mondani szokták - szintén „lejárt a Pöltenberg Ernő uccába”, mert
                  a szerelem uccáját a városi tanács az aradi vértanuról keresztelte el. De a fiú
                  pirulásából, dühösen szégyenkező tiltakozásából érezte, hogy nem erről van szó.
                  „Hát akkor mire kellett neked a pénz? - kérdezte most már dühösen, mert amíg azt
                  hitte, hogy a fiú szerelmi célokra lopta a pénzt, átfült izgalommal, de
                  jóindulatúan beszélt vele. A fiú csökönyösen hallgatott, mire dühében ő is
                  megpofozta. Máig sem tudja, mire kellett neki az öt korona. Könyvet, füzetet
                  számlára vásárolt a könyvkereskedésben, cukrászdában sohase látták, nem
                  sportolt... most arra gondolt Lángné, hogy már akkor meg akart szökni, világgá
                  akart menni az öt koronával.</p>
               <p>Akkor csúnyán elverte, de a fiú ettől kezdve még kevésbé állt szóba vele. Csak
                  érettségi után engedett fel a komor egykedvűsége. Az elutazását megelőző hetekben
                  szinte derűs lett, nyilván örült, hogy elszabadul hazulról. Brünnben a
                  vegyészmérnöki fakultásra iratkozott be és az év végén nem jött haza vakációra.
                  Nyárára egy besztercebányai családhoz ment nevelőnek két fiú mellé, akiket a
                  pótvizsgára készített elő. A második év derekán, hosszú hallgatás után levelet írt
                  és bejelentette, hogy megnősül. Láng azonnal felutazott Brünnbe, de harmadnap már
                  vissza is érkezett, mert a fiú gorombán kikérte magának, hogy apja a magánügyeibe
                  beleszóljon. Majdnem kidobta. A harmincnyolcéves morva menyasszonynak könyv- és
                  műkereskedése volt Brünn legforgalmasabb uccáján. Láng megnézte közelebbről az
                  üzletet. Értelmetlen, fantasztikus képek lógtak a kirakatban, a német és cseh
                  könyvek glédái fölött, amelyeknek kiállításáról lerítt, hogy úgynevezett
                  forradalmi kiadványok. Láng tanácstalanul érkezett haza. Megvonta a fiú havi
                  pénzét, mert azt hitte, hogy ezzel eltéríti őrült szándékától. Azóta - most már
                  ötödik éve - a fiú nem adott életjelt magáról s ők is csak kerülőúton, volt
                  osztálytársától tudták meg, hogy csakugyan megnősült, elvégezte az egyetemet, jó
                  állása van egy textilgyárban és van egy hároméves fia. Lángné alapjában könnyen
                  beletörődött fia elvesztésébe. Hogy a férje hogyan intézte el magában a dolgot,
                  nem tudja, mert huszonnyolcévi házasság után még mindig nincs tisztában azzal,
                  hogy Láng Ede a világ legsivárabb, legérzelmetlenebb, legostobább, vagy pedig
                  legzárkózottabb embere-e?</p>
               <p>Őt annakidején a rokonok hozták össze a férjével, miután előzően változatos
                  események történtek vele.</p>
            <milestone n="6" unit="startSubChapter"/>
               <p rend="head">6.</p>
               <p>Az apja ispán volt egy nagy zsidó bérleten, az anyja korán meghalt s ő
                  tizennégyévesen egyedül maradt a parasztok és az állatok között. Megszokta, hogy a
                  béreslányok tizenhároméves korukban kazlakban, bokrokban, istállókban asszonyokká
                  lesznek s közömbös lett az állatok szeme előtt lejátszódó, vegetációjával szemben.
                  Tizenhatéves korában a bérlő fia, gazdásznövendék, beleszeretett, ekkor az apját
                  el akarták bocsátani a birtokról. Ő útálta a fiút, ugyanakkor már Pestre akart
                  szökni egy mezőgazdasági gépügynökkel. Az apja azonban, hogy megmentse állását,
                  már előbb felküldte a fővárosba. Pesten távoli rokonoknál kapott lakást és varrni
                  tanult. A gépügynökkel egyszer beszélt telefónon, randevút adott neki, de az
                  ügynök nem ment el a randevúra. Többé sohase látta. A rokonok földhözragadt
                  szegény emberek voltak, a nagybácsi pincérközvetítő, a nagynéni egy nagymezőuccai
                  éjszakai kávéházban ruhatárosnő. Éjjel-nappal szabadon mászkálhatott volna, de
                  este nyolckor mindig hazatért és lefeküdt. A varroda mellett volt egy szép
                  csemegeüzlet, ennek a kirakatában látott először ananászt és lazacot. Ez az emléke
                  olyan elevenen élt benne, hogy a Rivierán állandóan lazacot és ananászt követelt a
                  pincérektől. Jól fésült, szőke, csucsorított szájú segéd szolgálta ki, ha
                  leszaladt uzsonnáért. A segédnek megtetszett a zömök, melles, vöröshajú leány,
                  beszédbe elegyedtek, egyszer a segéd megvárta s azontúl minden este hazakísérte. A
                  segédet Albert úrnak hívták, mint kiderült, híres műkedvelő volt a kereskedelmi
                  alkalmazottaknál. Felvitte a körbe s a legközelebbi előadáson már rá is
                  kiosztottak egy kis szerepet.</p>
               <p>Mérsékelt sikere volt, de előadás után elmentek egy körúti zenéskávéházba, végül a
                  segéd a kissé becsipett lányt konflison elszállította a lakására. De nem történt
                  semmi, mert a segéd még a télikabátját sem tudta lefejteni róla, olyan keményen
                  védekezett. Ekkor szakított Alberttel és mikor másnap a segéd várta a varroda
                  előtt, nem fogadta a köszönését, nem állt szóba vele, peckesen elment
                  mellette.</p>
               <p>- Mi az, kisasszony, haragszik? - kiáltott utána Albert és úgy nevetett, mint
                  ahogy a szerep szerint szokott a műkedvelőelőadáson.</p>
               <p>Ekkor megútálta Albertet. Rövidesen hazakerült Pestről, mert az apja gyorsan
                  férjhez akarta adni.</p>
            <milestone n="7" unit="startSubChapter"/>
               <p rend="head">7.</p>
               <p>Egy rokon bőrkereskedő hozta össze a partit Láng Edével, akinek akkor még csak
                  fűszerkereskedése volt. Ötezer korona hozományt kapott. Láng Ede csendes, magas,
                  sovány, száraz fiatalember volt. A komikumig szerényen viselkedett, ő butának
                  tartotta. Láng nem akarta vele elhitetni, hogy szerelmes belé. Megtörtént az
                  esküvő s az asszony a nászéjszakán látta a férje arcán a meglepődést, amikor
                  megállapította, hogy ártatlan szűzet vett feleségül. A férfi ismerte rossz hírét,
                  amelyet a környéken el is túloztak, mert Pestre való hirtelen távozását azzal
                  magyarázták, hogy ott akarja megszülni vagy elhajtatni a gyerekét.</p>
               <p>Most, utólag, sajnálta, miért nem engedett a gépügynöknek, akit háromszor is
                  kikergetett a szobájából, amikor egy hétig náluk lakott, hogy a környékbeli
                  birtokosoknál lebonyolítsa az üzleteit. És megbánta, miért nem hagyta, hogy Albert
                  a műkedvelőelőadás utáni hajnalon levegye a télikabátját. Félévi monotón házasélet
                  után teherbe esett a fiúval, idejében és szinte a bába segítsége nélkül megszülte.
                  Három hónap mulva vaktában írt Albert régi címére, nem volna-e kedve elszerződni
                  első segédnek a Láng Ede céghez. Valójában azt hitte, hogy a levél nem találja meg
                  Albertet, de harmadnap jött a válasz, hogy a segéd a hét végén érkezik. A férje
                  csak aziránt érdeklődött, hogy ismeri-e a szakmát, nem kifogásolta, hogy Albert
                  egy asztalnál étkezett velük s hogy általában úgy bántak vele, mint családtaggal.
                  Az asszonynak három éven át volt csendes viszonya Alberttel, közben megszületett
                  Viki, de az asszony egész biztosan tudta, hogy a lánynak Láng Ede az apja. Három
                  év után Albert ráúnt az asszonyra és csúnya, előbb suttogó, majd egyre hangosabb,
                  a kirobbanás veszedelmével fenyegető veszekedések után egy éjjel búcsúzás nélkül
                  távozott. Az asszony ekkor sokat szenvedett és szinte mániákusan rávetette magát
                  az üzletre. A férje hajnaltól estig talpalt, de rossz üzletember volt, nem vezető
                  egyéniség, saját magánál is alkalmazott. Ő kezdeményezett, ő csinált meg mindent.
                  Ekkor építtetett a Jenő jótállásával a banktól fölvett pénzen új szárnyat az
                  üzlethez és szinte egymaga megcsinálta a kocsmát és kimesterkedte, hogy a kaszinó
                  is hozzájuk költözzék. A kaszinót egy fiatal fővárosi iparművésszel rendeztette
                  be.</p>
               <p>A városban akkor pletykázni kezdték, hogy az asszonynak viszonya van a fővárosi
                  iparművésszel. A pletyka teljesen alaptalan volt, sőt éppen ebben az időben már
                  beletörődött a férjéhez való közelségébe és amikor már a kocsma, a kaszinó és a
                  vigadó üzemben volt, megengedte magának a fényűzést, hogy megszülje Lilit.
                  Röviddel Lili születése után azonban egészen megmagyarázhatatlanul csakugyan
                  viszonya volt egy idősebb, kocsisbor-ívó, erősen alkoholista, nőtlen alügyésszel,
                  akit végeredményben mindig útált. A vonat éppen kifordult a Balatonhoz, amikor az
                  asszony az alügyészhez érkezett. Szép kék reggel volt égen és vízen s ő sóhajtva
                  állapította meg, hogy összesen két férfi volt az életében - a férjét beleszámítva,
                  három. Ha ma kezdhetné, bizonyosan sokkal több lenne. Ha ő jutott volna el
                  tizennyolcéves korában Párizsba és a Rivierára, ha vele fog kezet a walesi herceg,
                  ő nem reked meg a Nádor uccában.</p>
               <p>Lehet, hogy ő a legelvetemedettebb anya a világon, de ő... ő nem esett volna
                  kétségbe, ha a walesi herceg nemcsak kezet fog Lilivel... Ostobaság, de azon az
                  estén olyan feltűnően kedves volt Lilihez s olyan jelentősen megszorította a
                  kezét, hogy szinte várta, hogy a hotelajtón bekopogjon az udvarmester és
                  diszkréten megkérdezze, hogy a királynő nem volna-e hajlandó kettesben vacsorázni
                  a trónörökössel? Lehet, hogy alávalóság, de egész természetesen el tudta képzelni,
                  hogy lányai épúgy asszonyok, mint ő, aminthogy nővé érésük kezdetétől nyiltan
                  beszélt velük, higieniai tanácsokat adott nekik, ellenőrizte idomaik kozmetikáját.
                  Lili mindig nehézkes, tartózkodó és humortalan volt, de Vikivel sokszor úgy
                  elmalackodott, mint a vele egykorúakkal.</p>
            <milestone n="8" unit="startSubChapter"/>
               <p rend="head">8.</p>
               <p>Lángné tulajdonképpen kezdettől tudta, hogy Lili nem való a szerepre, amit szánt
                  neki s amire a teste látszólag kijelölte. Ő, nemcsak mert minden idejét lekötötte
                  az üzlet, de hajlamból és meggyőződésből is, szabadjára hagyta a lányait, ám
                  félszemmel azért mindig figyelte őket. Tisztában volt például azzal, hogy Vikinek
                  kislánykorában voltak szenvedélyes barátkozásai fiúkkal s tudta, hogy tizenhatéves
                  korában hosszú ideig egy aranygalléros vasúti tiszttel volt jóban, valami Ardó
                  Gusztival, akit három év előtt áthelyeztek Gyöngyösre. Ez az Ardó, ha szabadnapos
                  volt, állandóan ott lebzselt a rosszszagú söntésben, tréfálva komiszkodott a
                  rongyba bugyolált törzsvendégekkel. Ha Vikinek le kellett mennie a pincébe, vagy a
                  jégverembe, hogy lerakassa a frissen érkezett árut, segítés örve alatt gyakran
                  lekísérte. Sohasem mentek le kettesben, a csapos, a kocsis vagy egy pincér mindig
                  velük volt, de Viki azért ilyenkor mindig kivörösödve és kócosabban került elő.
                  Lángné eleinte meg is kérdezte tőle:</p>
               <p>- Mit csinálsz tulajdonképpen Ardóval a pincében?</p>
               <p>- Én? - feleselt vissza Viki hetykén. - Mit csinálnék?</p>
               <p>Nem firtatta tovább és sohasem jutott eszébe, hogy hirtelen meglepje őket, mert
                  érezte, hogy nincs szükség rá, Viki minden fülledtsége ellenére sem veszti el a
                  fejét, ha nem akarja. Liliről sokkal kevesebbet tudott. Életében jóformán Lajoska
                  az első férfi s ennél meg is ragadt. Sohasem dolgozott a boltban: az apja, akinek
                  családi kérdésekben sohasem volt álláspontja s aki tulajdonképpen sohasem akart
                  határozottan semmit, ezt az egyet nagyon határozottan nem akarta. Lángné is, bár a
                  nagyobbik lányt sokkal jobban szerette, szintén rájött, hogy Lili nem a kocsmába
                  való. Vikinek örömet okozott a durva munka, a talpalásban, emelgetésben, a részeg
                  népséggel való ordináré feleselésben lehűtötte a túlfűtöttségét. Úgy tudott
                  pattogni, káromkodni, mint egy munkásasszony, ha szombat éjjel utánamegy az
                  urának a kocsmába, ahol a férfi már elitta egész heti keresetét. A kocsmázó népség
                  respektálta is, egy-egy energikusan felcsattanó mondattal meg tudott akadályozni
                  már-már elháríthatatlan verekedéseket, egy-egy kedélyes szóval kinyitotta a
                  megkeményedett öklöket. Az urak között is népszerű volt, a kaszinótagok is
                  be-belátogattak hozzá, jövet-menet megálltak a söntésasztal előtt és leereszkedő,
                  szaftos galantériával dévajkodtak vele, újonnan hallott pikáns vicceket meséltek
                  neki. A lány nem ijedt meg a disznóságoktól, kigyulladt tőlük, nagyokat nevetett
                  és ötletesen riposztozott. Lángné is beszaladt a nevetés hallatára, elmondatta
                  magának mégegyszer a viccet és együtt nevetett rajta Vikivel. Lili, ha néha bement
                  a söntésbe, annyira idegenül, kellemetlenül finoman hatott, hogy még az idült
                  alkoholisták is észrevették, kényelmetlenül érezték magukat és bosszúsan
                  elcsöndesedtek.</p>
               <p>A lány a lakásban élt, többnyire egyedül, mert alig érintkezett valakivel. Nem
                  azért volt magányos, mert utálta az embereket, vagy félt tőlük, de nem keltett
                  benne különösebb hiányérzést a magányossága. Általában kevés dolog érdekelte és
                  születése óta olyan házban élt, ahol rengeteg ember fordul meg félórákra és
                  többé-kevésbé valamennyi közönyös. Magányossága nemcsak rajta múlt. Rosszhírű
                  család volt a Láng-család. Az asszonynak Alberttel való viszonyáról épúgy beszélt
                  annakidején az egész város, ahogy mindenki tudta, hogy az alügyésszel, mikor és
                  hol találkozott, mert ez a viszony már egészen nyílt volt. A gazdag fakereskedő és
                  építővállalkozó Szafirék társaságához tartozó jó családok nem engedték, hogy a
                  lányaik a Láng-lányokkal barátkozzanak.</p>
            <milestone n="9" unit="startSubChapter"/>
               <p rend="head">9.</p>
               <p>Lili egyetlen barátnője Kormos Lenke volt, akivel együtt járt a polgári iskolába.
                  A lány apját, a pénzügyi szemlészt korruptsága miatt nyugdíjazták. Lángékkal is
                  régi, illegális összeköttetésben állt s az anyja, amikor a szemlész még hatalom
                  volt, erősen forszírozta ezt a barátságot. Kormos Lenke a polgári után a
                  tanítónőképezdébe iratkozott, az apácákhoz, de az első év végén kimaradt. Győrben
                  három hónap alatt megtanulta a nőikalap-szakmát. A magas, asszonyos külsejű, kreol
                  lány ezután is egyike volt a város kegyes hölgyeinek, akik Úrnapkor a körmenet
                  sátrait pünkösdi rózsával díszítették. Sokat dolgozott és jól keresett, mert
                  együtt haladt a divattal, de megvolt benne az a közönségesség és vidékiesség is,
                  amely a divatos modellt annyi ízléstelenséggel ellensúlyozta, hogy a város
                  konzervatív hölgyei is feltehették a fejükre. Este a lány nagy csapat
                  fiatalemberrel mászkált a korzón, nyáron kirándult velük a hegyekbe s ő volt az
                  első nő, aki a szigorúan kettéválasztott uszoda helyett már évek előtt a szabad
                  Dunába járt fürödni a fiúkkal. Lili nem tartott vele. Nem érzett különösebb
                  vonzalmat Lenke iránt, de egyrészt az anyja rákényszerítette a barátságát,
                  másrészt magányosságában mégis jól esett neki, hogy néha benéz hozzá egy félórára
                  és elfecsegi pletykáit és furcsa eseteit. A képzeletét nem indították meg, a
                  pletykák csupa közömbös emberről szóltak és szinte értetlenül hallgatta végig
                  vallomásait a különös érzésekről, amelyek a férfiakkal való egyelőre még nem
                  „jóvátehetetlen” handabandázásai közben támadtak benne - de mégis Lenke volt a
                  kapcsolata a családon túli világgal.</p>
               <p>Tulajdonképpen Lajoskával is Lenke révén ismerkedett meg, mert a fiatal
                  urológusnak, aki csak nemrég telepedett le a városban, eleinte nem volt társasága
                  és szinte akaratlanul Lenke udvarába sodródott. Lajoska is Lángéknál abonnált
                  ebéd- és vacsorakosztot. Már féléve járt oda délben és este, amikor még nem is
                  tudott Lili létezéséről. Egyszer, nyáron negyedórával a vacsora előtt a Megyei
                  Gazdasági Takarékpénztár előtt ácsorgott s várta, hogy a Szent András-templom
                  elüsse a hetet. Jött Kormos Lenke.</p>
               <p>- Hova megy ilyen korán? - kérdezte a doktor, mert a korzó félnyolckor, vacsora
                  után kezdődött s ezt az időpontot épúgy be szokták tartani, ahogy a korzó
                  határait, a takaréktól a tisztikaszinóig terjedő uccarészt, nem volt ildomos
                  átlépni.</p>
               <p>- Lángékhoz! - felelte Lenke.</p>
               <p>- Mit keres maga Lángéknál?</p>
               <p>- Megnézem Lilit. Két hete nem voltam nála.</p>
               <p>- Micsoda Lilit? Én csak Vikit ismerem. Lángéknál van egy Lili is?</p>
               <p>- Nem ismeri? Szép lány. Csak egy kicsit furcsa.</p>
               <p>- Mért furcsa?</p>
               <p>- Olyan csöndes és hideg.</p>
               <p>- Hogy lehet, hogy én még nem láttam?</p>
               <p>Együtt fordult be Lenkével a Láng-ház kapuján. Átvágtak a kaszinókerten, az udvar
                  végébe, ahol a doktor még sohasem járt. Szemben a jégveremmel volt Lángék
                  privátlakása, az alacsonyabb házrészben, amely tulajdonképpen az ősház, mert
                  ekörül épült ki Lángné nagyravágyásából a hatalmas épülettömb, a város legnagyobb
                  háza. Míg az épület uccai frontja és általában üzleti szárnyai részben cseréppel,
                  a kaszinórész pláne palával volt födve, a lakóházon megmaradt a régi mohos
                  fazsindely. A lakással is keveset törődtek. Három szobából állott, de az első
                  tulajdonképpen nem számított, mert a nagy, egész falat ellepő garderóbszekrény
                  nem ruhát rejtegetett: ide raktározták el a pezsgőt, a finom francia konyakokat és
                  likőröket, amelyekre csak ritkán volt szükség, évenként egyszer-kétszer, ha valami
                  miniszter érkezett, vagy fővárosi vállalkozó, aki a megkaparintott közmunka után
                  bankettet adott a városi uraknak, vagy ha valaki sikkasztott. A szoba közepén volt
                  egy aranyozott rokokóasztal és három szalónszék, amilyet vidéki fotografusok
                  használnak a fénykép díszletéül, de senki sem emlékezett rá, hogy valaki leült
                  volna a garnitúra köré. A másik szoba afféle ebédlő volt, négyszögletes asztal,
                  mintás kelimterítővel, körül bőrüléses, bőrtámlás székek, régimódi trumeau, támlás
                  dívány, a falon néhány családi fénykép és fürdőfénykép fatörzsön. Ebben az
                  ebédlőben emberemlékezet óta nem ebédeltek. A család a kocsma különszobájában
                  étkezett, de sohasem egyidőben, mert valamelyiküknek mindig dolga akadt. Lili az
                  ebédlő díványán aludt, de napközben a hálószobában tartózkodott, az összetolt
                  ágyak előtt nyujtózó sézlongon, mert az ebédlő sötét volt az ablak előtt
                  terebélyesedő akácfától. Lenke a hálószoba ablakán szokott beszólni, ha
                  meglátogatta Lilit s rendszerint az ablakon át mászott be a szobába. Ezúttal Pál
                  doktor is elkísérte és benézett az ablakon. A lány piros grenadin-slafrokban
                  feküdt a díványon s mikor észrevette a feketebajúszos, fehérruhás, panamakalapos,
                  középmagas, jómegjelenésű férfit, zavartan feltápászkodott, miközben esetlenül a
                  térdére feszítette a slafrokját. Lenke bemutatta a doktort, aki erőltetett
                  fölénnyel, de a lány szépségétől érezhetően megilletődve szólalt meg:</p>
               <p>- Furcsa... féléve idejárok és még egyszer sem láttam Lilikét az étteremben!</p>
               <p>- Ritkán megyek fel! - mondta Lili.</p>
               <p>- Nem is magának való az a környezet.</p>
               <p>Lili megrázta a fejét.</p>
               <p>- Nem azért... de úgysem tudják a hasznomat venni.</p>
               <p>- Hát mit csinál egész nap? - kérdezte Lajoska.</p>
               <p>- Mit csinálok? Istenem... semmit. Rakosgatok és kézimunkázok.</p>
            <milestone n="10" unit="startSubChapter"/>
               <p rend="head">10.</p>
               <p>Igy ismerkedtek meg. Pál doktor ezentúl naponként megállt az ablak alatt. Vagy tíz
                  nap mulva egyszer Lángné meglátta és megkérdezte tőle:</p>
               <p>- Mért nem megy be a szobába, doktor úr?</p>
               <p>Ettől kezdve háromnegyed órával a vacsora előtt beült a hálószobába. Később délben
                  is találkoztak. Ebéd előtt sétáltak vagy tíz percet, de szigorúan az emberek szeme
                  előtt. Lángné ismerte Lili alárendelt természetét, amely minden határozottan
                  ráirányuló indulatnak, sőt rendelkezésnek azonnal engedelmeskedik, hacsak nincs
                  alapvető ellentétben a hajlamaival. Mindig azt tette, amire felszólították, amire
                  figyelmeztették, amit parancsoltak, vagy tanácsoltak neki: az anyjára is, bár
                  sohasem volt köztük igazán bensőséges viszony, rendszerint ellenkezés nélkül
                  hallgatott - igaz, hogy soha fontos dolgot nem beszélt meg vele. De Lilinek eddig
                  is voltak fontos dolgai. Pál doktor imperatív természet volt: az a férfifajta,
                  amelyik nyomban neveli, kommandírozza a nőt. Amikor - egy-két beszélgetés után -
                  ráeszmélt, hogy Lili lényére sem a Láng-család rosszhíréből, sem a kacér Lenkével
                  való barátságából nem lehet következtetni, nem is gondolt többé holmi könnyű
                  flörtre. A mosdatlan szájaktól hangos kocsma tövében, ilyen anya és ilyen nővér
                  mellett meg tudott maradni gyanútlannak, pirulónak és csendesnek - elsősorban ez a
                  felfedezés lelkesítette Pál doktort.</p>
               <p>Hiába gyógyította a szerelem undok betegségeit s hiába flangírozott szinte
                  tüntetően Lenke társaságában - legőszintébben szigorú morális és illendőségi
                  követelései voltak azzal a nővel szemben, akit méltónak tartott arra, hogy
                  szeresse. Kéthetes ismeretség után otthagyta Lenke társaságát és eléggé
                  hálátlanul, eltiltotta Lilit a lánnyal való érintkezéstől, függetlenül attól, hogy
                  neki köszönhette a most már szerelemmé fejlődött ismeretséget. Sőt egy hétre
                  összeveszett dr. Spanyollal is, akihez pedig eddig egyik legkomolyabb szenvedélye,
                  a sokszor hajnalba nyúló sakkparti fűzte, mert dr. Spanyol kijelentette, hogy Lili
                  sem lehet különb, mint az anyja és a nővére, csupán eddig még „nem jött ki
                  belőle”. Pál nem hitt dr. Spanyolnak, de a gyanu megfogant benne és szigorúan
                  irtotta a tüneteket, amelyeket öröklött feslettsége önkéntelen jeleinek tartott.
                  Keményen rászólt Lilire, amikor észrevette, hogy szokása keresztbevetni a lábait.
                  Ha néha, nagyritkán Lili valami könyvet vett a kezébe - inkább azért, hogy tétlen
                  és gondolattalan várakozását valahogy megszcenirozza -, elkérte a könyvet,
                  összevont szemöldökkel felülbírálta és ítélt:</p>
               <p>- Ez az ocsmányság igazán nem magának való.</p>
               <p>Lili mindenben engedelmeskedett neki, nemcsak, mert szerette, de hálásan is azért,
                  mert engedelmeskedhetett valakinek. Mindeddig szabadjára hagyták, azt
                  csinálhatott, ami jól esett neki, de eddig nem esett jól neki semmi, igaz, hogy
                  rosszul sem. Most jött valaki, aki mindenbe beleszólt, aki minden mozdulatát
                  számontartotta, minden szavával törődött: aki végre megmondta, hogy milyen legyen
                  és ő olyan lett.</p>
            <milestone n="11" unit="startSubChapter"/>
               <p rend="head">11.</p>
               <p>A vonat megállt, nyomban meg is indult és Lili felnyitotta a szemét.</p>
               <p>- Hol vagyunk? - kérdezte riadtan.</p>
               <p>- Csak Fonyódon. Nem vagy éhes?</p>
               <p>- Nem nagyon.</p>
               <p>- Menj ki a mosdóba, hozd egy kicsit rendbe magad, aztán majd átmegyünk az
                  étkezőbe.</p>
               <p>A leány először felhúzta a térdeit, aztán kibujt a pléd alól. Csak harisnya volt a
                  lábán, a cipőjét betolta a dívány alá s most lenyúlt érte. Amikor ülve,
                  magasrafeszített lábfejét belebujtatta, látni lehetett a világsikert aratott
                  lábszárakat. Aztán a térdére könyökölt, majd lassan talpraállt, lesimította a
                  ruháját. Az ajándékba kapott angol kosztűm gyűrött volt. Lángné meg is
                  jegyezte:</p>
               <p>- Ez se valami prima gyapjú!...</p>
               <p>A vékony, nyúlánk gyerektest olyan elcsigázottan imbolygott a hullámzó fülke
                  közepén, hogy Lángnénak egy pillanatra megesett rajta a szíve. A kék szemei
                  elszürkültek, kicsinyek voltak, szinte beragadtak, mint a csecsemőé, az orra
                  sápadt és fényes, a szájaszéle barnáspiros. A karját hátrafonta és ásított.</p>
               <p>- Na, este tízkor otthon vagyunk! - mondta Lángné szinte gyengéden.</p>
               <p>- Bárcsak már otthon lennénk! - sóhajtotta a lány.</p>
               <p>Az anyja most a kezébe nyomta a nécessaire-t:</p>
               <p>- Itt van! Menj, hozd rendbe magad. Aztán iszol egy forró kávét és mingyárt máskép
                  fogod érezni magad.</p>
               <p>A lány az ujját beledugta a bőrtáska fülébe és néhány pillanatig szórakozottan
                  himbálta. Bámulta a pesti parlament fotografiáját, amely a kupé falát
                  díszítette.</p>
               <p>- Csak Pesten ne kellene kiszállni! - sopánkodott hirtelen.</p>
               <p>- Várnak bennünket a déli vasútnál, nem lehet becsapni őket. De majd megmondod
                  nekik, hogy fáradt vagy!</p>
               <p>A lány kiment a fülkéből. Lángné arcáról még több rosszkedvűség tükröződött, mint
                  eddig. Aztán rándított a vállán. Ha hibát elkövetett, nem azt, hogy a lányt
                  kizavarta a jégveremre néző szobából. Jót akart neki, megpróbálta, hátha ki tudja
                  szabadítani a piszkos, sárga, nagyképű, hazug, zabálástól böfögő és ívástól
                  ökrendező városból, amelyet huszonnyolc éve útált és szinte élvezettel
                  megbotránkoztatott. Ezt a szép, fehér, vékony testet otthagyni a pocakosoknak és a
                  szőrösfülűeknek, amilyenné ott a legkülönb férfiak is lesznek! Jót akart neki,
                  igaz, hogy - magának is. Ő is el akart valahogy menekülni vele együtt. Jobbat
                  kívánt neki, mint azt a szerelmet, házasságot, csalást, amit végigcsinált a
                  városban. De egy szépségkirálynő, akivel a walesi herceg kezetfogott és folyton a
                  vidéki urológus után bánkódik! Mindennap levelet írt Lajoskának, de Lajoska
                  egyszer sem válaszolt. S most mindez rá, Lángnéra fog szakadni, mert nem elég,
                  hogy otthon a fejetetején áll minden, hogy szinte megoldhatatlan anyagi bajok
                  várják, amelyeket a férje, ha lehet, távollétében még inkább összekúszált: a
                  bankkal való hadakozás, mert a váltók lejártak, a megalázkodás Jenő előtt, most
                  ráadásul itt van ez a Lajoska is! Nem merte megmondani Lilinek, hogy Viki még
                  Párizsba megírta neki, hogy Lajoska az utazásukat követő napon felmondta a
                  vendéglői abonnement-t is, Staubnélól, a volt főállatorvos özvegyétől hazahordatja
                  a kosztot s azóta mindennapos vendég Szafiréknál. Ha megmondta volna, még kevésbé
                  bírt volna vele.</p>
            <milestone n="12" unit="startSubChapter"/>
               <p rend="head">12.</p>
               <p>Ő tulajdonképpen sohasem lelkesült a gondolattól, hogy Lili Lajoska felesége
                  lesz.</p>
               <p>Sokszor összezördült a doktorral, így a pesti választás előtt is, amikor nyílt
                  színvallásra akarta kényszeríteni a házasság dolgában. Akkor egy hétre el is
                  maradt, Láng Jenőnével járt a cukrászdába, de végül megint visszajött. Szereti a
                  lányt s akkor mégis csak az látszott az egyedül elképzelhető megoldásnak, hogy
                  Lajoska idővel, ha majd lehet, elveszi. Hozomány... erről a mai viszonyok mellett
                  szó sem lehet. A városban eléggé közismert a Láng-üzlet állandóan hajszálon függő
                  sorsa: mindenki őt okolja, pedig ő csak annyiban hibás, hogy túlbecsülte ezt a
                  parasztian, baromian igénytelen fészket, ezt a szekértábort. Mégis csak
                  harmincezer ember lakott benne s amikor ő odakerült, nem volt az egész városban
                  valamirevaló helyiség, ahol jobbfajta ember egy félórára letelepedhetett volna
                  valamit enni-inni és kicsit eldiskurálni. A régi kaszinóba alig járt valaki. Igaz,
                  hogy az új helyiség is csak eleinte fizetődött ki, amíg meg nem szokták. A
                  Szarvas-kávéház, a Dunaparton, afféle félbordély volt, a férfiak a kövér
                  kaszírnőért és a női zenekarért látogatták. Ő azt hitte, hogy ezeknek az
                  embereknek mégis vannak igényeik, elkezdett építkezni, szervezni. Talán, ha a
                  házassága jobban sikerül, a férje jobban leköti, nem tombol benne ennyire az
                  alkotási vágy, de még a gyerekszülés is csak hetekre tudta benne elcsitítani a
                  türelmetlenséget: hogy történjék valami. Szeretett tárgyalni építőmesterekkel,
                  veszekedni a lomha kőművesekkel, szerette a mész és malter szagát, a rumlit,
                  amivel az építkezés járt.</p>
               <p>De ennek a városnak nem kellett semmi újítás. Itt tulajdonképpen békében sem
                  voltak abban az értelemben úriemberek, mint másutt, ahol a környékbeli
                  földbirtokosok a városban is tartanak lakást. A kaszinó tagjai jórészt a városi és
                  járási tisztviselőkből, tanárokból, néhány tiszteletbeli ügyész-ügyvédből,
                  orvosokból, a két bankigazgatóból és pár jobbmódú zsidóból kerültek ki, mint
                  amilyen a sógora. De ezek sem bírták a klubéletet, ebéd után inkább aludnak egyet
                  otthon, a bőrdíványon, este átjártak egymáshoz, nyáron a kertekben ingujjban
                  kártyáztak a lámpahólyag udvarában, saját szüretelésű boraik mellett s nem is
                  vették észre, hogy az erős, borsos jázminillat összekeveredik a kánikulai
                  disznóólak bűzével. Télen korán lefeküdtek, vagy piknikeltek vagy a kultúrházban
                  hallgatták a gimnáziumi történelemtanár beszámolóit a környékbeli ásatásokról s
                  vetített állóképeken megbámulták Chilét vagy az azbesztgyártást, aszerint, hogy
                  milyen képeket kapott kölcsön a Közművelődési Egyesület a központtól. Még nem vált
                  szükségletükké a nyilvános élet, ami már kultúráltabb, nagyvárosibb
                  jellegzetesség. A köztisztviselők különben is többnyire iparos vagy paraszti
                  sorból cseperedtek fel, a polgármester apja például papiszabó; ma is él az öreg
                  Tahanyi, természetesen nyugalomban, de körmenetkor, még mindig ő tartja a
                  baldachin első oszlopát Stanzl prelátuskanonok előtt. Csörsz bácsi, a főjegyző
                  apja valamikor a kutakat tisztogatta, ha megiszaposodott bennük a víz s
                  azonkívül, bár sohasem tanulta a hentességet, az egész környéken ő volt a
                  legkeresettebb böllér. Csak az árvaszéki elnök eredt úricsaládból, az apja, a cseh
                  kapitány tizenkét évig élt a garnizónban és mikor meghalt, az özvegye, aki
                  összebarátkozott a városi családokkal, végkép ottrekedt, különben is a fia akkor
                  már a harmadik gimnáziumba járt. De vitéz Králikban sem maradt semmi a kincstári
                  apából, ő is eliparosodott, sörtebajszot növesztett, hasa támadt, az inge mindig
                  kilátszik a mellény és nadrág résén, akárcsak a polgármesternek, mert a
                  százhúszkilós polgármester diktálja a divatot, aki afféle „természetes” ember,
                  megvet minden mesterkedést és úgy beszél, ahogy a szája nőtt.</p>
               <p>A zsidó ügyvédek és bérlők természetesen hozzájuk idomultak, a kalapjuk zsírosabb,
                  mint az igazi uraké, túlzott zaftossággal beszélik a tájszólást, bicskával
                  szalonnáznak, büdös parádi vízzel isszák a bort s a lányaik a legduhajabbul
                  táncolják a csárdást a bálokon. Ezeknek építtette ő a kaszinót, rendeztette be a
                  pesti iparművésszel, tapétáztatta ki a falakat, amelyekre másnap már ráfirkálták a
                  biliárd-pointeket. Ezeknek hozatott fayence-virágcserepeket a társalgóba, hogy a
                  nyugdíjasok beléjük verhessék a pipájuk szutykát. S mindezeken túl három-négy
                  hónap mulva a kaszinó fokozalosan elnéptelenedett, az öregebbek otthon maradtak,
                  az aranyifjúság visszaszokott a Szarvasba, a női zenekarhoz - három agglegénynek
                  kellett égetni egész este a gázt és télen fűteni a rengeteg fát zabáló zöld
                  cserépkályhát. Csak nyáron, mikor az udvarban lehetett kártyázni, emelkedett kissé
                  a forgalom, ha történetesen aznap este nem hívták meg egymást a présházakba.
                  Természetes, hogy ilyen körülmények között az építkezés nem amortizálódott, mert a
                  kaszinó nem fizetett bért. Ő annakidején azt hitte, hogy ha szép otthont nyujt
                  nekik, odaszoknak és a fogyasztásból búsásan megtérül a befektetés.</p>
               <p>A különszoba eleinte kifizetődött, mert a város jóhírű borvidék központja volt s
                  azelőtt egész éven át jártak-keltek a pesti, sőt a külföldi borkereskedők és
                  ügynökök. De a háború óta a bor nem cikk, különben is, a gazdák a háború alatt
                  elhanyagolták a szőlőjüket. Nem kaptak rézgálicot, a tőkék elsorvadtak, a minőség
                  nagyon leromlott. Most már csak kilenc fixfizetéses, kiszámított pénzű abonáns ül
                  délben és este a különszobában és szombaton, a függetlenségiek, a város
                  vékonypénzűjei és dühösei, akik nincsenek benne semmiféle pakliban, üzletben. A
                  vigadó valamikor, farsangban minden szombat és vasárnap estére előre le volt
                  foglalva, de a háború után, mióta megépítették a Kultúrházat, a Katolikus Kört és
                  az Ipartestületet, ott tartják a jobbfajta bálokat és nekik csak a szervezett
                  munkások és a gázgyári temetkezőegylet táncestélyei jutnak. Minden évben
                  próbálkozik egy odavetődő színtársulat a vigadóban, de három féligüres háznál
                  többet nem tudnak kicsikarni a városból. Ő már régen mozit akart csinálni a
                  teremben, de a moziengedélyt egy cséplőgéptulajdonos, az alpolgármester sógora
                  kapta meg.</p>
               <p>A söntés és a fűszerkereskedés aránylag még jövedelmeznének, de nem tudják fedezni
                  a költségeket és a kamatokat. Ő megpróbált az infláción keresni, német márkára
                  spekulált, de rosszul. A tőzsdén is kísérletezett, ez sem sikerült. Ekkor szinte
                  mindent előlről kellett kezdeni. A viszonyok közben folyton romlottak. Az emberek
                  adósak maradnak: nincs pénz és nincs munka. Állandóan túl voltak terhelve, folyton
                  fuldokoltak. Amikor elutaztak, a helyzet már menthetetlennek látszott. Ő
                  tulajdonképpen azért is erőszakolta ki a választást, mert ezzel akarta kivágni
                  magát. Ki tudja, ha szerencséjük lesz, talán otthagyják az egészet és aztán bánja
                  is ő, ha a háta mögött összedől minden. Arról álmodni sem lehetett, hogy Jenő
                  mégegyszer megmentse őket. A német felesége kikaparná a szemét, ha segítene. Jenő
                  meg is mondta Edének a választás után:</p>
               <p>- Remélem, ezek után nem számítsz rám többet?! Hiába is számítanál.</p>
               <p>A férje kétségbe volt esve és először életében ordított vele, később sírt is.</p>
               <p>- Csak bízd rám - nyugtatta meg fölényesen -, nem fogunk többet rászorulni a
                  jószívére! Majd még ők lesznek boldogok, ha szóba állunk velük!</p>
               <p>Valljuk be, hogy a hencegés kicsit korai volt! Nem sikerült úgy semmi, ahogy
                  elképzelte. Igaz, hogy a walesi herceg kezetfogott Lilivel, de kinek imponál a
                  Nádor uccán a walesi herceg? Kétezer pengőt elköltött - ismerjük be, hogy semmi
                  haszna. Ő nem bánta meg, legalább látta Párizst, az Atlanti óceánt, meg a Földközi
                  tengert - ezzel mindenesetre többet ér az élete -, de Lili mégcsak nem is látta.
                  Üres szemekkel, folyton holtfáradtan, az idegen beszédtől megsiketülten, az idegen
                  ételektől éhesen és szerelmétől szenvedve lézengett az éjszakai villanyfényben
                  épúgy, mint a trópusi napsütésben.</p>
               <p>- Bárcsak már otthon lennénk - mondta az előbb is.</p>
               <p>Most tehát mennek haza. A walesi herceg kezetfogott Lilivel, ez az egész, amit
                  hazavisznek. Megbuktak. A határon nem fogadták őket, a kalauz és a kupé utasai sem
                  veszik észre, hogy a királynő utazik a vonaton. Nincs nábobvőlegény, nincs
                  filmszerződés, nincs kétezer pengő. Szegény Lili, még nem tudja, hogy Lajoska
                  sincs. Még ha meg is bocsátaná neki, hogy királynő lett, azt, ami most következik,
                  a bukást, a hangos összeomlást, ezt biztosan nem állja végig. Nem olyan fából van
                  faragva.</p>             
            </div>
         <div type="chapter">
            <head>
              II. A királynő lába
            </head>
            <milestone n="1" unit="startSubChapter"/>
               <p rend="head">1.</p>
               <p>A királynő lába a Váci uccában volt látható, a CPBH harisnyagyár
                  főelárusítóhelyének kirakatában. Füstszínű és ahogy a kereskedelmi költészet
                  stílusában mondani szokták: lehelletszerű selyemharisnya feszült a királynő lábán
                  és fenn, ahol hirtelen, mint egy torzó, befejeződött, fodros, zöldselyem
                  harisnyakötő diszítette. A királynő lába rózsaszínű volt, egy árnyalattal
                  rózsaszínűbb, mint amilyen a valószínű testszín. A viasz színezését kissé
                  eltúlozták, bár nem túlságosan, mert Fillér úr, az ortopédiai szobrász, akivel a
                  CPBH az öntést végeztette, kijelentette, hogy sohasem látott ilyen rózsaszín
                  lábakat, bőrkeményedés, szépséghiba nélkül, nem beszélve a formák arányáról és
                  összhangjáról.</p>
               <p>A királynő lábát ezer pengőért vette meg a CPBH örök áron és azzal a joggal, hogy
                  öntvényben, fotografián és ujsághirdetésben szabadon sokszorosíthatja. A váciuccai
                  korzózók csapatosan megálltak a kirakat előtt. A nők általában azt állították,
                  hogy a láb idealizálva van, különösen a szára, mert a bokák vékonyságát az
                  illusztrált lapokban megjelent képek után nem lehetett kétségbevonni. A férfiak,
                  főképpen az idősebbek és a diákok, hosszabb ideig tartózkodtak a kirakat előtt és
                  a maguk alantas módján elképzelegtek a királynő lábáról. Egy középkorú
                  arisztokrata, aki hirhedt volt a női lábak iránt tanusított különc érdeklődéséről,
                  beállított a CPBH-hoz és meg akarta vásárolni a királynő lábának szobrát, de a
                  cég, a vezérigazgató, Hoffer úr legnagyobb sajnálatára, nem állhatott
                  rendelkezésére. Egyéb híján az arisztokrata is vett két tucat CPBH-harisnyát.</p>
               <p>Ugyanakkor, amikor a láb „eredetije” megjelent a CPBH kirakatában, a hirdetési
                  oszlopokon is feltünt életnagyságú fényképreprodukciója a következő szöveggel:</p>
               <p>„Az egész világ a királynő lába előtt hevert, mert CPBH harisnyát viselt. -
                  Kapható mindenütt.”</p>
               <p>A CPBH az első héten négyezer pár selyemharisnyát adott el a királynő lábának
                  segítségével.</p>
               <p>A harisnyagyár fiatal, alig hároméves vállalkozás volt és mindeddig nem tudta
                  magára vonni a közfigyelmet. Egy Amerikából hazatért harmincötéves fiatalember,
                  Hoffer S. Sándor alapította a CPBH-t, minden előzetes szakismeret nélkül, mert
                  Clevelandban minden egyébbel foglalkozott, csak textiliákkal és kötött-szövött
                  áruval nem. Párizsban megismerkedett egy magyar textilmérnökkel, akinek volt egy
                  műselyemszínezési „eljárása” s amikor Hoffer hazatért Budapestre és nem talált
                  semmi életképeset, amibe belekapcsolódhatott volna, hazahozatta a textilmérnököt
                  és az Aréna úton, egy volt nyári kabaré helyiségében megalapította a gyárat a
                  kolorista találmányára. Úgynevezett félkészítményekkel dolgozott, a gyár
                  tulajdonképpen csak a színezést végezte. De hiába dobta piacra a legandalítóbb
                  pasztellszíneket, a vállalkozás sehogy sem akart virulni. Már a tőkéje végére
                  járt, amikor ezer pengőért megvásárolta a királynő lábát.</p>
               <p>Lángnét Gordon, egy elterjedt illusztrált lap fotoriportere hozta össze a
                  CPBH-val. Az asszony sohasem hallott a CPBH-ról, nem tudta, mit jelent a négy
                  betű. Megkérdezte a fotoriportertől, de a fotoriporter zavartan kijelentette, hogy
                  ő maga sem ismeri a négy betű megfejtését. Csak annyit tud, hogy a CPBH ügyesen
                  hirdető, feltörekvő selyemharisnyagyár. Aminthogy Hoffer valóban önkényesen
                  választotta a cég nevéül a CPBH-t. Csak utólag tudta meg, amikor már a céget
                  bejegyeztette és védjegyeztette, hogy az efajta betűk kezdőbetűk szoktak lenni,
                  tulajdonképpen a vállalat teljes nevét kellene lerövidíteniök. Ő csak abból indult
                  ki, hogy a harisnyagyárak, fonalgyárak és általában a nagystílű vállalkozások
                  egymásmellé rakott nagybetűket szoktak átvilágítani a transzparensekkel a
                  newyorki Broadwayn, a párizsi nagy boulevardon és a berlini Kurfürstendammon.</p>
               <p>De a titokzatos négy betű csak a királynő lába révén lett közismert
                  Budapesten.</p>
            <milestone n="2" unit="startSubChapter"/>
               <p rend="head">2.</p>
               <p>Pontosan harmincnyolc főnyi csoport várakozott a Délivasút perrónján, a rendőrök
                  érezhető bosszúságára, mert olyan nagy számban rendelték ki őket a királynő
                  fogadtatására, mintha tömegeket kellett volna kordában tartaniok. A rendőrök most
                  a harmincnyolc emberen tombolták ki rendfenntartó szenvedélyüket, percenkint
                  oszlatták, hátraszorították, előreküldték, jobbról balra átcsoportosították őket.
                  Javarészt masamódok, boltilányok, moziszínésznőjelöltek, környékbeli budaiak és
                  uccagyerekek adták a tömeg zömét, s akadt köztük öregasszony is, aki a farkasréti
                  temetőbe indult sírlátogatásra s most megszakította útját, hogy lássa a királynőt.
                  De alig jelent meg öt-hat férfi, nem számítva az ujságírókat, akik benfentesen
                  sétáltak a kordonon belül kissé gúnyos vagy fölényes arckifejezéssel, mintha nem
                  vennék egészen komolyan a riport-alkalmat. Csak a fotoriporterek viselkedtek
                  halálosan komolyan, gépeikkel megszállták a perrónnak azt a részét, amely előtt
                  fehérkesztyűs állomásfőnök szerint a génua-budapesti közvetlen kocsinak meg kell
                  állnia.</p>
               <p>A vonat hat perc késéssel befutott. A kupé ablakában először Lángné jelent meg,
                  mosolyogva integetett a koromtól maszatos, sárgakesztyűs kezével. A vonat még
                  mozgásban volt, amikor Gordon Benő, a moziszínészkülsejű fotóriporter felugrott a
                  lépcsőre és nemsokára ő is feltünt a fülke ablakában. Aztán, mintha lökdösték
                  volna, előkerült Lili, sápadt arccal, zavartan, ijedten. A perrónról felhangzott
                  az éljen, kissé egyenetlenül és bizonytalanul, a hangzavarban erősen dominált a
                  női cérnahang. Most Lili kényszeredetten elmosolyodott: érezni lehetett, hogy nem
                  saját jószántából. Lángné mozdulatlan, de elvékonyodott szájjal, sziszegve
                  rászólt:</p>
               <p>- Mosolyogj, te szerencsétlen!</p>
               <p>Gordon közben letolta a kupé ablakát és kiadogatta a bőröndöket a hordároknak. A
                  perrón összevissza csipogott, kotkodácsolt, lökdösődött, a rendőrök sorfala
                  megingott. Közben kattogtak a kazetták, a mozioperatőr kurblizott, valaki, inkább
                  viccből, megint elkiáltott egy éljent és a közönség most már lelkesebben üvöltött.
                  A rendőrök ekkor nagy erővel rohamoztak, azzal az ürüggyel, hogy a királynőnek
                  szabaddá akarják tenni a kijáratot. Egy idősebb utast, akinek semmi köze sem volt
                  az ünnepélyhez, sőt epebajos ellenszenvvel nézte az egészet, feldöntöttek, s csak
                  a hordároknak sikerült megakadályozni, hogy a hölgyek végig ne tapossanak rajta.
                  Lili szédülten, száraz torokkal, csikaró gyomorral, a ragadós mosdatlanság
                  tudatával, gyámoltalanul sodródott a tömeggel és mosolygott, mert Lángné, szinte
                  gonoszul, állandóan rajta tartotta a szemét. Az ujságírók közrefogták a lányt, aki
                  nem tudott kinyögni egy összefüggő mondatot. Végül igazi királyi stílusban ezt
                  ismételgette:</p>
               <p>- Nagyon szép volt, igazán nagyon szép volt...</p>
               <p>Lángné időközben megszólalt:</p>
               <p>- Beszélj valamit a walesi hercegről...</p>
               <p>Az ujságírók várakozásteljesen fölemelték a ceruzájukat. Lili esdekelve nézett az
                  anyjára. Az asszony alig tudta türtőztetni a dühét.</p>
               <p>- Mondd el már, hogy mit mondott.</p>
               <p>- Mit mondott, nagyságos asszony? - kérdezték az ujságírók mohón.</p>
               <p>- Azt mondta, hogy nagyon szereti a magyarokat, s hogy Budapest a legszebb város a
                  világon.</p>
               <p>Az ujságírók feszülten jegyeztek. Lili félve figyelte a ceruzák szaladását. Arra
                  gondolt, hogy a mama hazudik, a walesi herceg nem is mondott semmit. Csak azt
                  mondta: how do you do - és végül: thank you! Egy pillanatra megrettent, hogy a
                  mama hazugságából valami nagy kellemetlenség lesz. Végre kisodródtak az uccára.
                  Gordon már a taxiban ült, a csomagok között, a mama mellette helyezkedett el és
                  neki csak kettőjük között, a résben jutott tenyérnyi kényelmetlen hely. Fájt a
                  feje és a háta és alig vett részt a diskurzusban, ami mögötte Gordon és az anyja
                  között élénken megindult. Álmosan nézegette az uccákat: melegen sütött az őszi nap
                  a Várhegyre és a Vérmezőre. A budai gyér forgalomban még feltűnt a járókelőknek, a
                  Lánchídon túl már közönyösen haladtak el mellettük és csak azok a kisvárosias
                  férfiak és nők néztek utánuk, akik minden autóba benéznek, mintha állandóan
                  ismerősök után kutatnának.</p>
            <milestone n="3" unit="startSubChapter"/>
               <p rend="head">3.</p>
               <p>A taxi megállt a körúti hotel előtt, amelynek árbocán tiszteletükre kibomlott a
                  nemzeti zászló. A kapuban zsakettes hoteligazgató fogadta őket, virágcsokorral a
                  kezében. Aztán villásreggeli a szálloda breakfast-roomjában. Gordon a királynő
                  reggelijét is megörökítette, de ekkor Lilin végkép kitört a fáradtság.</p>
               <p>A hotel az elsőemeleti luxusappartement-t ajánlotta fel a királynőnek. Gordon is
                  fölment velük, mert le akarta fotografálni a királynőt abban a lakosztályban,
                  amelyben előtte nagy külföldi művészek, politikusok laktak, sőt nemrégiben egy
                  vallásalapító is.</p>
               <p>- Üljön le, Ben - mondta bizalmasan és otthonosan a mama -, ja igaz, hoztam
                  magának olasz cigarettát - és megkínálta a retiküljéből kihalászott dobozból. -
                  Lili előbb megfürdik és átöltözik.</p>
               <p>Csengetett a szobalánynak és megrendelte a fürdőt. Gordon, aki amerikaias
                  foglalkozásához illően Bennek becéztette magát, leült a díványra, Lángné a
                  plüssfotőjbe. Lili állva maradt.</p>
               <p>- Lilike, Lilike, hát nem mesél semmit? - kérdezte Gordon atyaian.</p>
               <p>- Nagyon szép volt - mondta Lili fásultan -, de most olyan fáradt vagyok.</p>
               <p>- Állandóan fáradt, ott is mindig fáradt volt és mindig valami baja volt, hol a
                  fejével, hol a gyomrával - mondta Lángné ingerülten, mert Gordonnal leplezetlenül
                  beszélt, előtte nem kímélte a királynő presztizsét. Gordon a választás óta szinte
                  a családhoz tartozott.</p>
               <p>Most az asszony mesélni kezdett: elmondta a legaprólékosabban a párizsi, a
                  deauvillei és a rivierai tartózkodás részleteit. Aztán panaszkodott is: hogyan
                  bízták őket a sorsukra Nizzában, hogyan nem vették tudomásul Nagykanizsán. Gordon
                  fel volt háborodva a nizzaiakra és mentegette a kanizsaiakat, de miközben beszélt
                  és a fülével, a mamára figyelt, a szemét állandóan Lilin tartotta. Már a választás
                  előtt, az első pillanatban kiválasztotta magának a királynőjelöltek közül Lilit.
                  Mikor megismerte a könnyed mamát és a szilaj nővért, azt hitte, hogy nem lesz
                  túlságosan nehéz eset. A választás előestéjét is velük töltötte, egy divatos
                  café-restaurant-ban megvacsoráztatta őket, egész éjjel tartotta a lelket a
                  túlizgatott mamában.</p>
               <p>- Ahogy én látom az anyagot, a kislány hors concours áll! - mondotta vagy tízszer
                  is és a mama egyre nagyobb optimizmussal nézett a másnap elé. Éjfélután bárba
                  mentek. Ben Lili mellé ült, az asztal alatt nyomban átfogta a csuklóját, de a lány
                  keze olyan élettelenül csüggött ki az ujjai gyűrűjéből, mint egy juxbaba a
                  zsinóron. Gordon azután táncba vitte: a lány könnyed, de nincs igazi ritmusérzéke.
                  Kétségkívül hatással volt rá a fotoriporter eleganciája, olajfényes, középen
                  elválasztott fekete haja, ábrándos, nedves szemei, nyúlánk, hajlott alakja,
                  amelyet a kissé színészesen túljól szabott ruha dekoratíven öltöztetett, de a fiú
                  és a mulatóhely bűvölete csak pillanatokig tartott, mert a lány végig rosszkedvű
                  volt, tele félelemmel, lelkifurdalással. Állandóan a bejáraton függött a
                  tekintete, összerezzent, ha valaki belépett. Azt hitte, hogy Lajoska titokban
                  feljött utánuk, hogy kikémlelje őket, bármely pillanatban itt lehet, megáll a jazz
                  előtt, csípőre tett kézzel és gúnyos dühvel.</p>
               <p>A fotoriporter eleinte abban bízott, hogy Lili lehangoltsága csak vidékies
                  elfogódottság, gyakorlatlanság. Miután megivott három pohár pezsgőt, táncközben
                  egészen közelsimult hozzá és a fülébe súgta:</p>
               <p>- Csinálnék magáról egy aktfényképet!</p>
               <p>A leány nem húzódott el, kötelességszerűen végigtáncolta vele a túrt, amíg a jazz
                  abba nem hagyta, de mikor visszakísérte az asztalhoz, másik székre ült, szemben
                  Gordonnal. A fotoriporter Viki mellé került, dühében duhaj lett, egymásután
                  öntötte tele a saját és a Viki poharát. Viki jó partner volt, hamarosan szintén
                  becsípett, pertut ivott vele és viszonozta az asztal alatt a térdével küldött
                  üzeneteit. Végül egész féloldalával rádőlt és lehúnyt szemmel énekelt.</p>
               <p>Másnap a fotoriporter minden idejét lefoglalták a választás eseményei. De nem
                  feledkezett meg Lángékról, sőt a fotográfus látszólagos tárgyilagosságával, mint
                  aki foglalkozásszerűen ért arcokhoz és formákhoz, próbálta a zsűritagokat Lili
                  mellé hangolni. A lány végül első lett és Gordon nem győzte eléggé hangsúlyozni
                  Lángnénak, milyen döntő szerepe volt a győzelemben. Az ünneplés során a
                  fotoriporter némikép háttérbe tolódott, mert a királynőt egyszerre körülvették a
                  notabilitások, drámaírók, színészek, nyugalmazott miniszterek, kokottok,
                  úgyannyira, hogy Gordon csak hajnalban válthatott vele néhány szót a hotel
                  kapujában.</p>
            <milestone n="4" unit="startSubChapter"/>
               <p rend="head">4.</p>
               <p>Ben azóta is folyton vágyódott Lilire. Most idegesen hunyorogva figyelte, amint a
                  lány lerakja a kosztűmkabátját s a zöld, ujjatlan blúzból kicsüggnek az oltásos,
                  fehér gyerekkarjai s ahogy lassú pihegéssel emelkednek a kis mellek, majd a
                  köhögéstől hirtelen, rémülten ugornak egyet, mint a megzavart házinyulak.</p>
               <p>- Meghült? - kérdezte Ben.</p>
               <p>- Kicsit! - felelt Lili.</p>
               <p>- Hát mi ujság, Gordonka? - kérdezte Lángné, miközben kirakta a
                  toalettszereket.</p>
               <p>- Van ujság! - mondta Gordon.</p>
               <p>- Na, micsoda?</p>
               <p>- Remek ajánlatot kaptak.</p>
               <p>- Milyen ajánlatot?</p>
               <p>- Ne nevessenek: a CPBH megvenné reklámcélokra Lilike lábát!</p>
               <p>- Hogy hogy? - kérdezte Lángné, meghökkenve a furcsa üzleti ajánlattól.</p>
               <p>Lili elképedve nézett rá.</p>
               <p>- No, nem kell megijedni mingyárt, nem vágják le a lábát, Lilike - nyugtatta meg
                  Ben nevetve. - Csak viaszmásolatot csinálnak a lábáról és ráhúzzák a
                  reklámharisnyát.</p>
               <p>Lángné kis szünet után megrázta a fejét.</p>
               <p>- Nem, Ben, ezt mégsem lehet!</p>
               <p>- Nem látom át, hogy miért ne lehetne? - erősködött Gordon. - Öt perc alatt
                  elkészül és a gyár ezer pengőt fizet érte!</p>
               <p>Lángné gondolkozni kezdett. Ezer pengő, a költségek fele megtérülne. De nem,
                  mégsem... ezt igazán nem teheti meg ezzel az ijedt, agyongyötört gyerekkel. És...
                  akárhogy is van, az otthoniakkal sem.</p>
               <p>- Nagyon szép - mondta -, de ezt... úgy-e mégsem lehet, hogy a meztelen lábát
                  valaki kitegye a kirakatba?</p>
               <p>- Először is nem meztelen, mert rajta van a harisnya!</p>
               <p>- Ehhez nincs is szükség Lili lábára - okoskodott Lángné. - Csináljanak egy szép
                  lábat és fogják rá, hogy a Lilié.</p>
               <p>- Sajnos, nem lehet - magyarázta Gordon. - De meg, ha ráfogják, hogy a Lilike
                  lába, akkor az, ugyebár ugyanannyit jelent, mintha csakugyan az övéről mintázták
                  volna. Másrészt a cég közjegyző előtt akarja megcsináltatni a másolatot, hogy a
                  közönség elhigyje, hogy csakugyan az övé.</p>
               <p>- És hogy képzeli? - kérdezte Lángné. - Hogy csak úgy odatartja pucéran az egyik
                  lábát?</p>
               <p>- Nem kell megijedni! Fölvesz egy fürdőtrikót és negyedóra alatt kész az egész.
                  Máskor is látták már fürdőtrikóban. És negyedóra alatt keres ezer pengőt.</p>
               <p>Lángné töprengett.</p>
               <p>- Nem, fiam... nem. Ez mégis sok lenne... - mondta csendesen.</p>
               <p>Lili eddig rémülten hallgatott. Most rekedten megszólalt:</p>
               <p>- Mama... én úgysem csinálom meg! Erről ne is beszéljen Gordon.</p>
               <p>- Ahogy parancsolja - felelte Gordon rosszkedvűen -, én csak azt akartam, hogy a
                  dicsőségen kívül valami haszna is legyen ebből a históriából.</p>
               <p>- Nem kell! Úgy-e, mama, te sem akarod?</p>
               <p>- Nem fiam. Most csak menj be a fürdőszobába, hozd magad rendbe, fiam.</p>
               <p>A lány gyanakodva fürkészte az anyja tekintetét. Észrevette a hangján, hogy már
                  kevesebb biztonsággal tiltakozik.</p>
               <p>- Úgy-e nem egyezel bele, mama? - szólt vissza az ajtóból.</p>
               <p>- Ugyan, hagyj, kérlek! - förmedt rá Lángné. - Majd megbeszélek mindent
                  Gordonnal.</p>
            <milestone n="5" unit="startSubChapter"/>
               <p rend="head">5.</p>
               <p>Lili levetkőzött, enyhe jóérzése támadt, amikor lehámozta magáról az utazás
                  kormától és izzadságától impregnált ruhát. Amikor beült a fürdőkádba, önkéntelen
                  kíváncsisággal megnézte a lábát, amiért ezer pergőt akarnak adni. Aztán hirtelen
                  elmerítette a víz alá, mintha attól tartana, hogy valaki a kulcslyukon leselkedik.
                  Nem volt tudatosan szemérmes, a testével szemben nem érzett semmiféle ideges
                  vonzalmat vagy idegenkedést és nem is ápolta nagyobb izgalommal, mint amilyennel
                  fésülködött vagy manikűrözött. Még a Lajoskával való csókolódzás után sem támadt
                  olyan élménye, amely a saját fizikuma iránt szenvedélyesebb érdeklődést keltett
                  volna benne. Tudott mindenről, de még képzeletben sem élt át semmit.</p>
               <p>Fürdés közben, évek óta először, eszébe jutott a bátyja. Ritkán foglalkozott vele,
                  de szinte misztikus szerepet játszott a képzeletében. Hat évvel idősebb nála, ő
                  tizenhároméves volt, amikor a fiú elkerült hazulról. Nem laktak egy fedél alatt,
                  mert a fiúnak a kaszinó-fronton alakítottak át a raktárból egy szobát s ez még
                  titokzatosabbá avatta. Egyszer bement a szobájába, amit Elemér rendszerint
                  gondosan lezárt. A fiú nem volt otthon, közben véletlenül szétdúlta a mértani
                  idomait. Elemér azt hitte, hogy Viki követett el ellene szándékos merényletet.
                  Sokat veszekedtek, most is összeverekedett vele, de Viki erősebb volt, a falnak
                  szorította és véresre karmolta a kezefejét. Viszont, mikor egyszer őt verte meg az
                  anyja, önkéntelenül a fiú szobájába menekült. Elemér akkor odaadta neki a
                  pasztellkrétáit s ő úgy emlékszik, mintha ma lenne, hogy egy elrontott rajzlap
                  másik oldalára katonákat rajzolt. S most fölmerült egy emléke, amely mindeddig
                  teljesen elmosódott. Ő nem lehetett több hétévesnél, Viki tíz, Kormos Lenke
                  kilenc, Elemér tizenhárom. A fiú a jégverem mögött, napon melegített esővízben
                  fürdött és öreg függönyökből sátrat eszkábált a kád köré. Vikinek jutott eszébe,
                  hogy kilessék: milyen a férfi. Lassan a függönyhöz lopództak s a szakadáson
                  egymásután bekukucskáltak. Ő is benézett, de sokkal jobban félt, semhogy látott
                  volna valamit. A fiú nem is vett észre semmit, míg Lenke, aki nem tudta
                  türtőztetni izgalmát, hangosan föl nem vihogott. Elemér kiugrott a fürdőkádból,
                  meg akarta kergetni őket, de összecsuklott, mert ráeszmélt, hogy teljesen pucér és
                  rémülten visszamenekült a sátorba. Onnan kiabált felháborodott szégyennel a
                  röhögve menekülő lányok után. Ő aztán el is felejtette az egészet és mindmáig nem
                  is jutott eszébe.</p>
            <milestone n="6" unit="startSubChapter"/>
               <p rend="head">6.</p>
               <p>Lajoskával a nyáron együtt járt a strandra. Lajoska csókjaitól borzongásmentes
                  boldogságot érzett s többnyire az jutott az eszébe, hogy doktorné lesz.
                  Doktornénak lenni: ez nem csupán annyit jelentett, hogy társadalmilag magasabbra
                  jut, hanem főként, hogy végre olyan házban fog lakni, amelynek nincs állandóan
                  tárva-nyitva a kapuja. Mióta emlékszik, mindig az volt az érzése, hogy az uccáról
                  látni lehet az ágyát, minden intím mozdulatát. A lakás, a folyton nyitott kocsmán
                  keresztül, belefolyt az uccába: soha sem érezte, hogy négy zárt fal között él.
                  Ettől volt egy ideges tudata, amely hasonlított a meztelenséghez, védtelenséghez.
                  Mindig irigyelte azokat a lányokat, akik az iskolából hazafelé jövet, hazatértek a
                  zöld- vagy feketerácsos kapukon, amelyek rendszerint zárva voltak, hogy csengetni
                  kellett vagy legalábbis dühös kutyák rohantak elő a kapu csattanására. Ezeknek a
                  házaknak lefüggönyözött ablakaik voltak, madeirahimzésű vitrázsok zárták el a
                  kiváncsi tekinteteket. A kapufelőli oldalon, a fehér fal és a szomszéd kert magas
                  palánkja között szűk, kavicsos vagy sárgaföldes szoros vezetett befelé, amíg az
                  udvar kertté szélesedett. Virágágy volt a kert közepén, porcellángólya meresztette
                  piros csőrét a virágok közül, a rózsafák karóin üveggömbök s a kerti utak mohos
                  kővel vagy jogtalanul megtartott színes szódásüvegekkel voltak beszegve. A ház
                  előtt veranda, amelynek oszlopai közül nyáron ki lehetett szedni az üvegablakokat.
                  Ilyen házban akart Lili doktorné lenni s az igényei Párizs és a világfürdők után
                  sem növekedtek.</p>
               <p>De Lajoska igazságtalan volt, amikor a választás miatt összeveszett vele. Hiszen
                  eleinte ő büszke volt a győzelemre! Csak amikor doktor Spanyol, aki mindig
                  intrikált ellene, hírül hozta neki, hogy a városban fel vannak háborodva s hogy
                  Szafirné szerint „Lángné már megint nem fér a bőrébe” - kezdett tiltakozni.</p>
               <p>- Remélem, ebből elég volt - mondta szigorúan. - A pesti választáson talán mégsem
                  fognak résztvenni?</p>
               <p>Lilinek eszeágában sem volt Pestre menni, bár a fényképe megjelent a fővárosi
                  illusztrált lapokban és az országos választás rendezősége levelet írt, hogy
                  különös súlyt helyez a megjelenésére. Lángné sem határozott még végképpen. De a
                  doktor egyszer nagyképűen, inkább az atyai barát hangján, ám azért óvatosan,
                  nehogy valami kötelezőt mondjon, szóval minden célzás nélkül kifejtette
                  álláspontját Lángné előtt, hogy szerinte „nem helyes Lilit kitenni az effajta
                  izgalmaknak, esetleges csalódásoknak, azonkívül a pletykáknak, amelyek ilyenkor
                  elkerülhetetlenül fölmerülnek”.</p>
               <p>- Kedves doktor - mondta Lángné nyersen -, valamit már régen akartam mondani
                  magának. Ha maga most megkéri a Lili kezét, akkor azt parancsolhatja neki, amit
                  akar.</p>
               <p>- Jól tudja, nagyságos asszonyom, hogy megtenném, ha módomban állna... - hebegett
                  Lajoska.</p>
               <p>- Én nem tudok semmit - folytatta az asszony most már nagyon agresszíven -, csak
                  azt tudom, hogy amíg én vagyok az anyja, addig azt teszi, amit én akarok!</p>
               <p>- Ahogy parancsolja, nagyságos asszony, - mondta Lajoska hideg udvariassággal és
                  energikusan húzott egyet a nyakkendőjén.</p>
               <p>Sértődötten távozott. Este már be sem ment Lilihez és ettől kezdve nem járt
                  étkezni a különszobába sem, a szállásadónője fiával hazahordatta a kosztot. Lili,
                  amikor aznap Lajoska késett, azt hitte, hogy sok betege volt és eléje ment a Nádor
                  uccára. Lajoskával nem találkozott, de a kultúrház előtt beleütközött dr.
                  Spanyolba.</p>
               <p>- Nem tudja, Józsi, mi van Pál doktorral?</p>
               <p>- Azt hiszem, a cukrászdában láttam.</p>
               <p>- A cukrászdában?</p>
               <p>- Ha jól láttam, Láng Jenőékkel.</p>
               <p>Lili tudta, hogy Lajoska csak felületesen ismeri a nagybátyja családját és hogy a
                  két lányt, a vele egykorú Lujzát és az egy évvel idősebb Trudet még nem is
                  mutatták be neki. Az anyja a két visszataszítóan csúnya lánynak tulajdonítja a sok
                  keserűséget, amit Jenőéktől el kellett szenvedniök. Jenő felesége, Rózsi néni, a
                  bécsi nő, Lángné szerint egészen csinos volt, amikor idekerült és amíg a két,
                  szinte ikerszerűen egymásra hasonlító, kampósorrú, fésülhetetlen hajú,
                  sötétbarnabőrű lány a világra nem jött, jó viszonyban voltak egymással a sógornők.
                  De ezeket a lányokat nem tudta megbocsátani Rózsi néni a mamának, mert ők hárman,
                  beleértve Elemért is, kiskorukban feltűnően szép gyerekek voltak. A gyűlölködés a
                  bölcsőjüknél kezdődött s minél inkább nőttek, annál inkább életre-halálra ment.
                  Jenőné szövetkezett Szafirékkal, akik főkép azért gyűlölték őket, mert az
                  építkezésekhez nem tőlük szerezték be az épületfát, a cserepet és a palát. Ebből
                  az üzleti gyűlöletből fajult el később a társadalmi hajsza. Jenő bácsi nem
                  azonosította magát a feleségével, de az agresszív, okos nő a vagyonát egészen a
                  kezében tartotta. Ha Jenő bácsi a kaszinóba ment és találkozott velük az
                  udvarukon, mindig megállt néhány barátságos szóra, de a viselkedésében volt valami
                  ijedten tartózkodó, mintha attól tartott volna, hogy rajtakapja a felesége.</p>
               <p>Ezekhez ült be Lajoska a cukrászdába, doktor Spanyol szerint.</p>
               <p>- Nézze, Lilike - szólalt meg a fogorvos protektori hangon -, már régen meg
                  akartam mondani magának valamit. Tudom, hogy ellenségének tart, de higyje el, hogy
                  én csak jót akarok.</p>
               <p>- Elhiszem - mondta Lili és érezte, hogy kiszárad a szája.</p>
               <p>- Csak azt akarom mondani magának, Lilike, hogy hagyja a Lajost. Biztos, hogy a
                  Lajos is szereti magát, de megjósolom magának, hogy nem fogja feleségül venni.
                  Lehet, hogy ma még akarja, de nem fogja.</p>
               <p>Lili érezte, hogy homloka kihül a kánikulai alkonyban.</p>
               <p>- Nem kényszeríti senki - rebegte.</p>
               <p>- Egy ilyen fiúnak, aki két éve hagyta ott az egyetemet, nem szabad ilyen korán
                  megnősülnie. És ha egy orvos megnősül, akkor - ne haragudjék - a mai világban csak
                  sok pénzzel nősülhet. Első asszisztens volt Nékámnál, igazán nem arra való, hogy
                  itt dögöljön meg. Én is rövidesen szedem a sátorfámat. De ha egyszer megnősül, az
                  Isten se kaparja ki innen.</p>
               <p>Lili jódarabig nem válaszolt.</p>
               <p>- Mondja, Józsi - kérdezte aztán csendesen -, Lajos bízta meg magát, hogy ezt
                  megmondja nekem?</p>
               <p>Spanyol ijedten tiltakozott.</p>
               <p>- Isten ments! Sőt, meg is kérem, ne szóljon neki erről a beszélgetésről. Én csak
                  jóindulatúan figyelmeztetni akarom magát.</p>
            <milestone n="7" unit="startSubChapter"/>
               <p rend="head">7.</p>
               <p>Ez a diskurzus sokban hozzájárult ahhoz, hogy Lili engedett Lángnénak, aki közben
                  csak azért is, mert mindenki ellenezte, elhatározta, hogy fölmennek a pesti
                  választásra. Lajoska egy hétig nem jelentkezett és Lili vörösre sírta a szemét. De
                  megint megjelent az ablakban Kormos Lenke: a friss pletykái szerint Pál doktor
                  közönséges hozományvadász, el fogja venni a szörnyeteg Láng Trudet. Tegnap
                  Szafiréknál egymás mellé ültették őket az uzsonnánál. Lili kínlódott, szégyelte
                  magát és most már ő sürgette, hogy induljanak Pestre. Lenke kinevette:</p>
               <p>- A legnagyobb sikered van, Pesten meg fognak bolondulni érted és egy ilyen vacak
                  bőrorvosért tönkrebőgöd magadat! Tudod, hányat kaphatsz ebből a fajtából?</p>
               <p>De Lili nem akart kapni egyet sem, ő Lajoskához ragaszkodott, hogy doktornőt
                  csináljon belőle egy rácsoskapus házban. Azért az indulás előtt néhány nappal
                  mégis kihúzta magát, szinte hősiesen próbálta megjátszani a szépségkirálynőt.
                  Végiglejtett Lenkével a korzón, erőltetetten mosolygott, fogadta a gratulációkat,
                  amelyekkel a távoli, közönyös ismerősök bosszantották. Egyik este a takarék előtt
                  majdnem beleütközött Lajoskába és Láng Trudeba. Ekkor megragadta Lenke karját és
                  berántotta magával a sötét Eötvös uccába, mielőtt Lajoska észrevette volna őket.
                  Hazáig bőgött.</p>
            <milestone n="8" unit="startSubChapter"/>
               <p rend="head">8.</p>
               <p>A pesti választás eredménye, az országos siker mégis imponálhatott Lajoskának,
                  mert a hazatérésüket követő harmadik napon beállított.</p>
               <p>- Gratulálok! - mondta gúnyosan. - Remélem, a mama meg van elégedve?</p>
               <p>Lili elsírta magát.</p>
               <p>- Lajoska, drága Lajoska, ne bántson engem. Maga tudja legjobban, mennyire nem
                  tehetek semmiről!</p>
               <p>Keservesen, megállíthatatlanul sírt, majd csuklani kezdett, mint egy csecsemő.</p>
               <p>A doktor megindult és vigasztaló szavak közben símogatta a haját. A lány ráomlott
                  a mellére és körmeivel megkapaszkodott a hátában, a szövetben. Ekkor Pál doktor a
                  térdére ültette és hosszú, oktató szónoklat után megbocsátott neki.</p>
               <p>De Lili már másnap észrevett a doktor magatartásában bizonyos feszélyezettséget,
                  tartózkodást. Következetesen kibújt a séták alól. Mióta Láng Jenőékkel és
                  Szafirékkal összebarátkozott, úgy látszik, nem szívesen mutatkozik vele. Ki
                  tudja, miket hallott róluk ezektől? Tudta, hogy az asszonyok az anyját halálosan
                  gyűlölik. De az anyja végül is nem csinál mást, csak reggeltől éjfélig harcol a
                  kocsmában a részegekkel és a pökhendiekkel. Lajoska óvatos perfidiával sokszor
                  belekezdett, hogy „a mamáról megmondja a véleményét” - ilyenkor elállt a
                  szívverése, attól félt, hogy kimond az anyjáról valamit, amit neki nem szabad
                  hallania, ami neki fájni fog, amiért szégyelnie kell magát.</p>
               <p>Mikor a párizsi útra került a sor, Lili mégis megkötötte magát és kijelentette az
                  anyjának, hogy nem megy el. Ekkor Lángné idézte a beszélgetést, amelynek során a
                  doktor a házasságra való célzás után dadogva kitért a nyilatkozás és a további
                  tárgyalás elől.</p>
               <p>- De egyáltalában? - kérdezte Lángné -, megkérte-e tulajdonképpen valamikor a
                  kezedet?</p>
               <p>- Direkt nem kérte meg - mondta Lili -, de sokszor célzott rá. Dehát, mondd mama,
                  mit akar akkor tőlem, ha nem akar feleségül venni?</p>
               <p>- Mit tudom én? - kérdezte dühösen Lángné és otthagyta a lányt, mert a különszoba
                  ajtaja csengett, vendégek érkeztek.</p>
               <p>De mégsem utazott volna el, ha Lajoska napról-napra lanyhábban nem viselkedik.
                  Hirtelen még kevesebb ideje volt számára. Eddig nem volt fontos ember a városban a
                  kezdő urológus, de most éppen a Lilivel való kapcsolata révén lett jelentékeny.
                  Szafirék fölfedezték és mindent elkövettek, hogy elhódítsák. Lajoska
                  tulajdonképpen kezdettől respektálta a város hierarchiáját s éppen, mert eleinte
                  nem kapott sehova meghívást, mert nem vették be a jó társaságba, csatlakozott
                  annakidején Lenkéhez. De most, hogy Lili révén híres ember lett, kezdte átérezni a
                  jelentőségét: hogy az elithez kezd tartozni s nem is esett olyan nehezére
                  érvényesüléséért lassú érzelmi áldozatokat hozni. Lili abból is érezte, hogy
                  elhidegül tőle, hogy már a kommandírozást sem csinálta a régi nyerseséggel. Ekkor,
                  mint akinek minden mindegy, beleegyezett, hogy elmegy Párizsba. Mikor közölte
                  Lajoskával, a doktor előbb meghökkent, majd száraz, hivatalos hangon így
                  szólt:</p>
               <p>- Helyes, csináljon, ami akar! De nekem ma is változatlan az álláspontom.</p>
               <p>Lili úgy látta, hogy megkönnyebbült, amikor elment. Szinte örült, hogy van ürügye
                  még inkább lazítani a kapcsolatot. S ő megint végigsírta a napokat, miközben Lenke
                  és Viki vigasztalták.</p>
               <p>- Hidd el, nem rendes ember!</p>
               <p>Ő már tudta, most is tudja, hogy nem rendes ember, de szerette és még ma is
                  szereti. Nem szakítottak formálisan és egész mostanáig élt benne egy csöppnyi
                  reménység, hogyha hazamegy, talán még rendbe lehet hozni a dolgot...</p>
               <p>Az anyja bekopogott a fürdőszobaajtón:</p>
               <p>- Mi lesz? Lekéssük a vonatot!</p>
               <p>Kiszállt a fürdőkádból.</p>
            <milestone n="9" unit="startSubChapter"/>
               <p rend="9">9.</p>
               <p>Egy pillanatra olyan haragot érzett az anyja ellen, amilyenhez eddig sohasem volt
                  bátorsága. Ezt a rettegő szenvedést főképpen neki köszönheti. Az apjára gondolt:
                  mi történhetett vele és az üzlettel négy hét alatt? Az apját akkor látta először
                  haragosnak, mikor elutaztak és látta dühében és tehetetlenségében sírni is.
                  Furcsa, hogy az apja, ez a csöndes, lassújárású, őszülő, kopaszodó ember eddig
                  mennyire nem szerepelt az élete alakulásában. Valahogy sohasem számított.</p>
               <p>Most elképzeli, amint áll a fűszeresboltban, hajlott nyakkal, mintha mindig kelése
                  lenne s kibámul az uccára, nem a szemközti házra, hanem a kövezetre - vagy ahogy
                  korán reggel lábujjhegyen átsiklik az ebédlőn, hogy fel ne ébressze, de ő egy
                  pillanatra mindig fölveti a szemét! Valamikor sokat ült a térdén, most is valahogy
                  vonzódott hozzá, de mert soha nem kért, parancsolt, vagy nem tiltott el semmit, ez
                  a vonzalom nem volt több egy érzésnél, amelyből sohasem lett sajátos, személyes
                  viszony. Az anyja volt minden, nemcsak az üzletben, de a családban is, mióta
                  visszaemlékszik. Amikor az apja indulata négy hét előtt hirtelen kitört, szeretett
                  volna szolidáris lenni vele. De a papa dühe hamar kifáradt - a mama hangja,
                  svádája, lendülete, okossága pillanatok alatt legyűrte. Végül a papa
                  tehetetlenségében elsírta magát s akkor a mama hideg ereje végkép győzött. A papa
                  ezután már csak az összeomló üzletet siratta, de a mama maliciózus volt, hetykén
                  hencegett, végül megnyugtatta, hogy amig őt látja, addig ne féljen. Mi lehet
                  otthon? Lajoskán kívül is, mi vár rájuk otthon? Most szinte lelkiismeretfurdalást
                  érzett, hogy kétezer pengőbe került a királynősége, ezzel is sietteti az
                  összeomlást. Megnézte a lábát, amely e pillanatban ezer pengőt ér. Gyorsan
                  felöltözött, mintha el akarná rejteni a lábát - de közben egész biztosan tudta,
                  hogy az anyja már megkötötte a vásárt. És tudta, hogy a mama erejének épúgy nem
                  tud ellenállni, ahogy az apja, senki sem tudott.</p>
            <milestone n="10" unit="startSubChapter"/>
               <p rend="head">10.</p>
               <p>Mikor kilépett a fürdőszoba ajtaján, azonnal leolvasta az anyja arcáról, hogy a
                  lábeladást elhatározták. Az anyja előbb hízelkedve, majd bölcselkedve bizonygatta,
                  hogy az „ügy csak az első pillanatra látszik olyan fantasztikusnak”. Lili nem
                  hevesen, inkább csak a maga számára sírt. Gordon csitította atyáskodva:</p>
               <p>- A legelőkelőbb úrinők hagyják magukat lefotografálni, szépségápoló-, fürdősó-,
                  melltartóreklámokhoz. Ma mindenki úgy keres pénzt, ahogy lehet - természetesen
                  tisztességes úton...</p>
               <p>Végül a mama határozott. Lili tudta, hogy minden további ellenkezés hiábavaló.
                  Elnyomta a sírást és most már csak percenként pottyant a mellére egy nagy
                  könnycsepp. Már nem is haragudott a mamára, nem tudott rá haragudni, mert a
                  cinikus elhatározottságában is megérezte a kétségbeesést. A mama kétségbeesése
                  mindig dacos volt. Ilyenkor a legkeményebb és a leghazárdabb. Ha elvesztett egy
                  csatát, nem adta meg magát, hanem kétségbeesésében mindig valami fantasztikus
                  módon próbálta kivágni magát. Most csak azt akarta, hogy a kétezer pengőből
                  legalább ezer visszatérüljön, hogy ne érkezzenek egy fillér nélkül haza, ami
                  pillanatnyilag még súlyosabbá tenné a helyzetet. Ha ezer pengő van a retiküljében,
                  mégsem érzi magát annyira védtelennek.</p>
               <p>Hát jó, adják el az ő lábát. Otthon, a nádoruccai korzón azóta már úgyis azt
                  mondják, hogy az egész testét eladták. Behúnyta a szemét és képzeletben
                  kinyujtotta a lábát. Kinyitotta a szemét, mert Gordon kezét érezte a vállán.
                  Gordon mosolygott s azt mondta, hogy „egy női láb nem is erotikus, hanem művészi
                  látvány, mint a görög időkben. Kinek jut eszébe egy görög szobor előtt arra
                  gondolni, hogy...?” Lili nem is hallotta, mit beszél, távolról szűrődött hozzá a
                  hang, amikor Gordon megtelefonálta a CPBH-nak, hogy az ügy rendben van,
                  tizenkettőkor ott lesznek a telepen.</p>
               <p>Háromnegyedtizenkettőkor érkeztek meg az arénaúti gyárba. A kapuban, javarészt
                  izgatott nőkből álló személyzet élén, Hoffer S. Sándor vezérigazgató várta őket. A
                  vezérigazgatónak három szál rózsa volt a kezében. Afféle „gumiember” volt,
                  alacsony, kövér, de nem pocakos, inkább, mintha minden testrésze, a feje, a karja,
                  a törzse, a lába különböző alakú felfújt léggömbökből állna. Barna, bőrszárú
                  nadrágja, kicsiny, szinte női nagyságú cipőkre omlott, kabát nem volt rajta, sárga
                  selyemingéhez félkemény, hosszúszárú gallért és piros selyem nyakkendőt viselt. A
                  haja nullásgéppel volt nyírva, mint a birkózóké, a tarkójától a füléig forradás
                  húzódott - amerikai autókatasztrófa emléke. Nagy, gömbölyű, barnára sült arca
                  volt, erős álla, fényes tokája, kis, mosolygó szája és gyermeki kék szeme: az
                  egész ember arra való, hogy megtestesítse az európai képzelet szerint az amerikai
                  üzletembert. Amikor a királynő és az anyja leszálltak az autóról, eléjük sietett
                  és kézcsók helyett erőteljesen, fiúsan megrázta a kezüket. Átnyujtotta Lilinek a
                  csokrot és betuszkolta őket a kapun.</p>
            <milestone n="11" unit="startSubChapter"/>
               <p rend="head">11.</p>
               <p>Az üvegfalas irodában nagyméretű amerikai íróasztal uralkodott s talán a gyár
                  egész eddigi levelezése tornyosult rajta. Telefón, házitelefón, diktafón, rugonyra
                  szerelt vastag ceruza, sasszárnyú írókészlet, csiszolt üveg papírnyomó: a modern
                  üzletember leltári fölszerelése. A falon távlatos felvétel a gyártelepről, a
                  fényképezés korlátlan technikai ravaszságának jóvoltából óriásra túlzott méretben,
                  kiszakítva az arénaúti házsorból, amelyben a barakkszerű épület valójában eltörpül
                  a három- és négyemeletes bérházak között. A képen valósággal felhőkarcolóvá nőtt:
                  teherautók álltak a kapu előtt, sürgő-forgó munkások rakták meg őket a CPBH
                  harisnyásdobozaival. A másik falon nagy, bekeretezett kartonlap, hosszú, lefelé
                  keskenyedő téglalap-alakú tarka skálával, a gyár sajátos színkreációival. Az iroda
                  előterét csőbútorgarnitúra töltötte ki. A vezérigazgató a kipárnázott fotőjökbe
                  ültette le Lángékat és a fotóriportert. Az asztal meg volt terítve, bizarr,
                  aszimmetrikus kék ábrák tarkították az asztalkendőt s a kis szalvétákat,
                  amelyekhez harmonikusan illettek a hasonló mintájú piros-kék tányérok. Lángné
                  furcsálkodva vette szemügyre a garnitúrát.</p>
               <p>Hoffer mingyárt meg is jegyezte:</p>
               <p>- Ezt még Amerikából hoztam. Ott most nagy üzlet a modern iparművészet. Teljesen
                  kiszorította az antikot.</p>
               <p>Lángné nem volt túlzottan tájékozva a régebbi amerikai ízlésről sem s ezért csak
                  ennyit mondott:</p>
               <p>- Úgy?</p>
               <p>- Igen és ez nagyon helyes - mondta Hoffer nagyképűen. - Itt, az óhazában lassan
                  terjed ez is, mint minden. Cégünk például minden frappáns dolgával megbukott. Itt
                  még a régi ízlés uralkodik!</p>
               <p>Gordon helyeselt.</p>
               <p>- Ahhoz viszonyítva, hogy csak a mi szakmánkban mi van Berlinben - mondta -, mi
                  bizony rettenetesen maradiak vagyunk!</p>
               <p>Hoffer eddig is Lilin tartotta a tekintetét, de Lángnéhoz beszélt. Most a lányhoz
                  fordult:</p>
               <p>- Amerikában egy szépségkirálynő annyit keres ilyenkor reklámon, hogy egész
                  életére el van látva. Én ott voltam Galvestonban, mondhatom... Miss Universe
                  egészen közepes volt és ma villája és jachtja van!</p>
               <p>Lili bíborvörös lett, feszengett.</p>
               <p>- Hja, Amerikában - mondta Gordon sóhajtva -, Amerika egészen más.</p>
               <p>Lángné tartani akarta a rangját és bizonyos méltósággal jegyezte meg:</p>
               <p>- Nálunk az ember nem is azért csinálja az ilyesmit, nem üzleti szándékkal.
                  Csakhogy kiszabaduljon kicsit a kisvárosból, megnézze a nagyvilágot,
                  szórakozzék.</p>
               <p>Hoffer közbevágott:</p>
               <p>- Ez is a helyes. De a szórakozást össze lehet kapcsolni az üzlettel. Én például
                  akkor is el lennék ragadtatva a kisasszonytól, ha... egy szalónban vagy bárban
                  találkoznék vele. Ugyanakkor azonban nekem kell a kisasszony lába - és szakszerű
                  pillantással újra megnézte Lili lábát. A lány ijedten behúzta a csőfotöj alá. -
                  Gratulálok magamnak az ötlethez, hogy eszembe jutott - folytatta Hoffer - s a
                  kisasszonynak sem kell szégyelnie. Egy ilyen láb közkincs, az egész világé. És
                  úgye, költségeik is voltak az útra, a rezsi így megtérül...</p>
               <p>Lángné arra gondolt, hogy csak a fele térül meg.</p>
               <p>- Ha ebben a városban lenne üzleti szellem, a kisasszonyból ezreket lehetne
                  kihozni. Például, amilyen fogai vannak: egy fogpasztagyárnak ezreket érne ez a
                  fogsor. És így tovább - elnevette magát. - Nem akarom részletezni. Mindenesetre
                  egy jó menedzser kellett volna.</p>
               <p>Gordon védekezve közbeszólt:</p>
               <p>- Szó sincs róla, normális időkben sok mindent lehetne csinálni, de mikor olyan
                  rosszak a viszonyok. Kinek lehet itt már eladni valamit?</p>
               <p>Hoffer öntudatosan, magabízó mosollyal felelt:</p>
               <p>- Majd én megmutatom magának, hogy kinek! Az emberekből ki lehet venni az utolsó
                  fillért is, csak ötletek kellenek, ötletek! Egy ilyen reklám, mint a kisasszony! -
                  mondta bókolva. - De - és előre nevetett az ötleten, ami eszébe jutott -
                  rádiógyárnak nem lenne jó reklám.</p>
               <p>- Miért? - kérdezte Lángné.</p>
               <p>- Mert nem beszél.</p>
               <p>- Miért nem beszélsz? - kérdezte Lángné édeskésen, de a hangján átütött a
                  bosszúság.</p>
               <p>A szolga ekkor behozta a lunchöt. Hideg fogas, hideg sült csirke, mignonok, banán,
                  grapefruit, amerikai mogyoró. Lili alig nyúlt az ételhez. A mama sokat evett, még
                  a grapefruitvel is megbírkózott. Hoffer közben közelebb húzta Lilihez a
                  széket.</p>
               <p>- De, úgy-e, boldog, hogy az ország legszebb lányának érezheti magát?</p>
               <p>- Igen! - mondta Lili fásultan.</p>
               <p>- És most mit fog csinálni?</p>
               <p>- Hazamegyek, aztán majd... lesz valahogy.</p>
               <p>- Persze, már van valaki, akit szeret? - tudakolta Hoffer hamiskásan.</p>
               <p>Lili kényelmetlenül összecsuklott, nem felelt. Lángné túlhangosan közbevágott:</p>
               <p>- Van; kinek nincs ebben a korban! De persze, az ilyesmi még nem számít. Hol
                  vagyunk még attól?!</p>
               <p>Lángnét ebben a pillanatban az érdekelte, hogy ez a jóképű Hoffer nős-e, vagy
                  nőtlen. Szerette volna tudni, van-e valakije. Nem, nem volt éppen a walesi herceg,
                  inkább olyan volt, mint egy jó pofa jazzdobos, de sugárzott belőle az
                  életrevalóság, eszesség, egészség. Egy világlátott üzletember, ízig-vérig
                  amerikánus és férfinak is kifogástalan. S bár szemtől-szembe látta a gyárat, a
                  kis, sáros udvar végén a régi, garázsszerű épületet, amelynek alacsony falaira
                  ferdén, párhuzamos síkokban aránytalanul nagy üvegtetőt raktak, mint amilyenekkel
                  a komoly gyárvállalatokat fedik, hogy szinte az egész úgy festett, mint egy gyerek
                  az apja cilinderében, - most mégis a szemtelenül felnagyító fényképnek hitt, amely
                  szemben lógott a falon. S megint működött anyai-asszonyi képzelete, akárcsak
                  akkor, mikor a walesi herceg kezetfogott Lilivel. Ismét észrevette, hogy ez a
                  Hoffer az üzleti kapcsolaton jóval túl izgul, lelkesedik Liliért. S ezúttal nem is
                  tévedett, mert Hoffer közben valóban sok kellemes eshetőséget gondolt végig
                  Lilivel kapcsolatban, ha egyelőre nem is adta fel az amerikai üzletember nyersen
                  kedélyes hangnemét és tárgyilagosan közvetlen pózát. De amikor Gordon felállt,
                  hogy felvételt készítsen a lunchről, Hoffer még közelebb tolta a csőfotöjt Lilihez
                  és széles, kivattázott vállával, valahogy kísérletképpen, súrolta a lány vékony
                  karját. A lány elhúzódott tőle.</p>
            <milestone n="12" unit="startSubChapter"/>
               <p rend="head">12.</p>
               <p>Megérkezett a közjegyző, alacsony, tojásfejű, keménykalapos, szakállas,
                  ráncosszemű, pápaszemes, az állam és a törvény tekintélyét reprezentáló öregúr,
                  fekete zakó, fehér, kemény ing, fekete nyakkendő: mert ennek az aktusnak is olyan
                  komolyan és néma ünnepélyességgel készült neki, mint egy végrendelet
                  felbontásának. Megindultak a gyártelep felé, a sáros udvaron át. Elől a közjegyző,
                  aktatáskával a hóna alatt, mögötte Lili és Hoffer, végül a mama és a fotóriporter
                  - mint egy lakodalmi menet. A közjegyző szótlan, gólyaszerű méltósággal haladt a
                  műhely felé, ők egy pillanatra megálltak az udvar közepén, a napban csillogó kék
                  Buick-kocsi előtt. Hoffer megnyomta a kürtöt, az állati üvöltés egy pillanatra
                  megnevettette őket. Lángné, mikor ismét megindultak, félhangon megkérdezte
                  Gordontól, hogy a Buick Hoffer saját kocsija-e, mire Gordon csípősen megjegyezte,
                  hogy az övé, de nem bizonyos, hogy ki van fizetve. Lángné meglepetten nézett rá,
                  aztán védelmébe vette Hoffert: „Na hallja, ez egy ilyen embernek igazán nem lehet
                  tétel” - mondta -, mert egyre több szolidaritást érzett vele. Gordont ez a
                  szolidaritás is lehangolta: nem tépázhatta meg túlságosan Hoffer presztizsét, mert
                  mikor rábeszélte Lángnét az üzletre, csupa szépet mondott róla. De már az irodában
                  kezdte megbánni, hogy összehozta őket. Kétségkívül ő is keresni akart, de amikor
                  észrevette, ahogy Hoffer a lány csupasz karjához törleszkedik s ahogy beszélgetés
                  közben mintegy véletlenül, mint aki leejt valamit, több izben a kezefejére fekteti
                  a tenyerét, az üzletiességén felülkerekedett a féltékenység.</p>
               <p>- Mit szólna ahhoz, nagyságos asszony, ha délután én is leutaznék magukkal? A
                  lapnak is kellene még fotografálni! - kérdezte hirtelen, mert a négyórás utazásra
                  gondolt, amikor hármasban lesznek a kupéban s a kisvárosra, ahol az egyetlen
                  fővárosi ember jelentősége egyszerre megnövekszik. Lángné nem fogadta lelkesen az
                  ajánlatot. Tudta, mi vár rá otthon: a háború abban a pillanatban megkezdődik,
                  amikor átlépi a küszöböt. A férje, szegény, eleinte talán megint próbál ordítani,
                  majd, amikor ő túlordítja, gyámoltalan rémülettel összeroskad. Viki beszámol az
                  intrikákról és az orvtámadásokról, amiket a sógorék azóta elkövettek. Elmondja a
                  piszkos pletykákat, amiket terjesztettek róluk s hogy Lajoskával hogy áll az ügy.
                  Lili még aznap este beszélni akar majd Lajoskával... Nagy robaj, szaladgálás,
                  mindnyájan egyszerre fognak beszélni... ő csapkodja az asztalt, Viki bevágja az
                  ajtót, a férje időnként szinte komikusan összecsapja a tenyerét, Lili bőg, - már
                  látta a különszobaasztalt, amelyre végül, amikor a vihar elcsitul, Láng Ede két
                  karral rákönyököl és a tenyerei közé szorítja a fejét. Látta a hálószobadívánt,
                  amelyen Lili hason fekszik, arcát a szarvasgobelines párnába nyomva, hogy csak a
                  teste rángásán lehet észrevenni, hogy sír - mint egy gyászházban. Hogyan helyezze
                  el ebben a tablóban Gordont?!</p>
               <p>De visszautasitani nem lehet, mert Gordon a lap számára akar fotografálni és
                  különben is le van kötelezve a fotoriporternek. S arra gondolt, hogy talán jó is,
                  ha idegen is lesz jelen, talán ő is és a többiek is tekintettel lesznek rá,
                  mérsékelik magukat s a vihar elhalasztódik másnapra. S hogy így előre elképzelte
                  és részletezte a vihart, már nem is félt tőle olyan nagyon. És az állomáson azért
                  biztosan sokan lesznek: külváros, a gyárilányok, a katonák elöntik a perrónt, a
                  cselédek elkéredzkednek a féltizeshez. Ők mindíg népszerűek voltak lefelé,
                  különösen ő értett a nép nyelvén, elbeszélgetett a vasutas altisztnékkel a
                  fűszeresboltban, tegnapról maradt sóskiflit adott a gyerekeknek, ha hozták a
                  vasárnapi borosüvegeket. Nem volt olyan nagysága, mint a többi boltosné, aki, ha
                  kiteszi a lábát az üzletből, egyszerre dámává, magánemberré változik, peckesen
                  lépked s biccentve köszön vissza az iparosasszonyoknak, mintha nem belőlük élne.
                  Vikit is szerették, mert húszéves korában is tegezte a gyárilányokat, akikkel
                  együtt járt a Deák Ferenc uccai elemibe és mert minden leereszkedés nélkül,
                  meggyőződéssel, hajnalig táncolt a munkásbálokon. Lilit viszont egyszerűen azért
                  szerették, mert olyan hibátlanul szép volt, mint azok a moziszínésznők, akiknek
                  levelezőlapportréi egyre inkább kiszorították a szentképeket a külvárosi
                  lakásokból.</p>
               <p>- Nagyon örülünk, ha lejön velünk, Ben - mondta végül -, bár kicsit zavaros
                  odalent a helyzet. Képzelem, milyen rendetlenség van. Négy hét óta egyedül áll a
                  ház. Igaz, hogy Viki otthon van...</p>
               <p>- Ha Viki otthon van, akkor nincs baj! - felelt Gordon meggyőződéssel.</p>
               <p>Megérkeztek az épülethez, beléptek az üres, üvegtetős, világos raktárterembe,
                  amelynek egyik sarkából Hoffer rövid piros plüssdívánnal, plüssfotöjjel,
                  állótükörrel és spanyolfallal budoárt rögtönzött.</p>
            <milestone n="13" unit="startSubChapter"/>
               <p rend="head">13.</p>
               <p>Lili lábának plasztikai megörökítése tulajdonképpen csak jelképes aktus volt: az
                  anyja fürdőruhára vetkőztette, eperszínű flanell-fürdőköpenyt vetett rá s aztán
                  Fillér úr megkérte, hogy foglaljon helyet a széken és fektesse végig vízszintesen,
                  könnyedén a lábát a ládából kidomborodó viaszanyagon. Mikor elkészült a negatív,
                  bokán felül bele kellett nyomnia a lábfejét a puha, nyúlós tömegbe - s már át is
                  esett rajta. Lili a mennyezetnek fordított fejjel, siralmas arccal dőlt hátra a
                  széken s eleinte nem is annyira utálatot és megaláztatást érzett, inkább rendkívül
                  félszegséget. A terem végében, közel az ajtóhoz, várakozott Hoffer és Gordon, mert
                  Lángné megkérte őket, hogy ne tartózkodjanak a közelben: a lány rendkívül
                  szégyenlős. Nyujtott nyakkal leselkedtek, de a látvány nem volt izgalmas.
                  Legfeljebb egy pillanatig, amikor Lili a szorosan összevont flanellköpenyből
                  kidugta a csupasz lábát, hogy úgy hatott, mintha a köpeny alatt nem lett volna
                  rajta semmi. De mikor az ingujjas, kötényes Fillér úr munkához látott, dagasztani
                  kezdett és planirozta a viaszt s a láb érintkezésbe jutott a maszatos masszával, a
                  látvány elvesztette minden vonzóerejét. Legfeljebb groteszknek hatott, semmiesetre
                  sem erotikusnak.</p>
               <p>Lángné a szék mögött állt, mint az aggódó anya az operációs-szobában, ha a lánya a
                  műtőasztalon fekszik. Abban is volt valami az operáció szcenériájából, hogy a
                  férfiak a sarokban várakoztak, az obligát férfirokon, vőlegény vagy még inkább a
                  csábító, aki idegesen szívja a cigarettáját, amíg meg nem bizonyosodik, hogy a
                  lány komplikációk nélkül túlesett a veszélyen. Amikor Fillér úr végül
                  bejelentette: „Köszönöm szépen, készen vagyunk, kisasszony” - Lili felugrott és
                  egylábon, sántikálva, beszaladt a spanyolfal mögé. A lába viszketett,
                  csiklandóan: szégyenében és undorában is szinte nevetnie kellett. Egy munkáslány
                  forróvízzel telt lavórt tett elé, mosolygós áhítattal letérdelt előtte s miközben
                  az anyja nevetve vigasztalta, szappannal lemosta a lábát. Lili leszegte a fejét,
                  komoran figyelte a munkáslány kezemozgását és nem szólt egy szót sem. A férfiak
                  közben átbeszéltek a spanyolfalon, Lángné tréfásan válaszolgatott nekik, majd
                  kiment hozzájuk.</p>
            <milestone n="14" unit="startSubChapter"/>
               <p rend="head">14.</p>
               <p>Liliben most feltört az útálat és önútálattá fokozódott. Önbüntető gondolatai és
                  elhatározásai fogantak. Ezek után ő szakít Lajoskával, ő szabadítja meg minden
                  kötelezettségtől. Mikor nagy kínnal beleegyezett a lábeladásba, nem is gondolta
                  végig a következményeit. A választás végeredményben csak játék volt, hiszen minden
                  vidéki majálison választanak szépségkirálynőt. A tengerparton is csak strandolt
                  és táncolt, legfeljebb többen és intenzívebben bámulták, mint otthon a
                  Duna-strandon. Mindez bármelyik jóképű és jóalakú gazdag lánnyal is
                  megtörténhetett volna, aki nem szépségkirálynőként utazik Deauville-ba és a
                  Riviérára, hanem saját passziójából. Az estélyi ruha és a strandpizsama, bár
                  gyűlölte, végeredményben olyan volt, amilyet a nagyvilági nők viselnek, ha
                  egyébként a legdecensebbek is. De ez az útálatos aktus, ez a tárgyilagosságában
                  komikus és talán éppen erotikátlansága miatt megalázó üzlet, ez az ipari célokra
                  való reklám-prostitúció egy csapásra elértéktelenítette, elzüllesztette önmaga
                  előtt. Ha viszonya lett volna valakivel, nem lenne ekkora baj, mert nem
                  plakatíroznák ki. De hogy vegyen el egy komoly orvos egy lányt, aki eladta a
                  lábát? - kérdezte magától és önkínzó objektivitással eleve igazat adott az
                  orvosnak, aki nem vesz el egy ilyen lányt. Hogy lehet valaki feleség, akit térden
                  felül az egész világ ismer a kirakatból és a plakátról?! Gordon azt mondja, hogy
                  minden reklámhoz élő modellt szereznek, a haskötőkhöz és a míderekhez is. De hol
                  akad egy jóízlésű úriember, aki ilyen modellt feleségül venne? Összerándult.
                  Rémes, hogy a mama mi mindenbe beleviszi! Most hát itt van, vége mindennek:
                  holnapután kiteszik a lábát a Váci uccán, egy hét mulva kiragasztják a plakátokat
                  a Nádor uccán: Lajoska minden sarkon láthatja az ő meztelen combját, amit
                  valójában még sohase látott.</p>
               <p>Ó, hiszen ha lenne ereje, bátorsága, odamenne a viasszal telt ládához és
                  széttaposná a mintát. De az anyja egyetlen szigorú pillantásával úgyis megfékezné.
                  Mi lesz ezután? Mi lesz vele Lajoska nélkül?... Még ha most, amikor hazaérnek, ki
                  is békülne vele, mi lesz, ha majd kiragasztják a plakátokat és Szafirék röhögve
                  körülállják? Dermesztő, szoros fájdalmat érzett a szive körül. Ki kellett belőle
                  ölnie Lajoskát, mert méltatlanná vált Lajoska szerelmére. Most már tudta, hogy
                  sohase lesz esküvő, cigányzenés lakodalom a Vigadóban, nász a rácsoskapus,
                  üvegverendás házban, a madeira-hímzés mögött. Lehet-e elképzelni, hogy egymás
                  mellett feküdjenek a két ágyban, férj és feleség és a férj gyengélkedés közben
                  hirtelen megkérdezze: „Melyik is az a lábad, amelyiket eladtál?” Lehet-e
                  elképzelni, hogy Lajoska - aki gyülölte a rövid szoknyát, az anyjáról szokott
                  beszélni s a vénkisasszony nővéréről, aki azért maradt meg örökre lánynak, mert a
                  vőlegényét elgázolta a vicinális - meg tudja ezt bocsátani?</p>
               <p>Ő nem tudja még, mi lesz. Mit ér azzal, hogy királynő? Ha legalább tanult volna
                  valamit! Ha Lenkétől megtanulta volna a kalaposságot vagy járt volna
                  továbbképzőbe, ahol varrni és gépírni tanítottak. Ő nem tudja mi lesz, az anyja
                  majd megint kitalál valamit. Talán belehal vagy beleőrül ebbe a boldogtalanságba,
                  de Lajoskát nem lehet felelőssé tenni és... az anyjára sem tud igazán haragudni.
                  Az anyja is boldogtalan s ha a spanyolfalon túl vidáman nevetgél is, ő tudja, hogy
                  üvölteni szeretne a kétségbeeséstől, mert nincs semmi terve és most
                  belekapaszkodik minden képtelenségbe...</p>
            <milestone n="15" unit="startSubChapter"/>
               <p rend="head">15.</p>
               <p>Mialatt Lili öltözködött, Lángné és a férfiak az ablaknál beszélgettek. Hoffer
                  diszkréten már átnyujtotta az asszonynak az ezerpengős borítékot. Lángné, amikor
                  kivette a zsebkendőjét, hogy kifújja az orrát, a retiküljébe csúsztatta.</p>
               <p>- Gyönyörű láb, gyönyörű test! - lelkesedett Hoffer csámcsogva. - Kár, hogy már
                  délután utaznak. Nem lehetne holnap reggel? Csinálhatnánk még egy autópartit.</p>
               <p>- Sajnos, nem - mondta Lángné -, már úgyis tótágast áll otthon minden.</p>
               <p>- A nagyságos asszony három üzletet vezet otthon! - magyarázta Gordon, aki attól
                  félt, hogy Lángné esetleg marad és reggelig át kell engednie Hoffernek a
                  terepet.</p>
               <p>- Három üzletet? - kérdezte Hoffer respektussal.</p>
               <p>- Egy éttermet, egy gyarmatárut s azonkívül az enyém a kaszinó - mondta
                  Lángné.</p>
               <p>- Vidéken ez jó üzlet szokott lenni!</p>
               <p>- Valamikor! - vágta rá Lángné indulatosan. - De a mai viszonyok között?</p>
               <p>- Az ember azt hinné itt, Budapesten, hogy a kisvárosban kisebbek a bajok! -
                  jegyezte meg fontoskodva Gordon.</p>
               <p>- Hogy mondhat ilyet, Ben? - kiáltott fel Lángné. - A vidék döglött meg először.
                  Egy pengő olyan nagy pénz, hogy mindenki megbámulja.</p>
               <p>Hoffer energikusan közbeszólt:</p>
               <p>- Akkor fel kell költözni Pestre!</p>
               <p>- Hja, ha ez ilyen könnyű lenne. A pestiek meg vidékre menekülnek...</p>
               <p>- De maguknak igazán könnyű, nagyságos asszony! Most itt a konjunktúra. Fel kell
                  jönni, nyitni egy éttermet: „Étterem a királynőhöz!” Én mingyárt egy évre előre
                  abonálnék. Ha Lilike minden étkezéskor megmutatja magát az étteremben...</p>
               <p>- Ó, én nem hiszem, hogy erre lehet bazírozni - vágott közbe Lángné. - A pestiek
                  nem ilyenek. Egy-két hónapig még izgatja őket, de aztán jön az új szépségkirálynő
                  és...</p>
               <p>- Egy ilyen lány, kérem - erősködött Hoffer - ne haragudjon, ez több mint reklám.
                  Ez már üzleti tőke - természetesen jó értelemben mondom. De ne vegye rossznéven,
                  maguk ezt itt Európában nem értik. Már maga az, elköltözni valahonnan, ez maguknak
                  szinte elképzelhetetlen! Amerikában az ember úgy változtatja a városokat, mint a
                  pipáit. Ha az egyiket kiszítta, jön a másik. Ha valahol kezd rosszul menni, az
                  ember megváltja a jegyét, még csak csomagot sem visz magával. De itt, ha valaki
                  négy órát utazik, végrendeletet csinál, mintha az Óceánon kelne át, pedig az is
                  gyerekjáték - nyolcszor megtettem! Itt inkább egy helyben maradnak akkor is,
                  amikor szabad szemmel lehet látni, hogy nem érdemes, hogy nincs üzlet, nincs vevő,
                  nincs kilátás! Kényszeregyezkednek, tovább vurstliznak, csődbe mennek, rokonoktól
                  könyörögnek, végül éhenhalnak vagy öngyilkosok lesznek. Nem gondolnak arra, hogy
                  másutt, esetleg a szomszéd városban az uccán fekszik egy csensz és egyszerre
                  megint fenn vannak a magasban.</p>
               <p>- Ez így van - mondta Gordon -, csakhogy...</p>
               <p>- Így van - szakította meg Lángné -, de ha ismerné például az uramat! Az uram
                  csakugyan inkább a Dunába ugorna, semhogy most, ötvenöt évvel, megszokjon egy új
                  életet. Ha öt évben egyszer, fel kell ugornia Pestre, félholtan jön haza. Két
                  napig vattát dug a fülébe, mert a lármától zúg a füle.</p>
               <p>- De itt van a lánya, nagyságos asszony! - szólt közbe Hoffer.</p>
               <p>- A lányaim, igazgató úr, mert kettő van! És hogy lehet őket férjhezadni a
                  kisvárosban, ahol harmincötéves fiatalembereknek még nincs egzisztenciájuk vagy ha
                  van, éppen csak annyi, hogy nem halnak éhen és ruházkodnak valahogy?</p>
               <p>- Na látja. Azért mondom, hogy fel kell költözni Pestre.</p>
               <p>- Én jönnék, akár haza se mennék többet.</p>
               <p>Hoffer szinte a vonat indulásának percéig állandóan kapacitálta Lángnét a Pestre
                  költözésre. A körúti étteremben együtt ebédeltek. Hoffer egyre lelkesebb lett; bár
                  Lili nem változtatott hűvös magatartásán, az asszony viselkedését bíztató
                  ígéretnek tartotta. Már pezsgőt akart bontani, de Lángné, hogy demonstrálja
                  polgári szolídságát, lealkudta burgundi vörösre. Hoffer vitte a szót, amerikai
                  analógiáival, bókjaival, vicceivel - Gordon kedvetlenül kontrázott neki az asztal
                  végén. Lili időnként mintha fölélénkült volna, próbálta tartani magát, de újra és
                  újra visszaesett sötét hangulataiba. Egyre gyorsabban dobogó szívvel félt a
                  kisvárostól, ahova négy héten keresztül gyötrelmesen hazavágyott.</p>
               <p>- Aztán, ha majd feljönnek, én veszem kezembe a Lilike dolgát! - mondta Hoffer. -
                  Nagy nőt csinálunk belőle, divatos nőt. S a végén férjhez fogjuk adni! - és az
                  koccintásra emelte a poharát.</p>
               <p>Mikor félórával a gyorsvonat indulása előtt fölmentek a hotelszobába, hogy
                  csomagoljanak, Lángné megjegyezte, hogy „Lili kicsit kedvesebb lehetne Hofferrel”.
                  A lány csodálkozva ránézett: ennyi sírás után az anyja még mindig nem tudja, hogy
                  mi ment végbe benne? Hogy micsoda rémület van benne - amúgy is rettegett a
                  hazatéréstől, hát még így, eladott lábbal! S hogy mégis rejteget valahol a tudata
                  legmélyén egy szikrányi reménységet: hátha csoda történik és Lajoska megérzi, hogy
                  nem tehet semmiről, őt sajnálni, vigasztalni, gyógyítani kell. Mindezt nem tudná a
                  mama?</p>
               <p>De talán az anyja is tisztában van vele, hogy Lajoska nem fogja sajnálni és
                  gyógyítani. Ezzel, úgy látszik, az anyja hamarabb számolt, mint ő. Már a Riviérán
                  számolt vele, amikor mindenkivel, aki egy pillanatra rajtafelejtette a szemét,
                  össze akarta hozni. Most Hofferre spekulál. Már talán azt is elhatározta, hogy fel
                  fognak költözni Pestre. Talán azt is, hogy Hoffer el fogja venni feleségül.</p>
               <p>A vezérigazgató kocsiján hajtattak ki a keleti pályaudvarra.</p>
               <p>Most hát elkerülhetetlenül indulnak haza. A pályaudvar perrónján nagy a
                  mozgalmasság, ujság- és banánárusok, cigarettáslányok, hordárok, üzletemberek,
                  tyúkok, csempészek, rokonok, vőlegények, menyasszonyok és detektivek gomolyognak.
                  Nemzetközi vonat; ezzel mennek haza a világ végére. Vajjon utazik-e ismerős? Nem
                  lát egyetlen hazai arcot sem. Gordon lefoglalt egy fülkét, már elhelyezte a
                  csomagokat. Lili leül a leeresztett ablakhoz. Az óráját nézi: három perc és
                  aztán...</p>
               <p>- Komolyan mondom, gondolja meg, nagyságos asszony - ismételte Hoffer, isten tudja
                  hányadszor. - Ha feljönnek, minden elképzelhetőt el fogok követni... Rám biztosan
                  számíthatnak!</p>
               <p>Már sipolt a kalauz, amikor odaugrott a nyitott ablakhoz és feladott Lilinek egy
                  doboz bonbont.</p>
               <p>- A viszontlátásra, Lilike! - lihegte ágaskodva és kezetnyujtott a lánynak.</p>
               <p>A lány tétován adta oda a kezét. A vonat mozgásba jött. Lángné elővette
                  zsebkendőjét és integetni kezdett.</p>
               <p>- Integess te is! - szólt oda Lilinek.</p>
               <p>A lány keservesen felállt, elővette a zsebkendőjét és lanyhán, gépiesen lobogtatni
                  kezdte.</p>      
            </div>
         <div>
            <head>
               <hi xml:id="Toc140477301">III. A királynő hazatér</hi>
            </head>
            <milestone n="1" unit="startSubChapter"/>
               <p rend="head">1.</p>
               <p>A megérkezésre így emlékszik vissza Lili:</p>
               <p>A kivilágított perrón zsúfolt volt, ő még a mozgó ablakból cikkázó gyorsasággal és
                  pontossággal végigmustrálta az arcokat. Mingyárt megállapította, hogy Lajoska
                  nincs a várakozók között. Elsőnek Kremsiernét fedezte föl, a rituális mészáros
                  feleségét. Azután Vikit látta Pepi nénivel, a papa fehérneművarrónő húgával - mit
                  keres itt, hiszen ő terjesztette a leggonoszabb pletykákat? Majd a feketebajuszú
                  bankpénztárost, aki az uccán mindig úgy megnézte. Tornallyai bácsit az
                  ármentesítőtől. Pufit, Elek tisztiorvos tizennégyéves kövér fiát, akinek akkora
                  keble van, mint egy lánynak. Mikor megállt a vonat és őt lesodorták, Kormos Lenke
                  nyakába esett, Lenke adta tovább Vikinek, Viki Pepi néninek, Pepi néni Annusnak, a
                  cselédjüknek, aki kezetcsókolt neki. A szemlész is ott volt, Lenke apja. Távolabb,
                  rezerváltan, a főállatorvos a feleségével, aki valamikor színésznő volt, biztos,
                  az cipelte ki. Aztán csak összemosódó masszát látott. Hallotta az éljeneket és az
                  artikulátlan össze-vissza beszédet.</p>
               <p>- Mi az, hivatalos üdvözlés nincs? - harsant fel a közelében Gordon hangja.</p>
               <p>Aztán a mama hangja és Vikié:</p>
               <p>- Mi az? Miért nem jött ki a papa?</p>
               <p>- Nem tudott jönni, majd megmagyarázom.</p>
               <p>Pepi néni hangja a mamához:</p>
               <p>- Rossz néven veszed, fiam, hogy itt vagyok? - sápítozza a szegény, gonosz rokon
                  hanglejtésével. - Akkor már itt sem vagyok.</p>
               <p>- Csak maradjon, Pepi néni - válaszol a mama megvetéssel. - De nekem mindent
                  visszamondtak, amit maga...</p>
               <p>Majd Gordon üvöltő hangja a tömeg felé:</p>
               <p>- Egy pillanatra tessék együttmaradni!</p>
               <p>Magnéziumvillanás, kattanás, újabb éljenzés. A tömeg eloldozódik.</p>
               <p>Lili a kocsiban a mamával és Gordonnal. Vasút ucca, a kapuk előtt lócák,
                  bámészkodó gyerekek, útálkozó asszonyok, ugató korcs kutyák. Tóbi bácsi, a rendőr.
                  Ma az alsó patika inspekciós. A vörös segéd kinn áll az ajtóban. Mióta elmentek,
                  egy ház leégett, a Dorner kalaposé. Az árok szélén rokkant teherautó, elgurult a
                  hátsó kereke. A Vasút uccából nyílik a Pöltenberg Ernő ucca, most indul a katonai
                  patrul ellenőrizni a házakat. Kilenc óra elmúlt, a takarodót már elfújták.</p>
               <p>A kocsi befordult a Nádor uccára. Lili szeme egyre furcsább képeket lát. Mikor a
                  Mezőgazdasági Takarék elé értek, az egyemeletes palota, ormán a méhkassal,
                  egyszerre elkezdett inogni. Ferde szögben egymáshoz hajlottak a falak, majdnem
                  összeértek, mint a nevetséges, őrült képeken, amilyeneket Lili Párizsban egy
                  tárlaton látott. A könyvkereskedő kirakatából szinte kihajolt a nagyfülü
                  Penkala-ember, a ruhásboltban a viaszfejű nők gőgösen biccentettek - kiknek a feje
                  lehet, kik adták el a fejüket? - A templom méltóságos gyásszal állt a város
                  fölött, mint a pap ornátusban a koporsó előtt. Féltizet kongatott. A
                  Szarvas-kávéház nikotinszínű függönnyel fedett ablakán piros plakát hirdette a
                  női zenekart. A kövér kaszírnő és Lehotay szolgálatonkívüli százados, a
                  tulajdonos, az ajtóban állnak. A női zenekar már játszik és énekel:</p>
               <p>Ki őrli tested s lelkedet?</p>
               <p> A nő.</p>
               <p> Ki szül s ki az, ki eltemet?</p>
               <p> A nő, a nő, a nőőőő...</p>
               <p>Lajoska már sakkozik Spanyollal. Talán most üti le a királynőt.</p>
               <p>Az ucca, szerencsére, üres. Féltíz. Ilyenkor jobb emberek már nem szoktak sétálni
                  a Nádor uccán. Néhány tiszt csörtet el a járdán, megállnak és röhögnek. Végre,
                  végre a Láng-ház! A fűszerkereskedés már zárva, a söntésben még ég a gáz, a csapos
                  az ajtóban áll, a padon egy ismerős tróger a mellére esett fejjel alszik.</p>
               <p>Végre az udvar, a kaszinó-kert, a pinceszag, a gúlába állított söröshordók. A
                  kaszinó ablakai sötétek. A papa a vigadó ajtaja előtt áll, keménykalapja a füléig
                  ér. Nem tesz egy lépést sem feléjük, ő odaér, az apja félszegen, nem haragtól,
                  inkább aggodalomtól megdermedt: fel kell ágaskodnia, hogy elérje a borotválatlan
                  állát.</p>
               <p>- Hát megjöttél? - kérdi Láng monotónul.</p>
               <p>- Igen, papa.</p>
               <p>Már az anyja is odaér Gordonnal.</p>
               <p>- Szervusz - mondja a mama hűvösen. - Mi ujság, Ede? - de be sem várja a
                  választ:</p>
               <p>- Gordon úr, pesti szerkesztő, lekísért bennünket.</p>
               <p>- Részemről a szerencse! - és olyan búsan nyujtja a kezét, mintha kondoleálna.
                  Aztán hirtelen rászól Gordonra, aki már tovább akar menni: - Tessék vigyázni, ott
                  egy tócsa van!</p>
               <p>- Mi az, esett? - kérdi Lángné.</p>
               <p>- Délután vihar volt.</p>
               <p>Délután vihar volt - hallja Lili, mikor Kormos Lenkével, aki közben áradozik és
                  lelkendezve kérdezik, elindul a lakás felé.</p>
            <milestone n="2" unit="startSubChapter"/>
               <p rend="head">2.</p>
               <p>A következő negyedórában azonban már teljes erővel tombolt a vihar.</p>
               <p>Lili Kormos Lenkével hátramegy a lakásba, ahol állott, szirupos szag árad a
                  garderobe-szekrénybe rejtett italoktól. A büszke cselédlány lelkesen sürög
                  körülötte a piros grenadin-slafrokkal, amelyben Lajoska először látta.</p>
               <p>- Hát hogy volt? - kérdi Kormos Lenke sürgetődzve. - Mesélj, mesélj!</p>
               <p>- Majd mesélek! - mondja bágyadtan. - Itthon mi ujság? - kérdi aztán élénkebben,
                  de hangsúlytalanul, mintha nem túlságosan érdekelné.</p>
               <p>- Itthon... semmi - felel Lenke szintén tetetett közönnyel. - Készülök fel Pestre
                  őszi modellt nézni. Különben majd kikérdezem az anyádat, mit látott Párizsban.</p>
               <p>Lili most egyenesen megkérdi:</p>
               <p>- Mi van Lajossal?</p>
               <p>- Mi van? Mi lenne? Ami volt. Remélem, már nem izgat? Olvastam a lapokban, hogy a
                  walesi herceg... hogy hányan megkérték a kezedet.</p>
               <p>- Nem is kérték meg! - mondja Lili. - Szóval, mi van vele?</p>
               <p>- Semmi. Ami volt.</p>
               <p>Lili lefekszik a dívánra, előbb nyitott szemmel nézi a gázlángot.</p>
               <p>- Csak nem vagy boldogtalan, te hülye! Ilyet még senki sem látott! Az ember nem
                  hinné, hogy valaki, akivel ilyen nagy dolgok történtek, úgy jön vissza,
                  mintha...</p>
               <p>- Lenke, drágám, olyan dögfáradt vagyok. Ne haragudj, de olyan...</p>
               <p>- Nekem ne beszélj, én látom...</p>
               <p>- Hagyj most egy kicsit. Gyere el holnap délután, majd beszélünk...</p>
               <p>Most hirtelen nem állta tovább, megfordult s ahogy Lángné már Pesten vizionáriusan
                  előre látta, belefúrta az arcát a szarvasgobelines párnába. Lenke a díván szélére
                  ült és a hátára tette a kezét.</p>
               <p>- Hogy milyen ostoba vagy! Igaz, hogy én is ostoba vagyok, hogy első este így
                  kipakkolok neked mindent. De hogy lehet valaki olyan szamár, hogy még most is így
                  a szívére veszi?</p>
               <p>Lili nem szól, kapálódzik egyet a gyönyörű lábával.</p>
               <p>- Mit törődsz vele - folytatja Lenke -, az egész világ a tied lehetne és most
                  bőgsz itt, mert a bőrgyógyász nem ment ki az állomásra. Ezért a jellemtelen
                  fráterért! Ötödnap, hogy elutaztál, már week-endre ment velük Aligára...</p>
               <p>- Kivel? - kérdi Lili tompán.</p>
               <p>- Szafirékkal és Láng Jenőékkel. Szombat délutántól hétfő reggelig az egész banda
                  lenn volt. Amikor hazajött, Viki meg is mondta neki a véleményét.</p>
               <p>Lili rémülten visszafordul.</p>
               <p>- Viki beszélt vele?</p>
               <p>- Mi az, hogy beszélt? Leszedte róla a keresztvizet.</p>
               <p>- Mit mondott neki? - rebegi Lili szinte eszméletlenül.</p>
               <p>- Az egész városban per „szegény gyerek” emleget téged. Hogy te egy „szegény
                  gyerek” vagy, a mamád feláldoz téged. Hogy ő végtelenül sajnál téged és ilyesmit.
                  Viki aztán megmondta neki, hogy lehet, hogy te nem vagy olyan gazdag, mint Láng
                  Trude, de azért nem vagy olyan szegény se, hogy Pál doktor nélkül ne tudj
                  egzisztálni.</p>
               <p>- Rémes! - mondta Lili sötéten. - És mit felelt Lajoska?</p>
               <p>- Azt mondta, hogy nem érdemli meg ezt a hangot, mert ő szeretett téged. Azt is
                  tudja, hogy nem tehetsz semmiről, de senki se kívánhatja tőle, hogy lehetetlenné
                  tegye magát...</p>
               <p>- Én nem is kívánom! - mondta Lili alig hallhatóan.</p>
               <p>- Na látod. Hej, ha én a te helyedben lennék! Mit tudnék én csinálni, ha a
                  helyedben lennék!</p>
               <p>Lili nem felelt. A szája összehúzódott, mintha timsóval kenték volna be, a szemei
                  megnőttek.</p>
               <p>- Holnap azért is lejössz velem a korzóra - erősködött Lenke -, röhögni fogsz
                  mindenkire. Kivisszük ezt a jóképű Gordont is. Majd meglátod, milyen pukkadás
                  lesz, ha ezzel a Gordonnal meglátnak. Spanyol doktor úgyis azt hiresztelte, hogy
                  az anyád fix tarifáért árult. Most úgy kell viselkedni, mintha igaz lenne:
                  meglátod, hogy fognak respektálni, ha úgy viselkedsz.</p>
               <p>Lili hirtelen felült. Gyorsan, nagyon gyorsan egyedül akart maradni.</p>
               <p>- Hagyj, Lenke - mondta könyörögve -, szeretnék lefeküdni. Hetek óta nem aludtam
                  ki magamat.</p>
               <p>Lenke felállt.</p>
               <p>- Hát jó. Szervusz. Azt hittem, annyit fogsz mesélni. No, ne hülyéskedj. És aztán
                  igazán aludj, ne kínlódj.</p>
               <p>Elment. Lili becsukta az ablakot, mert behallatszott rajta az össze-vissza
                  kiabálás a különszobából, ahol az anyja, az apja és Jenő bácsi már javában
                  harcoltak. Átment az ebédlőbe, nem gyujtott világosságot. Gyorsan ledobta magáról
                  a slafrokot s csak úgy, nadrágban és kombinéban bemenekült a paplan alá, mint a
                  gyík a kő alá, hogy semmi sem látszott ki belőle. Összekuporodott, a térdeit maga
                  alá húzta. Nyitott szemmel feküdt a paplan barlangjában, lélegzetvisszafojtva,
                  mintha azt akarná, hogy ne vegye észre senki, hogy a világon van.</p>
            <milestone n="3" unit="startSubChapter"/>
               <p rend="head">3.</p>
               <p>Lángné a meghökkent Gordont Vikire bízta, mikor kiderült, hogy a vihart nem lehet
                  elhalasztani. A férje, amint egyedül maradtak, közölte vele, hogy Jenő tíz órakor
                  átjön, hogy minél előbb tisztázza velük a dolgokat.</p>
               <p>Viki a kaszinóba vezette Gordont. A társalgóban már nem volt senki. Zöld
                  kártyaasztalon szervirozta fel Viki Gordon vacsoráját, a hideg karmonádlit
                  céklával. A fotoriporter kényelmetlenül érezte magát, mert a levegőben tömör,
                  piszkos felhők alakjában lógott a családi veszekedés. De Vikin nem fogott a súlyos
                  hangulat. Nyugodt, fesztelen, fölényesen cinikus volt. A Pesten abbamaradt flört
                  hangján kezdte a beszélgetést Gordonnal:</p>
               <p>- Úgy örülök, Ben, hogy itt vagy! - Gazság, hogy soha egy sort se írtál nekem.</p>
               <p>- Annyi dolgom volt, fiam, ezzel a választással. De úgy is tudtam, hogy lejövök és
                  akkor majd... De hol van Lili?</p>
               <p>- Lili lefeküdt! - mondta Viki.</p>
               <p>- És ki volt az az asszony, aki vele volt?</p>
               <p>- Lány. Kormos Lenke. A barátnője. Lili biztos egész éjjel nem fog aludni a
                  hülyeségektől, amikkel tíz perc alatt agyontraktálta.</p>
               <p>- Hallom, hogy a Lilinek itt van valami szerelme?</p>
               <p>- Ugyan!... egy szélhámos...</p>
               <p>Gordont érezhetően lehangolta, hogy Lili nélkül kell töltenie az estét. Nem így
                  képzelte. Azt hitte, hogy nagy fogadás lesz, bankettszerű vacsora a királynő
                  megérkezésének tiszteletére, lelkes, álmélkodó vidékiek, akik előtt lehet
                  reprezentálni a nagyvárost és a férfiszépséget. Vidéki muri, ivászat és ki tudja,
                  mi még. Most itt ül a bor-, pipa- és gázszagú szobában, szemben Tisza Kálmánnal és
                  a dákótartóval, mely mint egy rokkant hárfa, lapult a falhoz a homályos sarokban.
                  Megint meg kell elégednie Vikivel, aki, mióta Pesten utoljára látta, hízott
                  valamit, asszonyosodott. Most fölfedezte, hogy fekete bajúsza van és arany
                  szemfoga. A kezei durvák, a körmei manikűrözöttek, fényezettek, de szegélyük
                  szürke a munkától. Szinte érthetetlen volt, hogy a királynő testvére. Annyira
                  másfajta: egészében tulajdonképpen jól hat, de a teste igazán nem arra való, hogy
                  szemet gyönyörködtessen. Pattanásig vérmes, szinte provokatíven követeli, hogy
                  egészséges, nem túlságosan finom igényű férfiakban gyors gerjedelmet támasszon.
                  Zöld, jószabású, divatos ruhát visel, de anélkül, hogy meg lehetne magyarázni,
                  mitől, lomposnak hat. Valamikor a széles medencéjével arra való lett volna, hogy
                  gyerekeket szüljön. Az a nőtípus, aki ha egyszer valakié, mindig neki fontosabb a
                  férfi, mint amilyen fontos ő a férfinak. Tulajdonképpen nem is lehetetlen, hogy
                  már volt valakié. Ahogy egy pillantással végigtekintett a nagy házon, udvaron s
                  elképzelte a sok zeg-zugot, a színeket, a jégvermet, a pincét, a raktárakat, a
                  hordóhegyeket, arra gondolt, hogy itt lehet bujkálni, meglapulni, itt sok minden
                  történhetett vele. Viszont Lilit a szőkeségével, érzékenységével, enervált
                  fáradtságával, tejfehérségének született tisztaságával, eleganciájával és a
                  csendességével nem tudta elhelyezni ebben a környezetben.</p>
               <p>- Szóval, miattam jöttél le? - kérdezte a lány évődve.</p>
               <p>- Elsősorban tényleg miattad.</p>
               <p>- Jó vicc!</p>
               <p>A szemben lévő különszobában ekkor már dübörgött a veszekedés. Csak össze-vissza
                  hangzavart lehetett hallani. Gordon hiába fülelt, nem jutott el hozzá egy
                  artikulált szó s ez még inkább idegesítette. Csodálkozva bámulta a lányt, aki
                  mintha nem is vette volna tudomásul, hogy mi folyik odaát.</p>
               <p>- Mondd, tulajdonképpen mi van itt? - tudakolta.</p>
               <p>- Krach! - felelte Viki és vállat vont.</p>
               <p>- Mit jelent az, hogy krach?</p>
               <p>- Családi perpatvar, - felelte Viki gúnyosan. - Derék nagybátyám van odaát.</p>
               <p>- Úgy látszik, mégis rosszkor jöttem.</p>
               <p>- Ugyan, mit törődsz vele. Látod, engem egyáltalában nem zavar.</p>
               <p>- Mondd, van itt egy valamirevaló hotel? - kérdezte, mert szeretett volna
                  odábbállni.</p>
               <p>- Csak nem képzeled, hogy máshol fogsz hálni? Van hely elég! A vendégszobában már
                  csinálják az ágyadat.</p>
               <p>A vendégszoba valamikor Elemér diákszobája volt, mostanában csak ismerős
                  kereskedelmi utazóknak szokták kiadni egy éjszakára vagy az újonnan áthelyezett
                  köztisztviselőknek, akik még nem béreltek állandó lakást. A szoba a kaszinószárny
                  végén volt, az ablakai már a léckerítésre, azon túl a Dunapartot szegélyező
                  beépítetlen telkekre néztek. Ardó Guszti, a vasutas is itt lakott két hétig,
                  amikor áthelyezték Gyöngyösre, mert már 15-ére felmondta a lakását. Viki akkor
                  esténkint belopódzott hozzá, lihegve és röhögve éjfélig dulakodott vele, kéjesen
                  elkeseredett védekezéssel. Kék foltok maradtak a karján, hosszú csókok szürke
                  nyomai a nyakán - Gusztinak viszont véres, csíkos hegek huzódtak a kezefején,
                  azonkívül izomláza támadt -, de egyéb nem történt. Ennek már több mint három éve,
                  azóta jóformán meg sem fordult a vendégszobában, ahol ma Gordon fog aludni.</p>
            <milestone n="4" unit="startSubChapter"/>
               <p rend="head">4.</p>
               <p>Odaát most tetőfokára ért a vihar. Láng Ede támadásával kezdődött, amelyet Lángné
                  törvényszerüen, pillanatok alatt visszavert.</p>
               <p>- Te teszel nekem szemrehányást? Huszonnyolc éve dolgozom itt egyedül! Az egész
                  életemet elnyúztam ebben az üzletben! Dolgoztál volna te!</p>
               <p>Láng már erre a megjegyzésre letört. Ő csakugyan nem tudott dolgozni. Testileg
                  kiskora óta gyenge volt s ha néha rábízták egy üzlet diplomáciai lebonyolítását,
                  mindig a feleségének kellett rendbehozni, amit elrontott. Nem is a kockázat miatt,
                  de a kisméretűsége, áttekinthetősége miatt ragaszkodott annakidején csak a
                  fűszerüzlethez s értetlenül, szédülő félelemmel nézte, ahogy a felesége körül a
                  nagyüzem kibontakozik. Az apja még hajnaltól késő estig a szentkönyvek mellett
                  ült, mialatt az anyja és a nővérei az üzletben dolgoztak. A bátyja tizenegyéves
                  korában Bécsbe került, self made man, csak mikor már meggazdagodott, tért vissza a
                  kis városba. Akkoriban az volt a dolgok rendje, hogy a férfi érintkezik az
                  Istennel és a szellemmel és az asszonyok az emberekkel és az anyaggal. Ő már nem
                  búvárkodott a tanokban, csak a világtól elfordult apja félszegségét, az emberekkel
                  szemben való bizalmatlankodó félelmét és az emberekkel való bánásmód
                  ügyetlenségét örökölte tőle. Már nem volt bölcs, de hiányzott belőle az üzleties
                  okosság, az adok-veszek triviális tudományához való érzék is. Mélabús ember
                  volt, aki rosszul érzi magát a világon, mert már elszakadt a multtól és nem tud
                  kapcsolódni a jelenhez. A családja is a jelent jelentette számára. A fejét mindig
                  kissé lehajtotta, mintha kelés lenne a nyakán és attól félne, hogy hozzáér a
                  kemény gallérhoz. Állandó lelkiállapota a félelem volt. Félt a tűztől, mert
                  gyerekkorában leégett a szomszéd ház, - ha valaki tíz lépésre eldobott egy
                  cigarettát, odaszaladt és eltaposta. Félt a kutyáktól, félt a katonáktól,
                  általában mindenkitől félt, aki közelített hozzá. A rendőrök kedélyesen bejártak a
                  kocsmába egy pohár borra vagy sörre, szemhunyorítással fizettek, de ha Láng
                  meglátott egy rendőrt, mindig azt hitte, hogy rájöttek valamire. Egyszer a
                  tisztiorvos, aki új ember volt a városban, feljelentette őket egészségügyi
                  kihágásért: ekkor kezdődött a gyomorsava, belebetegedett a tárgyalásba, holott a
                  felesége ügyes védekezésére felmentették őket. Amikor jött a háború, egyre-másra
                  jelentek meg a tilalmak és rendeletek: akkor attól félt, hogy haditörvényszék elé
                  állítják, mert rémülten látta, hogy az asszony, függetlenül a rendeletektől, azt
                  csinált, amit lehetett: árut halmozott, a ritka cikkeket, a csokoládét, a rizst
                  eldugta, maximális áron felül árult lisztet és cukrot a beavatottaknak, kenyérjegy
                  nélkül adott kenyeret és láncolt is, ha alkalom volt. A Károlyi-forradalom alatt
                  beverték az ablakaikat, mert náluk volt az úri kaszinó. A komműn alatt túsznak
                  vitték el, a család, szerencsére, baj nélkül eljutott Burgenlandba.</p>
               <p>Mint túsznak nem volt éppen rossz dolga, a földmívesiskolában tartották fogva
                  huszonkettedmagával. Ott még volt ennivaló, de a városban már koplaltak a
                  forradalmárok. Négy hétig nem mert aludni, mert attól félt, hogy érte jönnek és
                  felkötik. A fehérek a feleségét vitték be a különítményparancsnokságra, mert
                  valaki feljelentette, hogy román tisztekkel tivornyázott. Éjfélkor engedték el,
                  miután egész sereg tanuval bebizonyította, hogy csak a románok kivonulása után
                  tért haza Burgenlandból. Aztán megindult a pénz: az asszony hazárdul valutázott,
                  akkor kellett először Jenőhöz fordulni, amikor az egész forgótőkét, sőt a lányok
                  félretett hozományát is elvesztette német márkán. Aztán következtek az
                  adóvegzatúrák: a forgalmiadóellenőrök, volt századosok és menekült főszolgabírók,
                  eredeti úri hivatásuk hangját és modorát használták vele szemben, nem vették le a
                  kalapjukat, nem adtak neki kezet, úgy bántak vele, mint a vádlottal. Ő rettegett
                  tőlük és még mélyebbre hajtotta a fejét, ha beléptek. De jött a felesége, néhány
                  percig diskurált s már meg is teremtette velük a jó viszonyt. Aztán következett a
                  második összeomlás. Egy rumgyári ügynök 1928-ban azt tanácsolta Lángnénak, hogy a
                  tőzsdére kell menni; ő szokott, elszánt módján minden mozgatható pénzén papírt
                  vett a tőzsdén. Megint elveszett minden. A harmadik összeomlásnak már nem a
                  felesége volt az oka. Az üzletek kezdtek maguktól rosszul menni. A kaszinó
                  elnéptelenedett, a fűszerbolt és a söntés forgalma csappant, az abonánsok
                  elmaradtak. A forradalom után alakult keresztény nemzeti Városi Takarékpénztár
                  összeomlása elvitte a fél város pénzét, a kereskedők tönkrementek, a gyárak
                  redukáltak, a hivatalok leépítettek. A környékbeli parasztok eladták a lovaikat,
                  hogy be sem tudtak többé jönni a hetivásárra. Ő mindezt tehetetlenül nézte és
                  most már attól félt, hogy öreg korára éhen fog halni. Legjobban félt a
                  feleségétől, aki okos asszony, de ezekkel a végzetes jelenségekkel, amelyekkel az
                  egész világ nem tudott megbirkózni, még mindig egyénien, ötletekkel, trükkökkel
                  próbálja felvenni a harcot.</p>
             
            <milestone n="5" unit="startSubChapter"/>
               <p rend="head">5.</p>
               <p>Láng azt hitte, hogy a bátyja és a sógornője elsősorban folytonos
                  nyugtalanságáért, szeszélyes vállalkozókedvéért haragszanak a feleségére, mert
                  ezek a tulajdonságai végeredményben mindig nekik kerültek pénzükbe. Nem tudta,
                  hogy Jenő felesége elsősorban a gyerekek miatt akarja kiüldözni őket a világból és
                  talán azért is, mert az asszonyok évtizedek óta irígyelték Lángnét, mert aféle
                  hetérának tartották, aki fenékig kiélvezi az életet. Láng nem tudott arról, amit
                  az egész város tudott, hogy a felesége megcsalta. Sohasem szerette szenvedéllyel a
                  feleségét, ötezer korona hozományért vette el, rokoni házasságközvetítő hozta őket
                  össze. Lánykorában rossz híre volt, de a valóság rácáfolt a rossz hírére.
                  Végeredményében rendes asszonynak tartotta, aki állati módon tud dolgozni, a maga
                  módján szereti is a családját. Mindig elismerte, hogy eszesebb, különb nála, csak
                  az izgága természetétől, a folytonos aktivitásától rettegett, mert mindig új és új
                  dolgokat talált ki, hogy a végén új és új bajok támadjanak.</p>
               <p>A gyermekei közül Vikit szerette a legkevésbé. Túlságos temperamentuma, vihogó
                  életkedve époly idegen volt neki, mint a felesége túlzott aktivitása. A lány sem
                  mutatott iránta soha semmi gyengédséget, sőt később, amikor már az üzletben
                  dolgozott, komisz volt hozzá s mert üzletemberi tehetetlenségét korán felismerte,
                  nyiltan le is nézte. Láng nem sokat foglalkozott vele sem valóságban, sem
                  képzeletben. Szinte észre se vette, hogy a szeme előtt nővé érik, sőt túlérik. A
                  fia... a fia fájt neki. A fiú époly konok volt, mint az anyja, az anyja
                  agresszivitása, kapálódzó színessége és felületessége nélkül. Konok volt, de
                  emögött a konokság mögött valami titkot sejtett, valami mélységet, ami
                  visszariasztotta.</p>
               <p>Mikor megjött a levél, melyben bejelentette, hogy megnősül, felutazott Brünnbe és
                  először beszélt vele egyszerű, érzelmes apa módján, ahogyan mindig szeretett
                  volna. A fiú nem hatódott meg, már késő volt, ehhez a hangnemhez kisgyerekkorában
                  kellett volna hozzászoktatni. Nem bírta az érzelmességét és kereken kétségbevonta
                  az apja jogát, hogy beleavatkozzék a dolgaiba. Mikor hazautazott, a vonaton
                  egyszerűen, apaian, majd kiszakadt a szíve. Tizenhat óráig utazott, talán először
                  életében volt ideje, nyugalma, békessége átengedni magát hosszabb ideig egy
                  fájdalomnak. Otthon a zűrzavarban, a forgószélben, amit állandóan tevékeny
                  felesége és Viki kavartak s az állandó drukkban, hogy valamit megint rosszul
                  csinált s hogy valamiből megint valami baj lesz, sohasem ért rá ennyire átélni egy
                  érzést. Később a seb behegedt, ám néha, amikor bajban volt, eszébe jutott, hogy ha
                  az Isten jobban szeretné, lehetne olyan fia is, aki élete nehéz pillanataiban
                  mellette van.</p>
            <milestone n="6" unit="startSubChapter"/>
               <p rend="head">6.</p>
               <p>Lilit szerette legjobban. A szőkesége és a fehérsége zavarba hozta ugyan, ha testi
                  közelbe kerültek, ahogyan a durva, izzadt kéz fél megérinteni a minden
                  ujjlenyomatra érzékeny selymet, de a lány passzív, fáradt, mélabús természete
                  leginkább hasonlított az övéhez. A három gyerek közül csak az ő jövőjével törődött
                  mintegy lelkiismeretfurdalással s néha még a nevelésébe is próbált beleszólni. A
                  felesége és a gyerekek kiskorukban természetesnek tartották, hogy az életük a
                  boltokban zajlik le, ott játszanak, ott készítik el a leckéket, segítenek, ha
                  hirtelen segíteni kell, mert a bolt nemcsak fárasztó és fülledt volt, de érdekes
                  is. Emberek jöttek-mentek, látni lehetett az uccai forgalmat és a városból
                  befutott minden friss hír. Egyszer Láng, amikor Lili tizenkétéves korában a
                  söntésben játszott és egy részeg ember obszcénül elkáromkodta magát, megfogta a
                  gyereket a karjánál fogva és szinte durván átlökdöste a lakásba. Akkor érthetetlen
                  eréllyel elrendelte, hogy „a gyerek többé ne tegye be a lábát az üzletbe”. Viki is
                  jelen volt, de ez csodálatosképpen nem bántotta Lángot. A felesége könnyen
                  belenyugodott Lili elkülönítésébe. Ügyetlen és gyáva volt, amúgy is alkalmatlan
                  arra, hogy valaha is hasznát vegyék. De Lángot legnagyobb kétségbeesései idején is
                  megnyugtatta, hogy legalább a gyerek élete nem olyan csúnya és zaklatott, mint az
                  övék. Többet, mint ennyit, nem tudott adni neki apai szeretetéből, legfeljebb még
                  némi gyengédséget: hogy reggel lábujjhegyen haladt át a szobán, ha aludt s ha
                  hátrament a magazinba, néha megállt a másik oldalon és belesett a hálószoba
                  ablakán.</p>
            <milestone n="7" unit="startSubChapter"/>
               <p rend="head">7.</p>
               <p>Az ő elképzelése a családi életről más volt, mint amilyent élni kényszerült s
                  különösen ünnepek idején fájt neki, hogy ez az idill megvalósíthatatlan. Családfő
                  volt, de még sohasem prezideált az asztalfőn. A család sohasem ült körül egy
                  ünnepre megterített asztalt, amelyre két ezüst gyertyatartó fénye vetül. A
                  különszobában, ahol két óra tájban, amikor az abonánsok már elmentek, ebédelni
                  szoktak, egyiküknek sem volt állandó helye, mindenki oda ült, ahová eszébe
                  jutott... Amikor Lilit szépségkirálynővé választották és a fűszerbolt vevői
                  rajongtak a szépségéért, előbb csak örült, hogy a lányát mások is a legszebb
                  lánynak tartják, nemcsak ő. De a bátyja másnap beüzent érte a kaszinóból és az
                  udvarban hosszan fel és alá sétált vele. Megmagyarázta neki, hogy a család nem
                  tűrheti, hogy egyik tagja résztvegyen egy nyilt leányvásáron. Megigértette vele,
                  hogy eltiltja a feleségének, hogy Pestre vigye Lilit. Akkor gondolt rá először,
                  hogy az ő kislányának is olyan teste van, amilyent a férfiak megkívánhatnak. Ez
                  annyira megrémítette, hogy elhatározta, hogy szembeszáll a feleségével. Lángné
                  nagy meglepetésére a sarkára állt, „nem tűröm” - mondotta -, „nem engedem”, de
                  végül a felesége hideg, támadó ellenállásán hamarosan összeomlott az ereje.
                  Tehetetlenségében és reménytelenségében sírt is. Hiába volt minden veszekedés és
                  sírás. Nem tudta megakadályozni, hogy elutazzanak. Másnap hallotta, hogy dr. Pál,
                  akit jóravaló, rokonszenves fiatalembernek tartott és ismerte Lili iránt
                  tanusított komoly vonzalmát, lemondta az abonnement-t. Amikor ezt Viki előtt szóba
                  hozta, a lány hepciásan vállat vont: „ez legyen a legnagyobb baj” - mondta - a
                  mama úgysem szívesen adná Lilit a doktorhoz s általában, bízzon csak a papa
                  mindent a mamára. Ő titokban, bármennyire félt is, azért bízott a mesében, hogy az
                  asszony valamilyen eredménnyel tér haza, talán valóban férjhezadja Lilit egy
                  milliomoshoz. De a bátyja közben nem hagyta nyugton. Világos volt, hogy nem önként
                  teszi, hiszen ők mindig szerették egymást, de a sógornője uszítja s Jenő Rózsitól
                  majdnem ugyanúgy fél, mint ő a feleségétől. Nem múlt el nap, hogy ne érte volna
                  újabb fenyegetés. A váltólejáratok napja közeledett. A megérkezés délelőttjén
                  megint nála járt Jenő és bejelentette, hogy még este eljön „tisztázni a dolgokat
                  és leszámolni”.</p>
               <p>- Veled nem tárgyalok! Te hagytad, hogy a fejedre nőjjenek, majd Bertával
                  elintézek mindent! - mondta baljósan.</p>
            <milestone n="8" unit="startSubChapter"/>
               <p rend="head">8.</p>
               <p>Most hát itt ült a feleségével, aki kemény léptekkel fel-alá járkált a szobában.
                  Az asszony már felülkerekedett.</p>
               <p>- A bátyád nem ajándékozott neked egy fillért se - magyarázta hevesen -, minden be
                  van táblázva a házra. Az épület legalább kétszer annyit ér, amennyi teher van
                  rajta!</p>
               <p>- De ha most a bank nem prolongál? - kérdezte Láng siralmasan.</p>
               <p>- Akkor se fogunk kétségbeesni.</p>
               <p>- Mit lehet akkor tenni?</p>
               <p>- Sok mindent. El is lehet menni ebből a városból.</p>
               <p>- Elmenni? - motyogta Láng maga elé nézve. - Hova lehet menni?</p>
               <p>- Mindenhova. Máshova. Pestre, ha éppen akarod tudni. Láttad volna, mit csináltak
                  velünk Pesten!</p>
               <p>- De ebből még nem lehet megélni. És én... én, fiam, nem tudnék Pesten lakni,
                  ahhoz én már idős és fáradt vagyok, hogy...</p>
               <p>- De a lányaid fiatalok és... és még akarnak valamit az élettől! Férjhez is
                  akarnak menni és itt...</p>
               <p>- A doktor is kimaradt az étteremből! - panaszolta Láng.</p>
               <p>- Annyi baj legyen - mondta Lángné -, sohasem voltam elragadtatva tőle. Ha rajtam
                  áll, nem is adnám hozzá. Éhenkórász.</p>
               <p>- De hogy képzeled, hogy én el tudok menni innen?! - tört ki ismét Lángból.</p>
               <p>- Nem én akarom, a bátyád túr ki a városból!</p>
               <p>Nem folytatta, mert az ablakból kivetődő fényben meglátta Jenőt. Lassú léptekkel,
                  a tócsákat kerülgetve közeledett, fekete keménykalapban, sárga gumikabátban.
                  Jóarcú, egészségesen piros, jól ápolt úriember volt, valamivel magasabb és
                  pocakosabb, mint Ede, akihez hasonlított. Olyan fekete bajusza van, amelyről
                  látni, hogy mindennap kikötik, mialatt a gazdája a reggeli lapot olvassa. Négy
                  évvel idősebb Edénél, de tíz évvel fiatalabbnak látszik. Tudatos, rugalmas
                  léptekkel jár, a potentát fontoskodó mozgásával. Lakkorrú cipője van s a fényes
                  bőr beszélgetés közben gyakran odavonzza a tekintetét.</p>
               <p>- Jó estét! - köszöntött be komolyan, gesztus és arcjáték nélkül.</p>
               <p>- Jó estét - felelt Lángné nyomban élesen.</p>
               <p>Csak most emelte le lassú mozdulattal a keménykalapját, amely alól előtünt fényes,
                  őszesfekete, gondosan elválasztott frizurája. Minden haja megvolt, holott az
                  öccse tarkója már fénylett. Aztán úgy bujt ki a gumiköpenyből, mintha valaki
                  lesegítette volna róla és felakasztotta az álló fogasra. A mutatóujjával
                  lepeckelt egy láthatatlan pelyhet a kék kabátjáról.</p>
               <p>Leült, hogy a szék nyikorgott, mert a testével együtt a tekintélyét is
                  ráhelyezte.</p>
               <p>- Hát megjöttetek! - mondta és maga elé nézett, mint a bíró, aki megnyitja a
                  tárgyalást.</p>
               <p>- Amint látod! - felelt Lángné élénken.</p>
               <p>- Ideje volt! - jegyezte meg minden hangsúly nélkül.</p>
               <p>- Addig maradtunk, amíg értelme volt! - válaszolt Lángné agresszíven. Aztán még
                  élesebben: - És addig, amíg jól esett!</p>
               <p>- Teljesen igazad van - mondta Jenő elfojtott bosszúsággal, erőszakoltan
                  mosolyogva. - De nem ártott volna, ha hamarabb megjöttök, mert a dolgok most már a
                  körmünkre égnek. Kevesebb időnk van, hogy kitaláljunk valamit.</p>
               <p>- Ahhoz, hogy kitaláljunk valamit - felelt Lángné csipősen -, elég öt perc is.
                  Feltéve, ha csakugyan ki akarsz találni valamit!</p>
               <p>- Én mindenesetre véget akarok vetni ezeknek a komédiáknak - mondta Láng
                  selypítve, mert közben elharapta egy szivar végét.</p>
               <p>- Én is! - vágta rá Lángné.</p>
               <p>- Hiszen akkor együtt vagyunk! - szögezte le Jenő és rágyujtott a szivarra.</p>
               <p>- Hát kérlek - szólt sürgetve Lángné.</p>
               <p>Jenő, aki igazában gyenge, puha ember volt s borsódzva indult el hazulról a nagy
                  leszámolásra, a biztonság kedvéért elővette úgynevezett tárgyalási modorát, a
                  rutinos keménységet, amellyel üzletfeleivel szokott érintkezni.</p>
               <p>- Ahogy parancsolod - mondta hűvösen. - Azt tudod, hogy csütörtökön lejárnak a
                  váltók. Én, sajnos, nem tudok többé befolyást gyakorolni a bankra.</p>
               <p>Láng Ede a tenyerei közé szorított fejét most mélyen leejtette, hogy az orra
                  szinte beleütközött az asztallapba.</p>
               <p>- Nézd - szakította félbe Lángné Jenőt -, most ne arról beszéljünk, ezt úgyis
                  tudjuk. Arról beszéljünk, hogy a feleségednek miért olyan sürgős, hogy még ma
                  este, hogy jóformán meg se tudtam mosakodni...</p>
               <p>- Kérlek - szakította félbe Jenő energikusan -, a feleségemet hagyd ki a vitából.
                  Rózsi egyáltalában nem befolyásol abban, amit csinálok.</p>
               <p>- Ezt magad se hiszed el! - nevetett fel élesen Lángné. - Te nem vagy olyan komisz
                  ember, hogy egy éjszakát se tudj várni.</p>
               <p>Jenő egy pillanatra lehiggadt, mert még most is hizelgett neki a sógornője jó
                  véleménye.</p>
               <p>- Én nem vagyok komisz ember - mondta kissé nyugodtabban -, de el akarom intézni
                  ezeket a dolgokat.</p>
               <p>- Holnap is van nap. De a feleséged...</p>
               <p>- A feleségem legfeljebb a könnyelműséged miatt haragszik rád. És a viselkedésed
                  miatt haragszik, amivel megbotránkoztatod az egész várost!</p>
               <p>Most már benne voltak a nyilt ütközetben.</p>
               <p>- Az egész várost? - sipította Lángné gúnyosan. - Csak benneteket és a dicső
                  társaságot, a haute volée-t! Én csakugyan nem vagyok olyan finom és előkelő, mint
                  ti. Csak kocsmárosné vagyok, reggeltől éjszakáig büdös parasztokkal és gonosz
                  hatóságokkal verekszem. Én sohasem akartam betolakodni közétek. Én csak rakkoltam
                  és senkivel sem törődtem. Miattam...</p>
               <p>- De tönkretetted a családodat a nagyzási mániáddal. Nem elég, hogy anyagilag
                  tönkretetted, erkölcsileg is. Belevitted ezt a szegény gyereket egy
                  históriába...</p>
               <p>- Mibe vittem bele? - kérdezte Lángné fenyegető hangon.</p>
               <p>- Kellett neked végigcipelni az egész világon, meztelenül? Mit gondolsz, mit
                  hisznek ilyenkor az emberek? Mindenki előre figyelmeztetett, hogy mi lesz
                  ebből.</p>
               <p>- De hát mi lett belőle? - kérdezte Lángné műcsodálkozással.</p>
               <p>- Én is figyelmeztettem Edét - folytatta Jenő - és ahogy hallom, ez a Pál doktor
                  is megmondta. Itt van egy rendes fiatalember, akihez tisztességgel férjhez
                  mehetett volna és most...</p>
               <p>- Nem fáj érte a fejem! - vágott közbe Lángné hetykén. - Lilinek igazán különb
                  sorsot szántam, mint ezt a...</p>
               <p>- Képzelem, hogy milyen sorsot.</p>
               <p>- Az az én dolgom, hogy milyen sorsot! Mindenki törődjön a saját gyerekeivel!</p>
               <p>Láng Ede riadtan közbeszólt:</p>
               <p>- Berta, fiam... csendesebben, Berta, fiam...</p>
               <p>- A fiaddal is sokat törődtél! - dobta oda Jenő.</p>
               <p>- A fiamat ne sajnáld. A fiam a maga útját járja. Rám sincs szorulva, nemhogy rád.
                  A fiamat is ti vadítottátok el tőlünk. A feleséged már gyerekkorában rágalmakkal
                  uszította ellenünk.</p>
               <p>- Mondtam már, hogy a feleségemről ne beszélj! Én nem azért vagyok itt, hogy
                  veszekedjek. Békés likvidációt akarok. Azt akarom, hogy az öcsémet öreg napjaira
                  ne a város tartsa el.</p>
               <p>- Azért teszed a torkára a kést!</p>
               <p>- Semmiféle kést nem teszek a torkára. De ebből a folytonos toldás-foldásból elég
                  volt. Ne tetszett volna építkezni! Ne tetszett volna nagyzási mániába esni! Ez nem
                  Párizs, nem a Riviéra! Ennek a városnak nem volt szüksége luxusrestaurantra. Itt
                  szolíd emberek laknak, akkor is szolídak voltak, amikor még nem volt ilyen nagy a
                  nyomorúság! Annak is a feleségem az oka, hogy te...</p>
               <p>- A feleséged is segített bennünket tönkretenni!</p>
               <p>- Ugyan mivel? - kérdezte gúnyosan Jenő.</p>
               <p>- A télen is ő vitte el tőlem a kultúrházba a nőegyleti bált.</p>
               <p>- Nem igaz. Honnan veszed ezt?</p>
               <p>- A húgod mondta, Pepi néni mondta. Rózsi kardoskodott leghangosabban, hogy az
                  idei bált ne itt a Vigadóban tartsák.</p>
               <p>- Azt tudod, hogy én szeretem a húgomat - mondta Láng Jenő védekezve -, de azt is
                  tudom, hogy a legrosszabb szája van az egész városban. - Aztán ismét támadóan: - A
                  nőegyleti bál azért ment el tőletek, mert tavaly három asszony kiszakította a
                  ruháját a székekből kiálló szögeken. Mert itt mindig olyan wirtschaft volt, hogy
                  soha senki sem törődött semmivel.</p>
               <p>- Megfizettem a ruhákat. Ócska, átcsinált vacakok voltak és én megfizettem,
                  amennyibe újonnan kerültek!</p>
               <p>- Különben se lehet tönkremenni azon, hogy egy bállal kevesebbet tartanak nálatok!
                  - vitatkozott Jenő.</p>
               <p>- De nemcsak a bál! Az egész társaság harcolt az üzlet ellen is. Mit szóljon egy
                  idegen, ha a saját sógornőm nem tőlem vásárolja a fűszert?</p>
               <p>- Mert messze van. A város másik végéről küldje ide élesztőért a cselédet?</p>
               <p>- Ha egy szót szóltok, hazaküldettem volna. De másról van itt szó. Ahol lehetett,
                  ártani akartatok nekem. És ebben a piszokfészekben semmi sem könnyebb. Kell is
                  ezeknek tiszta szalvéta, rendes áru! Vályú kell nekik, nem restaurant. Én már
                  úgyis azzal az elhatározással jöttem haza, hogy pakkolunk...</p>
               <p>Ede riadtan nézett fel, de Jenő is meghökkent. Ő azzal a szándékkal indult el,
                  hogy kitessékeli őket a városból, mert a feleségétől addig úgysem lesz nyugta.
                  Elhatározta, hogy áldozatokat is hajlandó hozni a családi nyugalma érdekében.
                  Pénzt is felajánl, amivel másutt kezdhetnek valamihez. De most annyira belehevült
                  a vitába, hogy már nem tudott egykönnyen beletörődni, hogy letromfolják.</p>
               <p>- Hohó, ez nem megy olyan könnyen! - mondta.</p>
               <p>- Miért?</p>
               <p>- Előbb itt mindent el kell intézni.</p>
               <p>- Akár most elintézhetjük. Ugyis tudod, hogy nem tudok fizetni. A bank akár holnap
                  elárvereztetheti az egészet! Bánom is én!</p>
               <p>Ede rémülten nézett rá.</p>
               <p>- Jenőkém - mondta aztán a bátyjának -, csak nem hagyod, hogy ez a szégyen...</p>
               <p>- Minden a banké lehet és a tietek, nekem semmi sem kell! A Rózsi akár holnap
                  beülhet a kocsmába.</p>
               <p>- A feleségem nem ül be kocsmába! - kiáltotta Jenő sértődötten. - Kikérem
                  magamnak, hogy folyton a feleségemet...</p>
               <p>- Én már régen kikérhettem volna magamnak, hogy beleszólj a családi dolgaimba,
                  hogy a gyerekeimmel mit csinálok! Aki így viselkedik, az hitelező, nem rokon! Aki
                  annyira hagyja befolyásolni magát egy asszonytól, az nem férfi, nem testvér...</p>
               <p>Jenő felállt.</p>
               <p>- Így nem tárgyalok tovább. Holnap gyere be az irodába, Ede, ott majd megmondom,
                  hogy mit határoztam.</p>
               <p>Ede is fölkelt a székről és az ujjait tördelve, állt a veszekedők közé.</p>
               <p>- Jenőkém, ne menj el... Berta, az istenért...</p>             
            <milestone n="9" unit="startSubChapter"/>
               <p rend="head">9.</p>
               <p>Ekkor nyílt az ajtó és belépett Viki. Az arca piros volt az indulattól és a pohár
                  bortól, amit Gordon társaságába elfogyasztott.</p>
               <p>- Mi van itt? - kérdezte. - A rendőr bekopogott a kaszinóablakon, megkérdezte,
                  hogy kit gyilkolnak Lángéknál! Összeszalad az egész város erre az ordításra.</p>
               <p>- Mert nem tudnak várni reggelig! - lihegte Lángné és leült a székre. - Azt
                  szeretnék, ha most éjfélkor nekivágnánk gyalog az országútnak.</p>
               <p>- Senki se kívánja! - mondta Jenő ridegen.</p>
               <p>Viki arrogánsul fordult felé:</p>
               <p>- A Rózsi néni megmondta előre dr Spanyolnak...</p>
               <p>- Rózsi néni nem is beszélt dr Spanyollal.</p>
               <p>- A Rózsi néni szerint a mama végleg kompromittálta a családot és most betelt a
                  mérték! Németül mondta: Der Krug ist voll!</p>
               <p>- A Rózsi néni nem szokott beszélni az anyádról.</p>
               <p>- Csak az anyámról beszél! Rögeszméje a mama. Azért akarja kikergetni a világból,
                  mert a gyerekei...</p>
               <p>- Hallgass! - kiáltott fel váratlanul Láng Ede, aki tudta, hogy mi következik.</p>
               <p>- ... mert a gyerekei csúnyák, mint az ördögök és mi mégis csak kinézünk valahogy!
                  - fejezte be Viki nagy lendülettel s az arca szinte gonoszra változott.</p>
               <p>- Hazudsz! - lihegte Láng Jenő sápadtan és ugyanakkor Lángné is közbekiáltott:</p>
               <p>- Fogd be a szád! - mert ezt a kegyetlen kártyát még ő sem akarta kijátszani Jenő
                  ellen.</p>
               <p>Jenő visszazökkent a székre. Viki brutális megjegyzése szíven találta. Mióta a
                  lányai megszülettek, gyötrő kérdés volt számára, hogy mások is észrevették-e, amit
                  önmaga előtt is rejtegetett. Előbb azt hitte, hogy „ki fogják nőni” csúfságukat,
                  később az apai szem kissé megszokta a barna bőrüket, a négeres dróthajukat, a
                  lapátfogakat és az orrhangot, amelyen beszéltek. S mert szerette őket, idővel
                  ezekből a torz arcokból kierőszakolt a maga számára valami bájt is. Értelmes
                  lányok voltak, könnyen megtanultak a nevelőnőktől németül és franciául, tudtak
                  társaságban viselkedni s mert egyforma magasak s hasonlítottak is egymáshoz, a
                  Pestről hozatott elegáns gyerekruhákban jól hatottak. Legalább is azt hitte, hogy
                  jól hatnak.</p>
               <p>Egyszer, vagy hét év előtt, egy hazafias jótékonysági ünnepélyen, amelyre a
                  megyeszékhelyről az alispán is átjött, a két lány is szerepelt: nemzeti
                  viseletben táncoltak tizenkettedmagukkal palotást. Akkor az alispán, aki az első
                  sorban ült, pontosan előtte, hirtelen megigazította a cvikkerét és miközben az
                  egymással szemben bokázó lányaira mutatott, elképedt mosolygással odafordult a
                  mellette levő polgármesterhez:</p>
               <p>- Kiék ezek a förtelmes gyerekek? - kérdezte.</p>
               <p>A polgármester tudta, hogy Láng Jenő ül a hátamögött, riadtan az alispán fülébe
                  súgott valamit, mire az alispán komikus meghökkenéssel bekapta az ujját:</p>
               <p>- Puff! - mondta.</p>
               <p>Őt akkor valósággal földhözvágta ez a megjegyzés. Az alispán, hogy jóvátegye az
                  önkéntelen tapintatlanságot, előadás után megkereste és tüntetően gratulált neki:
                  ő vérvörös lett, átizzadt a keze, hamarosan el is ódalgott az alispán közeléből,
                  pedig szeretett a megyei urakhoz törleszkedni. Aztán minden erővel igyekezett
                  elfelejteni ezt a sérelmet. S hogy a lányok nőttek, a kisvárosi társaságban
                  egyenrangúak voltak a többi úrilánnyal s a fiúk is ugyanúgy táncoltak velük s
                  ugyanúgy küldték nekik a születésnapi csokrokat, mint barátnőjüknek, a feltűnően
                  csinos Szafir Évának: lassanként el is mosódott az emléke. De most, hogy Viki
                  kegyetlenül az arcába vágta, hogy „ördögien csúnya” gyerekeknek az apja, ez az
                  elaltatott fájdalom és szégyen teljes erővel kiújult. Viki durva őszintesége úgy
                  hatott rá, mint a közvélemény, a város kritikája, amit előtte époly gondosan
                  titkolnak, akik függnek tőle, vagy csak egyszerűen kímélni akarják, mint ahogy a
                  férjek előtt a feleségek csalásait. S a biztonságérzete, amely amúgy sem állt
                  erős lábon, amikor ennek a mégis csak kínos, testvérgyilkos aktusnak nekikészült,
                  egy csapásra megingott. Lángné is megérezte ezt és mert minden elszántsága és
                  ordinárésága ellenére is volt benne emberség, rászólt Vikire:</p>
               <p>- Menj ki, Viki. Senki se hívott. Menj vissza Gordonhoz.</p>
               <p>Ede kétségbe volt esve és a vonakodó lányt kituszkolta az ajtón. Ekkor kis szünet
                  támadt.</p>
               <p>- Rémes! - mondta Láng Ede.</p>
               <p>Jenő összeráncolt homlokkal nézett maga elé. A szivarját gyors egymásutánban
                  döfögette a hamutartóba. Lángné felállt:</p>
               <p>- Tulajdonképpen mit akartál velünk közölni? - kérdezte csendesebben. - Mert eddig
                  csak kiabáltunk!</p>
               <p>Láng Jenő nagynehezen összeszedte magát:</p>
               <p>- Igazad van - mondta hangsúlytalanul, vigyázva, hogy nyitott sebét el ne árulja.
                  - Rémes, hogy ezeket a dolgokat nem lehet nyugodtan megbeszélni.</p>
               <p>- Nem én vagyok az oka! - vágta oda Lángné megint támadóan.</p>
               <p>- Én sem! - felelt Jenő megint keményebben.</p>
               <p>- Az Isten szerelmére, ne kezdjétek újra! - nyöszörgött Ede.</p>
               <p>- Nem, dehogy kezdjük - legyintett búsan Jenő. - Te, úgy-e, azt mondod - fordult
                  Lángné felé -, hogy úgyis el akartok költözni innen!</p>
               <p>- Legfőbb vágyam!</p>
               <p>- De Jenőkém - szólalt meg hirtelen Ede -, hogy képzelitek, hogy mi most elmenjünk
                  innen? Itt születtem, veled egy házban, itt van mindenkim eltemetve. És...</p>
               <p>- Majd lejársz sírlátogatásra! - intette le Lángné. - Most nem a halottakról van
                  szó, hanem az élőkről.</p>
               <p>- Nézd - kezdte újra Jenő egész más hangon, mert egyre jobban ellágyult -, én is
                  máskép képzeltem. Te is tudod, hogy nem vagyok komisz ember... hogy szeretem az
                  öcsémet.</p>
               <p>Lángné még most sem tudta megállni, hogy közbe ne vágja:</p>
               <p>- Csak az a bajod, hogy hagyod befolyásoltatni magadat.</p>
               <p>Jenő most már nem reagált a piszkálódásra.</p>
               <p>- De a viszonyok elvadultak - folytatta -, te is önfejű vagy...</p>
               <p>- Nem én vagyok önfejű! - mondta Lángné dacosan.</p>
               <p>- Te is sok mindenben hibáztál, talán Rózsinak sincs mindenben igaza...</p>
               <p>- Egész biztos, hogy nincs!</p>
               <p>- Mindegy. Hát... én is azt hiszem, hogy jobb lesz, ha elmentek innen. Hajlandó
                  vagyok elhinni, hogy a Lilivel nem történt semmi baj...</p>
               <p>- Nyugodt lehetsz, nem történt.</p>
               <p>- Sőt, hogy másutt, például Pesten ez nemcsak, hogy nem baj, hanem előny. De itt
                  senki se mossa le erről a szegény gyerekről, hogy...</p>
               <p>- Engem abszolúte nem izgat! Ellenben... - és most Lángné egy hirtelen ötlet
                  sugallatára elszánta magát a győzelmes hazugságra. - Ellenben megmondhatod
                  mindenkinek, Rózsinak is, hogy a „szegény gyerek” rövidesen férjhez megy.</p>
               <p>- Hogy-hogy? Kihez? - kérdezte Jenő meglepetéssel.</p>
               <p>- Egy gyároshoz!</p>
               <p>- Na hiszen... - dadogta Jenő elképedve -, hát akkor... akkor direkt jó, ha
                  fölmentek innen Pestre!</p>
               <p>- De miből fogunk Pesten megélni? - kiáltott fel Ede sopánkodva.</p>
               <p>- Nem fogunk éhen halni - nyugtatta meg Lángné érdesen.</p>
               <p>- Erről is akarok még beszélni - folytatta Jenő egyre idegesebben. - Tudniillik,
                  az üzletre lenne vevő.</p>
               <p>- Kicsoda? - tudakolta Lángné élesen.</p>
               <p>- Lehotay százados, a Szarvas-kávés. Vállalná a terheket és még adna párezer
                  pengőt is.</p>
               <p>- És hogy képzeli, hogy neki jobban ki fog fizetődni, mint nekünk? - kérdezte
                  Lángné gúnyosan.</p>
               <p>- Azt hiszi, a hatóságok jobban pártolnák és talán megint ideszoknának az urak is.
                  Mégis csak nyugalmazott százados és máskép vezetné az üzemet, mint ti. A Szarvast
                  becsukná és áthozná a kávéházat a Vigadóba, mert ez a hodály úgyis holt tőke.</p>
               <p>- Szóval... - mondta Lángné epésen - amíg oda voltunk, eladtátok a fejünk fölött a
                  háztetőt.</p>
               <p>- Nem adtuk el - mondta Jenő ismét ingerülten -, még most is rajtatok áll.
                  Különben is, jogom volt tárgyalni...</p>
               <p>- Jogod volt, hogyne lett volna jogod! - szólt közbe Lángné lesujtóan. - És már
                  egy szót sem szólok! Minden megállapodást aláírok. Akár most.</p>
               <p>- Nem olyan sürgős.</p>
               <p>- Ráér holnap is, úgy-e?</p>
               <p>Jenő felállt, a fogashoz ment és lassan belebújt a gumiköpenyébe.</p>
               <p>- Ede holnap alá fogja írni! - mondta Lángné és leült egy székre - és én leszek a
                  legboldogabb ember abban a pillanatban, amikor aláírta és amikor a vonat elindul
                  velünk innen! Most végre majd élhetek embermódra és a leányaim is! Rózsi nem is
                  tudja, hogy milyen jót cselekedett velem. Huszonnyolc éve egyetlen imádságom:
                  elmenni innen. Egyébként ne felejtsd el megmondani Rózsinak, hogy a lányomat azért
                  nem adom Pál doktorhoz, mert egy pesti gyáros veszi feleségül.</p>
               <p>Jenő már az ajtó kilincsén tartotta a kezét. Mélabúsan nézett az öccsére. Mikor
                  ide jött, az egész úton keményítenie kellett magát, hogy minél kérlelhetetlenebb
                  legyen. Abban a biztos tudatban ült le az asztalhoz, hogy a kezében van minden
                  ütőkártya, hogy a végén annyira győzni fog, hogy még nagylelkű is lehet s most
                  rosszízűen érezte, hogy legyőzték. Atyai szíve olyan ütést kapott, hogy megint
                  hosszú időbe telik, amíg fájdalmas zavar és gyanú nélkül tud ránézni a lányaira.
                  Bertát végeredményében boldoggá teszi, hogy kikergeti innen, hogy felköltözteti
                  Pestre. A kislány, akiről azt hitték, hogy elzüllött, állítólag egy gyáros
                  menyasszonya. Minden jót kíván ennek a kislánynak, de most az ő szegény csunya
                  kis gyerekeire gondolt s irígyelte tőle a gyárost. Hogy ő ezt megmondja a
                  feleségének, ha most hazamegy, ahol az asszony vérszomjasan várja, hogy mit
                  végzett? Hogy ő most ezzel a családi himenhírrel állítson be hozzá? Nem őrült meg,
                  hogy még forróbbra hevítse a poklot, amit ez a száraz, okos, kegyetlen német
                  asszony fűtött az életéből.</p>
               <p>Lassú léptekkel kopogott hazafelé a néptelen főuccán és csak mikor már egészen
                  keserű volt a szája, vette észre, hogy idegességében elrágta szivarja végét. A
                  Regalia Média levelei megoldódtak s megállt egy gázlámpánál, hogy megpróbálja
                  összenyálazni. De nem sikerült. Ekkor csüggedten eldobta.</p>
            <milestone n="10" unit="startSubChapter"/>
               <p rend="head">10.</p>
               <p>Mikor Viki az elfajult veszekedés lármájára mégis elszánta magát, hogy
                  beavatkozik, Gordon egyedül maradt egy félbe maradt butéliával a kaszinó
                  kártyaasztalánál. Gordon nem volt mindig fotóriporter, fiatalabb korában verseket
                  írt, ujságíró is volt egy napilapnál. Régen olvasott és gondolkozott is, de
                  egyszer kiment két hónapra Berlinbe s ráeszmélt, hogy a jövő a kameráé. Ettől
                  kezdve a színház és a sport körül élt. Volt néhány nagysikerű ötlete és néha
                  szépen keresett. Szerette a foglalkozása mozgalmasságát, kalandosságát,
                  szeszélyességét, a tömegektől túlterhelt sporttribűnöket, az operettszínházak
                  görl-öltözőinek sikoltozását, mintha valaki kerti öntözőcsővel kergetné a vidám,
                  meztelen lányokat. Érkező külföldi nagyságokat fotografált, nagyképű politikusokat
                  vett orvul célba, amikor nem voltak beállítva a nyilvánosság számára és minden
                  évben egyszer végigkísérte gépével a szépségkirálynőválasztást, amelynek döntésére
                  csakugyan némi hatást gyakorolt. Ilyenkor mindig szerzett magának egy félévre való
                  kis barátnőt, bár a királynőt sohasem sikerült elérnie, meg kellett elégednie
                  valamelyik udvarhölggyel.</p>
               <p>Most, hogy itt ült az alacsonymennyezetű, falusias szobában s körülötte dúlt a
                  kisvárosi családi patália, már megbánta, hogy a királynőt lekísérte otthonába. Az
                  egyetlen enyhítő körülmény Viki, aki vacsora közben már elmondott neki mindent, a
                  gonosz rokonságot, amely számlálta, hányat kell aludniok, amíg Lángék
                  hazaérkeznek, hogy abban a pillanatban megrohamozhassák őket, Lili
                  urológusszerelmét, aki elárulta a királynőt a gonosz rokonoknak és a
                  „társaság”-nak, amely évtizedek óta gyűlöli a mamát.</p>
               <p>Tulajdonképpen szamárság volt, hogy lejött velük. De mikor Pesten ismét meglátta
                  Lilit, úgy megkívánta megint, hogy minden határozott cél nélkül utána kellett
                  jönnie. S hogy észrevette, hogy Hoffer egyre fényesebb szemmel nézi s egyre
                  szorosabban kerülgeti, csak azért is ragaszkodott hozzá. De a boldogtalan szerelem
                  nem az ő esete. S a cigányveszekedés, amely közben állandóan áthallatszott és
                  lármája egyre erősödött, szintén lehűtötte.</p>
               <p>Amikor egyedül maradt, hirtelen az eddiginél is élesebben felsivított Lángné
                  hangja. Neki is régi emléke a családi patália s ha tizenhétéves korában, amikor
                  először kezdett ujságok körül forgolódni, el is költözött hazulról egy
                  garszónházba, jól ismerte a lélektanát: a kispolgári mohóságot, amellyel minden
                  veszekedési alkalmat megragadnak. Veszekedés színház előtt, színház után,
                  utazáskor, általában, amikor a monotón életben valami kisszerű vagy nagy fordulat
                  áll be. Ezek is, a hazaérkezés pillanatában, rákezdték, mint a szenvedélyes
                  kártyás, akit ha meghívnak vacsorára, alig tudja kivárni, hogy leszedjék az
                  asztalt. A veszekedés az egyetlen alkalom, amelyen keresztül túladhatnak
                  indulataikon: hiszen mindenkit respektálnak, mindenkitől félnek, aki fölöttük vagy
                  alattuk van. A gazdagoktól, az erős emberektől és a hatóságoktól, nemcsak
                  kényszerből, de önkéntelen tisztelettel is, a néptől, mert belőle kerülnek ki a
                  betörők, gyujtogatók, a kommunisták, az ébredők, az ablakbeverők, a rendőrök, a
                  terrorista mindenesek és a vevők. De egymásba korlátlanul beletéphetnek a vérségi
                  kapcsolat jogán s meg is teszik. A dühös családfőnek sohasem jut eszébe a
                  vendéglőben, hogy földhözvágja a levesestálat, de otthon, a saját szervízével
                  bátran hősködik. Egymás között, a családban megvívhatják az összes küzdelmeket,
                  amelyekből kint az életben, a nagy dimenziók között gyáván vagy csak óvatosan
                  kivonják magukat. Minden öntudatlan osztálygyűlöletüket, lázadásukat, elnyomott
                  elnyomó-ösztönüket és uralkodói kegyetlenségüket szabadjára ereszthetik egy ilyen
                  nagyobbszabású családi patáliában. Itt Lángné a forradalmár, Viki a petrolőr, a
                  nagybácsi és a nagynéni képviselik a hatalmat, a vagyont és a tekintélyt, az apa
                  az öntudatlan, mindig begyulladt kispolgár és Lili az elnyomott, aki, ha
                  felszabadítják is, nem tud mihez kezdeni a szabadságával.</p>
               <p>Azt lehetett hinni távolról, hogy boldoggá tették ezzel a királynőséggel. Hogy
                  majd tudja élvezni a legmagasabb kozmetikai és szexuális rangot, amellyel
                  megajándékozták s kiaknázni a premier plant, amelyben odaállították a férfiak
                  többsége elé, akiknek számára a legszuggesztívebb kerítő a nyilvánosság. Vannak
                  férfiak, akik csak a nyilvánosság szankciójával tudnak szeretni s nem is képesek
                  megkívánni a nőt, mielőtt egy széles közvélemény nem nyilatkozott meg a nő
                  kívánatossága mellett. De ez a Lili alkalmatlan arra, hogy a nagyszabású testi
                  reklámnak hasznát lássa. Olyan szép, hogy minden rendkívüli megtörténhetett volna
                  vele, még a filmregény is: hogy egy milliárdos első látásra annyira beleszeret,
                  hogy a helyszínen nyomban törvényesen feleségül veszi. De a szépsége jóformán
                  semmiféle kapcsolatban sincs az értelmével, még az idegrendszerével sem - ezt
                  hamarosan észre kell vennie annak, aki közelebbről megismeri. Ez az alapjában
                  enervált, fáradt, egyáltalában nem cukros szépség, akiről szemre azt hinné az
                  ember, hogy a teste szinte determinálja a színes szerelmi életre, hogy tele van
                  lappangó komplikációkkal, valójában csakugyan arra való, hogy egy kétágyas
                  hálószoba és egy kisvárosi veranda méretei között maradjon. Gordon élete
                  legunalmasabb órái közé sorolta a délutáni utazást Pesttől hazáig. Lángné jóformán
                  végigszunyókálta a négy órát s ő már félóra mulva nem tudott Lilivel mihez
                  kezdeni, mert semmiféle témát sem tudott végigvinni. Nem érdekelte semmi abból,
                  amit látott, amit átélt, csak kicsinyes szorongás ült a szemében, időnként
                  vacogott a foga és úgy olvasta az elszaladó állomások neveit, mint az
                  elháríthatatlanul közeledő végzet jelzéseit. Nem, azért nem buta, csak az
                  érdeklődése szűk a kisvárostól, a kispolgáriságtól és a született kisstílűségtől.
                  Nem való arra, hogy a testével hazárdjátékot űzzön, amely esetleg hajnalra, egy
                  vad parti után a házasság nyereségével zárul, de ha a lap rosszul forog, esetleg
                  tovább kell játszania a teste tétjével.</p>
               <p>Ez a vásári szépségkultusz nem véletlenül, ötletszerűen keletkezett. A szélső,
                  önmagát feladó polgárság, amely valamikor csak a függöny résén engedte a világba
                  kukucskálni a lányát, akire kérlelhetetlen apák és vadul érzékeny idősebb
                  férfitestvérek vigyáztak, mint a vérebek - ma azon a ponton lett a leghazárdabb,
                  ahol valamikor a legóvatosabb volt. Az agyonőrzött fiatal lány ma kinn van a
                  piacon, nemcsak mint szépségkirálynő, de mint egyszerű testi plebejus is. A cél,
                  minél többet megforgatni a nyilvánosság előtt, hátha éppen ott, ahol nem is lehet
                  rá számítani, sikerül valamilyen megoldás. A polgárlányok már a régi, szabályos
                  házassági piacon nem kelnek el, saját körükben, nem találják meg a tisztességes,
                  házasulandó fiatalembert, nem marad tehát más hátra, mint hercegekre vagy
                  milliomosokra spekulálni vagy egy lengyelzsidó filmmágnásra, aki megleli bennük
                  azt a sex appeal-ideált, amelyből néhány hónapig öt világrészben dollárt lehet
                  kitermelni. De Lili sem a főúri mésalliance-ra, sem a démonságra, sem a
                  filmszínésznőségre nem alkalmas. Ő vagy a saját módján intéződik el, vagy
                  sehogy.</p>
               <p>Nem, mintha erkölcsösebb lenne, mint ma általában mindenki, de körül van
                  határolva. Az ő számára az egyedüli megoldás a vidéki orvos. Ő arra való, hogy egy
                  életen keresztül egy ádámcsutkás, tirannizmusra hajló, ápolt bajuszú, ereskezű
                  férjnek ellenkezés nélkül engedelmeskedjék, az édes gyerekcsípőit szétterpessze a
                  gyerekeitől, a férj gallérjait megmentse a klór pusztításaitól s ügyeljen, hogy a
                  cseléd sámfára tegye a lakkcipőjét, ha hazajönnek a bálból s az ezerszer ismételt,
                  buta szentenciáit tartsa a világ legbölcsebb aranyszabályainak s a világ
                  legnagyobb tudományos eredményének, hogy egy könnyelmű főhadnagy vére háromszori
                  oltás után negatív.</p>
               <p>Ezt a nyílegyenes sorsot most alaposan elgörbítette a nyilvánosság, a királynőség.
                  A doktor enélkül tán elvette volna, talán a család ellenére is, amelynek
                  deplaszirtságát, társadalmonkívüliségét Gordon nyomban megérezte bizonyos, nem is
                  határozott jelekből, amikor leszálltak a vonatról. Elvette volna annak ellenére,
                  hogy - amint Vikitől értesült - itt anyagilag is baj van. De most már nem fogja
                  elvenni, mert ha akarná, sem merné - talán önmagának sem hinné el, ha közvetlenül
                  meggyőződnék is róla, hogy a lány ártatlanul tért vissza. Mert innen érthetően úgy
                  képzelik el ezt a négy hetet, mint egy színestáblás, pikáns regényt, amelynek
                  legalább minden oldalára esik egy hálókocsi-kaland vagy grandhotel-orgia.</p>
               <p>A publicity, amelynek Gordon kamerájával szenvedélyes és indiszkrét munkása volt,
                  itt szemmelláthatóan bajokat okozott. Az ilyesmit persze nem lehet előre tudni.
                  Vannak nők, akik udvari szobából, házmesterlakásból, amelybe sohase süt a nap,
                  olyan biztosan lépnek ki a vakító rivalda elé, mintha a bába jupiterlámpa
                  világításánál segítette volna őket a világra. Tegnap még a szobaúr gyömöszölte
                  őket az előszobaszekrénynél s másnap úgy tudják kézcsókra nyújtani a kígyófejben
                  végződő kezüket a walesi hercegnek, mintha meg lennének győződve arról, hogy az
                  egész világon csak egyedül ők vannak a nőiség testi titkának birtokában. Ezeknek
                  nincs nemzetiségük, fajuk, osztályuk, vallásuk - ezeknek nincs talajuk, egyformán
                  humusz nekik a főúri függőkert, a frakk gomblyuka és az ucca. De Lilinek a
                  kisvárosi, kispolgári ablak cserepében volt a talaja s arra való volt, hogy idővel
                  a doktor konyhakertjébe plántálják kalarábé és kapor között, hogy lassanként
                  hozzájuk dísztelenedjék és hasznosodjék.</p>
            <milestone n="11" unit="startSubChapter"/>
               <p rend="head">11.</p>
               <p>Erre a kis társadalomtudományi kiruccanásra tanácstalanságában fanyalodott Gordon,
                  mert egyébként hivatása már régen leszoktatta az elmélkedésről. Az ő számára a
                  világ mindig annyit ért, amennyire érdekes és főként aktuális volt. Amikor a
                  közönség az átmeneti gazdasági fellendüléstől optimista volt és az arisztokrácia
                  és a nagyvilág élete iránt érdeklődött, pólóversenyeket, főúri vadászatokat,
                  skotch-terriereket, angoramacskákat és premiertoaletteket fotografált, amikor
                  megnőttek a bajok és minden társaságban az ínség, a munkanélküliség és a
                  kommunizmus veszélyeiről beszéltek, kilakoltatottak pillanatfelvételeivel,
                  szegényházi imbecillisek, alkoholisták, koldusok és éjszakai intellektuális
                  hólapátolók zsánerképeivel tűnt fel. A munka izgalmában már régen nem érezte át az
                  ellentétes témák közt a távolságot. A gép közönyös volt a kép szociális
                  tartalmával szemben s egyformán reagált a fényre és az árnyékra. A
                  szépségkirálynőválasztás is csak fotografálási alkalom volt, nem is komoly s
                  fontos Gordon számára, legfeljebb akkor vált szubjektivebbé, ha egyik-másik
                  jelöltet erősebben megkívánta. Lili valahogy fontosabb volt neki, mint eddig
                  bármelyik királynő, azért is jött le utána Pestről teljesen megalapozatlan
                  reménységekkel. De most már csak azt érezte, hogy csapdába esett, a hétórás
                  gyorsig nem tud mozdulni s a kiábrándító körülmények között egyelőre az vált
                  számára legsürgősebbé, hogyan lehet innen leggyorsabban kikászolódni. Az
                  elmélkedő intermezzó tehát csak rövid ideig tartott, mert Gordon annyira sem volt
                  komoly ember, hogy akár a saját gondolatait hosszabb ideig komolyan vegye. A
                  mestersége olyan, mint a vadászé, aki ha a puskát célzásra emeli, nem érez
                  ellágyult részvétet a vaddal szemben, de azért a vadásznak is vannak másodpercei,
                  amikor kényelmetlenül vizionálja a haldokló őz szemeit. Ilyen elérzékenyülés volt
                  a röpke kis részvét Gordon részéről Lili iránt, de a következő pillanatban már
                  csak morcos volt, mert eljött Pestről. A körúti kávéházba vágyódott, ahol hajnalig
                  szokott ülni ujságirókkal, könyvügynökökkel, bohémkedvű magántisztviselőkkel,
                  professzionátus kártyásokkal, elzüllött sportemberekkel, akikkel csak az kötötte
                  össze, hogy javarészt egyfelé laktak, hogy egyikük sem szerette, hogy hajnalban,
                  amikor az ember szédül a nikotintól s inkorrektségei, adósságai, meg nem írt
                  levelei foglalkoztatják, egyedül kelljen hazabandukolnia. S a pesti lakása
                  hiányzott, az ötödikemeleti üvegtetős műteremszoba; ott hullamód tudott aludni
                  délig, annak ellenére, hogy a szomszédban zeneiskola volt, amelyben az utóbbi
                  években már nem zongorázni, hegedülni és gordonkázni, tanítottak, hanem
                  szaxofónozni. S ha már itt van a vidéken, legalább megnézhetné a vidéki éjszakát,
                  amelynek durva regényessége úgy vonzza a nagyvárosi fantáziát, mint valami
                  exotikum, holott a lényegben nem különbözik a pestitől, csak méretekben és
                  dekorációkban és legfeljebb abban, hogy az obszcenitásokat és az érzelmes tangók
                  szövegét tájszólásban ejtik ki. De a vidéki kaszírnő, a vidéki hotelszobaasszony,
                  a vidéki éjszakai mulató - ez az, amiről a pestiek azt mondják, hogy „feltétlenül
                  meg kell nézni” s ő, ha a laptól leküldték valamilyen vidéki városba, mindig meg
                  is nézte leereszkedő ál-tárgyilagossággal, fontoskodó érdeklődéssel, mint a fehér
                  ember, aki a bennszülöttek furcsa élvezeteit tanulmányozza. Igaz, hogy végül
                  többnyire kiesett a tanulmányozó szerepből, mert mindig talált egy „érdekes
                  arcot”, amely különlegesen vonzotta, vagy egy „eredeti” nőt, akivel érdemes volt
                  elheccelődni - s különben is a vidéki városokból a vonatok hajnalban indulnak, már
                  nem volt érdemes lefeküdni a hotelben s valamivel el kellett verni az időt. Mikor
                  kocsiztak befelé a pályaudvarról, felfedezte a Szarvas-kávéházat, hallotta a női
                  zenekart: „Békebeli dolog, ilyesmi már nincs Pesten” - mondta Lángnénak. Mennyivel
                  érdekesebb lenne közelebbről szemügyre venni a tamburáslányokat, mint itt ülni
                  ebben a búskomoly szobában s hallgatni a családi rikácsolást. Viki kedves,
                  mulatságos, tulajdonképpen egészen gusztusos, de vele sem lehet ebben az
                  atmoszférában kezdeni valamit... A legokosabb lenne odébbállni, mielőtt Viki
                  visszajön. Nem törődik vele, hogy mit gondolnak ezek róla. Különben sem találkozik
                  velük talán soha többé az életben.</p>
            <milestone n="12" unit="startSubChapter"/>
               <p rend="head">12.</p>
               <p>Már el akart tűnni, amikor megállapította, hogy a gépe és a kézitáskája nincs a
                  szobában. Viki már biztosan beszállította a vendégszobába. Reggel ugyan
                  visszajöhetne értük, hiszen a kocsmát bizonyára korán nyitják, de mégsem lehet
                  csak úgy szó nélkül faképnél hagyni őket. Sokkal egyszerűbb, ha minél hamarább
                  bemegy a szobába, mintha lefeküdnék és amikor már minden elcsöndesedik, kiszökik a
                  városba. Valami csak nyitva lesz még éjfél után is. Ebben aztán meg is állapodott
                  magával és elhatározta, hogy amint Viki visszatér, azonnal elvonul.</p>
               <p>A lány már ott is volt, a szokottnál pirosabb, vöröségő arccal és a szokottnál is
                  temperamentumosabb mozdulattal bevágta maga után az ajtót. Belevetette magát a
                  karosszékbe, keresztbe dobta a lábát és a karosszék támláját a karja alá
                  szorította.</p>
               <p>- Na mi az? Mi történt? - kérdezte Gordon.</p>
               <p>- Most végre megmondtam a magamét! - lihegte s arckifejezésében a düh és a
                  kielégültség derűje keveredett.</p>
               <p>- Hát mi a baj tulajdonképpen?</p>
               <p>- Semmi. Sok minden. Ez egy hosszú történet, téged úgysem érdekelne, Gordonkám. De
                  én megmondtam a nagybátyámnak, amit még a mama sem mert volna megmondani. A végén
                  szinte kidobtak, - de hallod, hogy azóta milyen csönd van odaát?</p>
               <p>- És most mi a helyzet? - kérdezte Gordon nem túlságos érdeklődéssel.</p>
               <p>- Jaj de melegem van! - s a tenyerével legyezte magát. - Tíz évet adok az
                  életemből, hogy így megmondhattam a magamét.</p>
               <p>- Szóval... rendbejönnek a dolgok?</p>
               <p>- Gordonkám - szólalt meg a lány más hangon, szinte lelkesen -, Gordonkám, én azt
                  hiszem, hogy felmegyünk Pestre!</p>
               <p>- Kicsoda? - kérdezte Gordon meglepetve.</p>
               <p>- Mindnyájan! Itthagyjuk ezt a pocsolyát. Ha tudnád, hogy én milyen boldog leszek,
                  ha igaz lesz!</p>
               <p>- És mikor? - tudakolta Gordon.</p>
               <p>- Ha megyünk, akkor biztos, hogy rövidesen. Te, ha ez sikerül... Most tárgyalnak
                  róla... Én nem félek Pesttől, inkább reggeltől-estig dolgozok az egész család
                  helyett, mint egy barom, hiszen itt is ezt csináltam. De úgy-e, te is segíteni
                  fogsz nekem?</p>
               <p>- Hogyne! - mondta Gordon.</p>
               <p>- Neked vannak összeköttetéseid. Láttam, mikor Pesten voltunk, hogy mindenkit
                  ismersz. És talán ezzel a buta Lilivel is lehet kezdeni valamit. Talán ott jobban
                  férjhez is lehet adni. Vagy... mit tudom én?!</p>
               <p>- Egész biztos - mondta Gordon fanyarul, mert Hoffer jutott az eszébe.</p>
               <p>- De mondd, mit lehet nekem Pesten csinálnom? - kérdezte hirtelen kétellyel.</p>
               <p>- Mit? Sok mindent. Majd utána nézünk - felelte Gordon bizonytalanul.</p>
               <p>- Csak huszonegyéves vagyok, fiam, úgy-e nem is hinnéd? Elhíztam egy kicsit.</p>
               <p>- Dehogy!</p>
               <p>- Elhíztam, ne tagadd, dehát, mért vigyáztam volna itt magamra? Nekem itt nem
                  kellett senki, nem tartottam érdemesnek. Lili más, ő nem dolgozott, különben is
                  sovány típus. Eddig ez nem volt élet, fiam, az egész életemből az a néhány nap
                  számít, amíg fenn voltam a választáson. Örökre hálás vagyok neked, hogy olyan
                  kedves voltál hozzám...</p>
               <p>A kipirult, izgatott lányt szinte átlelkesítette és megszépítette az emóció és az
                  új élet elképzelése s ahogy élénk mozdulataitól a teste megfeszült, az izgalmából
                  lassanként Gordonra is átragadt valami.</p>
               <p>- Igazán örülök, hogy Pestre jöttök - mondta most már több hévvel -, nem is nektek
                  való a falu, Lilinek sem, neked sem, meg az anyádnak sem. Az anyád is nagyszerű
                  asszony.</p>
               <p>- Ugy-e, gondomat viseled, Ben?</p>
               <p>- A legnagyobb mértékben - felelte Gordon.</p>
               <p>Viki most évődni kezdett:</p>
               <p>- Majd meglátom. Nem vagyok benne olyan biztos. Ha Pesten leszünk, máskép fogsz
                  beszélni.</p>
               <p>Gordon erősködik:</p>
               <p>- Tévedsz.</p>
               <p>- Ismerem a pestieket. Ha vidékre jönnek, mindent megigérnek, aztán Pesten...</p>
            <milestone n="13" unit="startSubChapter"/>
               <p rend="head">13.</p>
               <p>Egy ajtó kinyilt és becsapódott. Viki, aki minden ajtó hangját ismerte a házban,
                  felpattant, mert a különszoba udvarra nyíló ajtajának gyereksíráshoz hasonló
                  nyikorgása hallatszott.</p>
               <p>- Most megy el! - mondta, amikor egy pillanatra meglátta a lassú, kedvetlen
                  léptekkel elvonuló Jenőt.</p>
               <p>Aztán kilépett az ajtón az anyja, majd Láng is, aki hátramaradt, hogy eloltsa a
                  gázt és lezárja az ajtókat. A mama egyenesen a világos kaszinóablak felé tartott,
                  Láng Ede, anélkül, hogy feléjük nézett volna, hátrament a lakásba.</p>
               <p>Mire az asszony odaért, Viki már ki is nyitotta az ablakot.</p>
               <p>- Na, mi van, mama? - kérdezte izgatottan.</p>
               <p>- Hála Isten, túl vagyunk rajta - felelt Lángné sóhajtva, rekedt fáradtsággal a
                  hangjában. - Szegény Gordon, maga alaposan megjárta. Így szórakoztatjuk vidéken.
                  Úgy-e, nem haragszik, de nem tehetünk róla.</p>
               <p>- Ugyan, kérem.</p>
               <p>- Adtál neki legalább rendes vacsorát? - kérdezte Lángné Vikitől.</p>
               <p>- Ó, igen, kitünő volt! - felelte Gordon.</p>
               <p>- Azt mondd meg, mama, hogy mit végeztetek - sürgetődzött Viki. - Megyünk
                  Pestre?</p>
               <p>- Valószínű.</p>
               <p>- Ben, hallod, megyünk!!?</p>
               <p>- Remek! - mondta Gordon minden meggyőződés nélkül.</p>
               <p>Lángné ásított.</p>
               <p>- Erről még szeretnék magával tanácskozni, Ben - mondta és a tenyerével a száját
                  verdeste. - Örülök, hogy Pestre megyünk, de tudja... félek is egy kicsit.</p>
               <p>- Mitől, nagyságos asszony?</p>
               <p>- Úgy-e maga majd segít nekünk?</p>
               <p>- Nekem már megígérte! - vágta közbe Viki.</p>
               <p>- Hoffer is megígérte! - mondta Lángné. - Mondja, milyen embernek tartja Hoffert?
                  Mert én, úgy-e, csak egy délelőtt voltam vele együtt.</p>
               <p>Gordon egy pillanatig töprengett a válaszon. Ezek most Pestre mennek és belé vetik
                  minden reménységüket. Nem volt túlságosan lelkiismeretes ember, de kényelmesebb,
                  hogy akár elméletben is kötelezettségeket vállaljon. Ezért nem merte Hoffert
                  lekicsinyelni, holott szíve szerint jólesett volna, mert ha letett is Liliről, még
                  mindig ingerelte a gyáros délutáni mohósága.</p>
               <p>- Azt tudom, hogy elég jól áll. A gyárnak kezd jó híre lenni. Azt hiszem, rendes
                  ember.</p>
               <p>Lángné sóhajtott.</p>
               <p>- Majd meglátjuk - mondta. - Nagy elhatározás. De most meg kell néznem, mi van
                  Lilivel.</p>
               <p>- Lili már lefeküdt - mondta Viki.</p>
               <p>- Én is rém fáradt vagyok. Most jön ki belőlem. Csak rokonok ne lennének a
                  világon!</p>
               <p>- Tessék csak egész nyugodtan lefeküdni, nagyságos asszony - mondta Gordon.</p>
               <p>- Te is lefekhetnél Viki. Gordonkám, úgy-e, látom még reggel?</p>
               <p>- Sajnos, nem valószínű. Délben muszáj Pesten lennem.</p>
               <p>- Van egy tízórás vonat is!</p>
               <p>- Azzal csak félháromkor érkezhetnék Pestre.</p>
               <p>- Sajnálom, Ben... Na, de hiszen majd Pesten! Hova lehet írni magának?</p>
               <p>- Legjobb a laphoz.</p>
               <p>- Hát jóéjszakát, Ben! Viszontlátásra Pesten!</p>
               <p>Az asszony eltűnt a gúlába rakott söröshordók mögött. Visszaültek az asztalhoz.
                  Még volt vagy kétujjnyi bor a butéliában, kiöntötték és kiitták.</p>
               <p>Amikor a sötét udvaron keresztül megindultak a vendégszoba felé, Viki belékarolt,
                  mert Gordon majdnem elbotlott a sötétben.</p>
            <milestone n="14" unit="startSubChapter"/>
               <p rend="head">14.</p>
               <p>Viki meggyujtotta a gázlámpát, afféle zavaros berendezésű szoba tűnt elő.
                  Diákszoba: amelynek gyarlóságait vidéki hotelszoba-garnitúrával pótolták. A régi
                  könyvespolc még a sarokban állt, most kétéves menetrend feküdt rajta, egy utazó
                  felejtette ott. A falon egyetlen reprodukció ráma nélkül, rajzszegekkel
                  odaerősítve: Rembrandt öreg rabbinusa. Még Elemér ékesítette vele a szobát, mikor
                  hetedikes korában művészettörténetet tanult. Az ajtón régi felragasztott tanrend
                  maradványai, máig sem sikerült lekaparni. Egyébként barna faágy, frissen húzott
                  párnákkal, piros szőrtakaró fekete csíkokkal, zöldterítős asztal, tálcán
                  vizesüveg, vizespohár, hamutartó, vaskályha, vasmosdó, fehér pléhlavór és
                  pléhkancsó, a szokott fekete sebekkel.</p>
               <p>- De hiszen ez remek! - mondta Gordon búsan és leült az ágyra.</p>
               <p>- Remeknek éppen nem remek - mondta Viki -, de egy éjszakát ki lehet benne
                  bírni.</p>
               <p>Az ablakhoz ment és lehúzta a megsárgult vászonrollót, melyen két széles,
                  párhuzamos piros sáv szaladt függőlegesen végig. Az alsó szélén egyenetlen
                  mintájú, cikk-cakkos ábrát hagyott a nyirokká tömörödött esővíz. A rolló
                  szerkezete rosszul működött, a zsinór vagy kétszer kicsúszott Viki kezéből. Végül
                  fel kellett állnia egy székre, hogy a zsinórt újra elcsípje. Amikor sikerült
                  megfékeznie a rakoncátlankodó függönyt, a zsinórt dühösen rácsomózta az ablak
                  kilincsére.</p>
               <p>Gordon hátradőlt az ágyon és rágyujtott. Miközben a lány a rollóval erőlködött,
                  figyelte a mozdulatait, amelyek túlélénken fejeződtek ki az alakján, mintha nagy
                  testi megerőltetésébe kerülnének. Minden izma dolgozott, szinte az egész testével
                  végzett minden kis mozgást. Amikor a lány felállt a székre s ágaskodó teste
                  megfeszült, Gordon gyorsabban szívta a cigarettáját.</p>
               <p>A lány leugrott a székről, megállt az ágy előtt és nevetve mondta:</p>
               <p>- Gordonkám, aludj jól! Reggel még látlak, mert én nyitom ki az üzletet.</p>
               <p>Gordon felült.</p>
               <p>- Maradj még egy kicsit... Szívjunk el még egy cigarettát.</p>
               <p>- Lekésel a vonatról! - mondta a lány. - Összesen három órád marad alvásra.</p>
               <p>- Legfeljebb lekések. Na, maradj még egy kicsit.</p>
               <p>- Kérlek, szívesen, de csak egy kicsit... - felelte a lány -, rágyujtott és leült
                  a székre. - Egészen kifulladtam ettől a vacak rollótól... és ezektől az
                  izgalmaktól. - Majd újra, szinte extázisban: - Gordonkám, ha ez igaz, hogy mi
                  Pestre megyünk lakni!</p>
               <p>Gordon nyugtalanul felállt, az ablakhoz sétált s megrántotta a rolló szélét.</p>
               <p>- Pompás, hogy feljöttök! - mondotta szórakozottan.</p>
               <p>- Te, Ben - lelkendezett a lány -, nekem volna egy ötletem! Mit szólnál ahhoz, ha
                  megtanulnék fényképezni? Természetesen tőled! Nagyon tanulékony vagyok.</p>
               <p>- Látod, erről lehet beszélni! - mondta Gordon minden lelkesültség nélkül és az
                  ágy fejének támaszkodott.</p>
               <p>- Mondd... és mennyi idő alatt lehet megtanulni?</p>
               <p>- Attól függ... Ha szorgalmas vagy, azt hiszem, félév alatt.</p>
               <p>- Műtermed is van, vagy csak a lapnál dolgozol?</p>
               <p>- Hogyne lenne. A Munkácsy uccában. Akkora, mint egy táncterem. Van egy kis öltöző
                  és persze... fürdőszoba... teljes komfort.</p>
               <p>- Képzelem, mi van ott!... - vihogott Viki.</p>
               <p>- Semmi különös.</p>
               <p>- Hallom, hogy most mindenki aktot fotografáltat.</p>
               <p>- Na és? Nekem olyan mindegy, hogy bundában vagy meztelenül. Én akkor fotografus
                  vagyok.</p>
               <p>- Mondd, lányok is?</p>
               <p>- Lányok is! Nincs benne semmi...</p>
               <p>Viki fölnevetett.</p>
               <p>- Most jut eszembe... Jó alak vagy. Lili elmondta, hogy már első este
                  fölajánlottad neki, hogy lefotografálod az aktját.</p>
               <p>Gordon zavarba jött.</p>
               <p>- No igen - mondta -, minden szép alakot szeretek lefotografálni.</p>
               <p>- Akkor rám nem lenne gusztusod.</p>
               <p>- Hogy mondhatsz ilyet? Rád? Nemcsak mint fotografusnak, hanem elsősorban mint
                  férfinak - és a szék mögé lépett.</p>
               <p>- Ezt elhiszem! - mondta. - Ehhez nem kell éppen szép akt!</p>
               <p>- Angyali nő vagy, Viki! - szólt Gordon meleg megvetéssel és szorosan mellé
                  állt.</p>
               <p>A lány hátravetett fejjel visszanevetett rá.</p>
               <p>A fiu lehajolt, gyorsan megcsókolta, aztán hirtelen elengedte.</p>
               <p>Viki felugrott a székről, megrázta magát.</p>
               <p>- Mégis megyek, fiam - lihegte és a tenyerével legyezte magát.</p>
               <p>- Ne menj még - és keményen megfogta a csuklóját.</p>
               <p>- Nem tudsz fölkelni idejében.</p>
               <p>- Mondtam már, hogy ne törődj vele!</p>
               <p>A lány ki akarta tépni a karját a tenyeréből. A fiú erősen szorította.</p>
               <p>- Mi az? Birkózni akarsz? - kérdezte a lány rekedt nevetéssel.</p>
               <p>- Szívesen!</p>
               <p>- Na, engedj!</p>
               <p>Gordon elengedte. A lány megint búcsúzott.</p>
               <p>- Szervusz, Ben és aludj jól!</p>
               <p>- Szervusz - mondta Gordon. - Te... - kiáltott rá szinte durván - hát mégis
                  elmész?</p>
               <p>- Mit csináljak itt? Éjfél van, fiam!</p>
               <p>Gordon az ajtóhoz került és nekitámaszkodott.</p>
               <p>- Nem mész!</p>
               <p>- De mennem kell.</p>
               <p>A fiú átkapta a derekát, de a lány erős volt, minden izmát meg kellett feszítenie,
                  hogy ki ne szakítsa magát. Most dühös, passzionátus birkózás kezdődött,
                  ökölcsapások, karmolások estek, kíméletlen inzultusok, amelyeknek nyoma később úgy
                  fog sajogni, mintha egy bot vagy a szekrény sarka ejtette volna őket, de egyelőre
                  csak a támadási kedvet és a támadási kedvet fokozó kéjes ellenállást növelték.
                  Viki már kétszer kiszabadította magát, de Gordon újra és újra megkaparintotta.
                  Végül a lány ellenállása gyengült, ha kezeivel tovább hadakozott is. Valójában
                  lett volna testi ereje, hogy megvédje magát, de a vad, befejezetlennek induló
                  játék közepén hirtelen eszébe villant, hogy ők Pestre költöznek, most valami más
                  kezdődik, eddigi életétől elszakad. Ettől a ráeszméléstől önkéntelenül lazult a
                  védekezése. Eddigi flörtjei közben mindig vigyázott magára, mert minden
                  elvadultsága ellenére is respektálta a testi ártatlansága jelentőségét, de most,
                  amikor az egész család sorsa a levegőben lóg, amikor üzlet, otthon felborul, ez a
                  respektus nem volt eléggé hatásos fék. Az izmai nem a fáradtságtól és gyengeségtől
                  ernyedtek, hanem ettől a hirtelen támadt felismeréstől. A következő pillanatban
                  azért tovább küzdött, de érezte, hogy a harc rövidesen eldől, hogy az ösztönös
                  ellenállása nem működik igazán és már csak ijedtséggel és némi kómikummal vegyes
                  érdeklődéssel várta, hogy mi történik vele, ha legyőzik.</p>
            <milestone n="15" unit="startSubChapter"/>
               <p rend="head">15.</p>
               <p>Csend és sötét volt a szobában, csak a gyufa sercegett egyszer, mikor Gordon
                  rágyújtott és a cigaretta piroslott.</p>
               <p>Váratlanul éles csettenés hallatszott. Viki felpattant az ágyról. Gordon is
                  felült. Mindketten az ablak felé néztek. Gordon elnevette magát.</p>
               <p>Csak a rolló szabadult el az ablakkilincsről.</p>
               <p>Viki megkönnyebbülten fellélegzett. Gordon kényelmesen, fáradtan visszadőlt a
                  párnára.</p>
               <p>- Na, megyek - suttogta Viki, mert ösztönszerűen nem mertek hangosan beszélni.</p>
               <p>- Aludj jól, fiam - mondta Gordon, láthatóan beletörődve a lány távozásába.</p>
               <p>- Reggel látlak, úgy-e?</p>
               <p>- Hogyne - felelte a lány.</p>
               <p>Megfogta a kilincset, visszanézett és valahogy nem érezte szükségét, hogy
                  gyengéden vagy éppen csókkal búcsúzzanak. Kilépett a sötét udvarra, elindult a
                  lakás felé. Félúton megállt, mintha végig akarta volna gondolni, ami történt vele,
                  de mielőtt még eszmélkedett volna, megvonogatta a vállát és tovább ment.
                  Lábujjhegyen haladt át az ebédlőn, egy pillanatra megállapodott Lili dívánánál: a
                  királynő aludt. Mikor belépett a sötét hálószobába, az anyja a félálom hangján
                  megszólalt:</p>
               <p>- Bezártad az előszobaajtót?</p>
               <p>- Igen - felelte Viki.</p>
               <p>Lángné visszasüppedt az álomba. Évek óta minden éjjel ezt kérdezte tőle, mert
                  rendszerint Viki szokott utoljára lefeküdni. Ő most is bezárta az ajtót, ezt az
                  automatikus mozdulatot épúgy elvégezte, mint máskor.</p>
            </div>
            </div>
         <div>
            <head>
               MÁSODIK RÉSZ</head>
         <div>
            <head>
              I. A nős ember
            </head>
            <milestone n="1" unit="startSubChapter"/>
               <p rend="head">1.</p>
               <p>A nős emberrel a nagykörúti drogériában ismerkedett meg Viki. Fogpasztát,
                  kézfinomítót, borotvaszappant és szemöldökcsipeszt vásárolt és a nős ember
                  ráadásul „bevaporizálta” japán chiprepermeteggel. A nős embert Korompaynak hívták,
                  övé volt a nagy, kétkirakatos körúti drogéria s egy svéd önborotvagyár kizárólagos
                  képviselete. Volt egy felesége is, negyvenéves, magas, korán őszült, csontos,
                  szótlan, barátságtalan hölgy, aki a kasszában ült, fehér köpenyben és egész
                  életunalma, minden feladott küzdelme s egy hosszú testi betegség már megszokott
                  fájdalma benne volt az undorodó tekintetben, amellyel a pénzt a vevőktől elvette
                  és a fiókba hányta. A nős ember magas, sovány, szőkés, komikusan fürge mozgású
                  férfi volt, az arca kissé hasonlított a feleségére, a lépései inkább táncmesterre
                  vallottak, mert chassée-kban csúszott át egyik vevőtől a másikhoz. Mindenkivel a
                  hirtelen kitörő lelkesültség hangján beszélt s a nőkre úgy nézett világoszöld
                  szemével, mintha kancsal lenne: ferde szögben, alázatos rajongással, alattomos
                  csábítással. Viki, amikor kétszer-háromszor megfordult a drogériában, azt hitte,
                  hogy a nős ember rajongása csak üzleti rajongás, de egyszer, amikor Korompay
                  átnyujtotta neki a csomagot, észrevette, hogy az ujjaival lágyan végigzongorázik
                  öt ujja billentyűjén. Akkor az ajtóig kísérte, még jobban félrehajtotta a fejét,
                  hogy kancsalabbul nézhessen rá és megkérdezte tőle:</p>
               <p>- A környéken méltóztatik lakni?</p>
               <p>- Igen! - felelt Viki nevetve, közvetlenül. - Itt a Dohány ucca és az Akácfa ucca
                  sarkán.</p>
               <p>- Ez csakugyan közel van! Az én rayonom! - jegyezte meg Korompay lelkesen. -
                  Boldog leszek, ha minél gyakrabban lesz szerencsém!</p>
            <milestone n="2" unit="startSubChapter"/>
               <p rend="head">2.</p>
               <p>Ebben az időben Viki már ritkán találkozott Gordonnal. Nyolc hónap telt el, mióta
                  felköltöztek Pestre. Ő mingyárt azután, hogy a lakással valahogy rendbejöttek,
                  feljárt Gordon műtermébe, hogy kitanulja a fotografálást. Eleinte nem került sor
                  tanulásra, heteken át még a kazetta szerkezetét sem ismerte meg Viki. Minden
                  alkalommal elhatározták, hogy legközelebb hozzáfognak, de mindig a következő
                  találkozóra halasztották.</p>
               <p>Vikinek körülbelül három hónapig volt úgynevezett forró viszonya Gordonnal. A
                  hatodik héten mindketten úgy érezték, hogy egy kicsit szeretik is egymást. A
                  hatodik héttől kezdve azonban fokozatosan ellanyhultak s már voltak olyan
                  pásztorórák, amikor mindketten szívesebben foglalkoztak volna a fotografálással,
                  mint egymással. De erre sem került sor, mert Gordon, aki realista volt, előbb
                  óvatosabban, később nyiltan lebeszélte: „Nem pálya - mondta -, amúgy is túl van
                  zsúfolva!” - hogy Vikire úgy hatott, mintha féltékeny lenne a foglalkozására, nem
                  szeretne konkurrenst nevelni magának. A harmadik hónap után Viki néhányszor a
                  megbeszélt időben fölment a műterembe, de zárva találta: Gordon nem volt otthon.
                  Később ő sem tartotta be a rendez-vous-kat, de szeszélyesen és rendszertelenül a
                  viszony tulajdonképpen még akkor is tartott, mikor Viki közelebbről megismerkedett
                  a nős emberrel. Érzelmileg az elhidegülés már teljes volt, de Viki számára nem
                  volt különösebb eset, ha néha azért fölment hozzá és egy délutánt vagy egy estét
                  együtt töltött vele.</p>
               <p>Tudta, hogy előbb-utóbb végkép el fognak szakadni egymástól, de nem vette
                  tragikusan a szakítás kilátását. Röviddel Pestre költözésük után hamarosan rájött,
                  hogy Gordon nem az az ember, akire rábízhatja magát és aki akár neki, akár a
                  családnak komolyan hasznára lehet. Sok hazugságon rajtacsípte s bár csakugyan
                  mindenkit ismert, bárhol megfordultak, színházi főpróbákon, filmbemutatókon,
                  futballmeccsen, Viki megérezte az emberek vele való viselkedéséből is, hogy
                  Gordon jelentéktelen, nem fontos ember, az úgynevezett nagyvilágnak, csak a
                  periférián él, csak statisztája és kellékese annak a színháznak, amelynek a
                  kisvárosi távlatból egyik hőseként hatott. Azt is hamarosan megállapította, hogy
                  állandóan két-három jelentéktelen színházkörüli nővel bajlódik és hogy folytonos
                  pénzzavarral küzd. Pestre költözésük második hetétől kínos ügy lappangott köztük.
                  Az anyja jégszekrényt akart venni, mert az októberi idő váratlanul fölmelegedett.
                  Otthon nem volt jégszekrényük, a romlandó dolgokat a jégveremben tartották. Gordon
                  ajánlkozott, hogy kedvezményes áron szerez valami újfajta hűtőkészüléket. Lángné
                  átadott neki százötven pengőt és Gordon megígérte, hogy három-négy nap mulva
                  leszállítja a frigidaire-t. Négy nap eltelt, az ötödik napon még meleg volt és
                  Lángné egész nap izgatottan várta a hűtőszekrényt. A hatodik napon azonban lehűlt
                  az idő s a következő héten már nemhogy jégszekrényre nem volt szükség, de fűteni
                  kellett. Aztán jött a locs-pocs és jöttek új izgalmak és bajok - el is
                  felejtkeztek az egészről. Csak mikor már megint számítani kezdett minden fillér,
                  jutott eszébe Lángnénak, hogy Gordonnál van százötven pengője, amit vissza lehetne
                  kérni. De kellemetlen lett volna nyiltan visszakérni, mert Gordon eleinte sok
                  szívességet tett nekik, reprodukciókkal látta el a csupasz falakat, színházi és
                  mozijegyeket szerzett s néhányszor, ha kint vacsoráztak s véletlenül Hoffer nem
                  ért rá s Láng Ede - mint rendesen - nem akart velük menni, ő fizette a cechet és
                  taxin vitte őket haza. De most megint május volt s a dohányuccai ötödik emeleti
                  lakásban négy fokkal melegebb a hőmérséklet, mint az uccán.</p>
             
            <milestone n="3" unit="startSubChapter"/>
               <p rend="head">3.</p>
               <p>A pénz abban az időben vált ilyen fontossá Lángéknak, mikor Viki a drogériában
                  barátkozni kezdett a nős emberrel. Lehotay nyugalmazott százados, aki átvette az
                  otthoni üzleteket, az adósságok vállalása után még tizenegyezerötszáz pengőt
                  fizetett le Lángné kezéhez, mikor felköltöztek Budapestre. Lángné a pénzből
                  csemegekereskedést akart nyitni: mióta pesti lakos lett és a lánykorából ismerős
                  uccákat járta, egyre gyakrabban kísértette a lazac, az ananász és Albert emléke.
                  Disztingvált, gusztusos üzlet a csemegebolt, majdnem olyan, mint a boltok
                  arisztokratája, a patika. Finom és tiszta árú van benne s a vevők jobbfajta
                  emberek, mert hideg vacsorát vagy inyencséget nem a cselédek, sőt rendszerint még
                  csak nem is a feleségek, hanem többnyire a férjek vásárolnak. Kocsmáról,
                  fűszerkereskedésről hallani sem akart: lazac és ananász, a két előkelő ételnemű
                  azt jelentette a volt kocsmárosnénak, amit a vassal és acéllal dolgozó lakatosnak
                  az arany és a platina. Hoffer személyesen segített neki helyiséget keresni, de
                  belső városrészekben minden tíz lépésre díszelegtek a kirakatokban a csábító
                  csendéletek s a bérek magasak voltak.</p>
               <p>Az Aréna úton, közel a CPBH-hoz volt egy üres bolthelyiség, de Lángné az utolsó
                  pillanatban visszalépett a bérlettől, mert volt annyi üzleti érzéke, hogy
                  ráeszmélt, hogy a nyomorúságos vidéken nem lehet lazacot és ananászt eladni, itt a
                  kenyér is ínyencfalat. Végre sok meddő keresés és tárgyalás után elhatározták,
                  hogy tavaszra halasztják az üzletalapítást. Közben természetesen fizetni kellett a
                  háromszobás lakás bérét és az élet is pénzbe került. Lángné optimista volt,
                  eleinte nem túlságosan vigyázott a pénzre. Csak akkor riadt meg, amikor januárban
                  megkapta a folyószámlakivonatot a bankfióktól, ahol a kis tőkét elhelyezte s
                  megállapította, hogy néhány hónap alatt a pénz egyharmadának a nyakára hágtak.</p>
               <p>Pedig Lili révén is befolyt vagy 1500 pengő. Hoffer csakugyan kezébe vette Lili
                  menedzselését. Egy autókarosszériagyár, egy szappangyár és egy iparművészeti
                  műhely megvették a képét plakátnak és vignettának. A képeket Gordon készítette,
                  vonzó eredetiséggel, de amily sorrendben követték egymást a vállalatok, olyan
                  sorrendben fizettek kevesebbet. Ezt a hanyatló értékelést Lángné az egész vonalon
                  észrevette. Amikor először jelentek meg, mint állandó pesti lakosok, a dunaparti
                  korzón, a tömeg összetorlódott körülöttük, mutogatták egymásnak Lilit,
                  leplezetlenül mustrálták, amit nem is lehetett rossznéven venni, mert hiszen
                  önként szolgáltatta ki magát a nyilvánosságnak s mindenkinek joga volt, hogy a
                  „hivatalos” bírálat után egyéni véleményt is alkosson róla. Nemcsak Lilinek, még
                  neki is kínos volt ez az első kivonulás - hamarosan be is menekültek az egyik
                  szálloda halljába. Amikor először jelentek meg egy főpróbán, a szenzáció még
                  eleven volt s egy sereg ismert név, írók, színészek, színésznők és női szabók és
                  autóképviselők mutatták be magukat nekik Gordonnal. De már az első vacsora az
                  előkelő café restaurantban főkép a pincérek között támasztott izgalmat, mert a
                  hűvös, tudatosan tartózkodó közönség azzal éreztette exkluzivitását, hogy a
                  tömegszenzáció hősnőjéről nem vesz tudomást. A következő főpróbán már látni
                  lehetett, hogy kezdik megszokni őket, kezdenek napirendre térni fölöttük.
                  Ismeretségi körük tulajdonképpen alig bővült. A sok ember közül, akikkel
                  összejöttek, senkinek se váltak annyira fontosakká, hogy keresse a velük való
                  gyakori érintkezést. A jelentősebb ismerősöket visszatartotta a társaságuktól
                  hírességük ordináré exponáltsága, aminthogy volt ebben a hírességben valami
                  komikum is, ami miatt nem lehetett őket egészen komolyan venni. S amellett Lili
                  félszegsége, társalgási tehetetlensége még azokat is elbágyasztotta, akiket nem
                  zavart a nyilvánosság leplezetlenségre feljogosított érdeklődése. Lilivel egyelőre
                  nem lehetett mihez kezdeni. Egy színigazgató jelentékeny összeget ígért, ha fellép
                  az őszi revüben. Nem lett volna semmiféle aktív szerepe, csak a képek végén, a
                  tabló centrumában kellett volna megjelennie sokféle kosztümben. Előbb hallani sem
                  akart a színházról, majd, amikor az anyja, Hoffer és Gordon együttesen
                  megpuhították, végre elszánta magát, megjelent a próbán. De két-három nap mulva
                  kiderült, hogy hasznavehetetlen, mert ha színpadra lép, megdermed, a mozdulatai
                  mint egy automatáé s ijedtében annyira elváltozik az arca, hogy a szépsége
                  eltűnik. Az igazgató lemondott a szerepeltetéséről, holott a királynő színpadi
                  debűjét már erősen reklámozták. Ugyanígy járt a filmmel is: amikor a gép elé állt,
                  hogy próbafelvételt csináljanak róla, az arca eltorzult, kiderült, hogy „nem jó
                  filmarc” s hogy alig észrevehető orrhangja, amely beszédhangjának szinte
                  megindító lágyságot adott, a mikrofónon túlságosan megnőtt. Ez a két út, a színház
                  és a film tehát bezáródott Lili előtt. Közben körülbelül el is teltek a
                  királynőség mézeshetei s Hoffer rájött, hogy a reklámkonjunktúra múlóban van.
                  Lángné is beletörődött, hogy kevésbé csillogó megoldásról kell gondoskodnia. Mi
                  lehet Liliből? - dobta fel Lángné többször a kérdést, egymásután elvetette a
                  varrodát, a kalaposságot, az irodát, az iparművészetet, mert megállapította, hogy
                  effajta munkákhoz nincs készsége. Megint nem maradt más, mint a szépsége, a teste
                  s ez a test is csak a szabályos keretek között, a házasságban válhatik értékké.
                  Viki más. Viki már alig birja a tétlenséget. Két cseléd helyett dolgozik, főz,
                  takarít, ő sürgeti a legtürelmetlenebbül, hogy kezdjenek már valamihez, nyissák
                  meg a boltot, különben elmegy máshová, elszegődik boltilánynak, akár a nős
                  emberhez, Korompayhoz, a drogériába, de nem tud így élni, megőrül az unalomtól. A
                  férje és Lili minden melankóliájuk ellenére is láthatóan otthonosan érezték
                  magukat az ötödikemeleti zárt szobákban, de neki és Vikinek folyton hiányzott a
                  világgal való állandó kapcsolat, amelyet a kocsmán keresztül megszoktak. Hiányzott
                  a mozgás, a robaj, az uccán jövő-menő emberek változatossága, a hírek, amelyek
                  frissiben eljutottak hozzájuk - itt, az ötödikemeleti, pesti bérházban, ahol csak
                  a szomszéd háztető látszott, szinte vidékibbnek érezték magukat a tétlen és
                  eseménytelen délutánokon, mint a Nádor uccában. Vikivel nem lesz baj, ő majd
                  megtalálja a helyét. Bár semmi kézzelfogható bizonyítéka nem volt rá, egészen
                  bizonyosra vette, hogy Vikinek viszonya van Gordonnal. Nem esett éppen jól neki,
                  de nem is volt lesújtva, mert tudta, hogy Viki sorsa ezen múlik. Az ő sorsára se
                  volt különösebb hatással, hogy kinek adta oda magát. De Lilinél minden azon múlik,
                  hogy feleségül vegyék, Lilit férjhez kell adni.</p>
               <p>A legtermészetesebb és legegyszerűbb az lenne, ha Hoffer venné el feleségül.
                  Kicsit Hofferben is csalódott ugyan, az ő rangját, jelentőségét, nimbuszát is
                  megtépázta a közelség, amelyben most, a gyakori együttlétben látta. Már tudta,
                  hogy nem az ország nagyiparosai közül való s lassanként észrevette az iroda falán
                  kifüggesztett gyári felvétel túlzásait is: hogy a CPBH kis betónbódé a sáros udvar
                  végén, amelyhez valahogy, nem egészen arányosan, jogosan kapcsolódik a belvárosi
                  üzlet és egy fél házat ellepő transzparens az Oktogonon. De ha már a régebben
                  megcsodált amerikaiassága is széllelbéleltségnek hatott rá, mégis jobb parti, mint
                  otthon a kisvárosban akárki, Lajoskáról nem is beszélve.</p>
               <p>Természetesen nem biztos, hogy elveszi, mert erről eddig még nem beszélt. Aztán
                  Lilin is múlik valami. Lajoskát már nem emlegeti, de unalmas rosszkedve sokszor az
                  idegekre megy.</p>
            <milestone n="4" unit="startSubChapter"/>
               <p rend="head">4.</p>
               <p>Lángné tehát elhatározta, hogy Hoffer elveszi Lilit feleségül. Hogy Hoffer el is
                  vegye, ehhez arra volt szükség, hogy mindenképpen megtartsák a környezetükben. A
                  lány láthatóan nem tartott ellenszenvet iránta, sőt a sok új, futó ismerős között,
                  a zavarban, amely Pestre költözésük óta elfogta, szinte beléfogódzott, mint egy
                  régebbi, már meghittebb barátba. S aztán hatással volt rá Hoffer buzgalma is,
                  amellyel segíteni akart rajta. Már beletörődött, hogy a szépségét megpróbálják
                  értékesíteni, megszokta, hogy a saját lábával találkozzék valamelyik uccasarkon,
                  ahol hónapok után még nem ragasztották át orfeum- és poloskairtó-plakátokkal a
                  királynő lábát. A láb-plakát egyébként a Nádor uccán sem keltett felháborodást.
                  Szafirék megpróbálták ugyan járatni a szájukat, de a városban akkorra már
                  elterjedt a hír, hogy Láng Edéék Pestre költöznek, hogy Lilit egy gyáros veszi el
                  feleségül s a szóbeszédtől eltúlzott legendák is elterjedtek. A kisváros közönsége
                  bizonyos büszkeséggel olvasta a plakát szövegét, szinte komolyan vette, hogy az
                  „egész világ a királynő lábánál hevert”.</p>
               <p>Pál doktorral nem találkozott többé. Kormos Lenkétől értesült másnap, hogy Lajoska
                  hazautazott az anyjához, aki állítólag súlyosan megbetegedett. Lili tudta, hogy
                  megfutott előle. Egyszer arra gondolt, hogy talán félt, hogy nem állja meg és
                  mégis elmegy hozzá, hiszen azért szerette. Máskor viszont arra gondolt, hogy a
                  demonstratív elutazással hozta végkép tudomására a városnak, hogy többé nincs
                  közük egymáshoz. Lángné szerint Rózsi néni tanácsolta neki, hogy elutazzék. Egyre
                  valószínűbben hangzott a pletyka, hogy Láng Trudet össze akarják hozni
                  Lajoskával.</p>
               <p>Mikor elköltöztek, Lili szinte ünnepélyesen lemondott Lajoskáról, de
                  boldogtalansága változatlanul hozzákötötte. Sőt, mióta nem látta, nem tudott róla,
                  nem csókolózott vele, nagy átalakuláson estek át az indulatai: testileg kezdte
                  nélkülözni Lajoska közelségét. Azelőtt legfeljebb, ha gondolt rá, hogy valamikor,
                  ha majd megesküdtek, Lajoskáé lesz testileg is, most sokszor féléjszakán keresztül
                  nem aludt, mert átfült a teste eddig ismeretlen, elcsigázó nyugtalanságtól.
                  Eleinte közös szobában aludt Vikivel. A nénjére már otthon gyanakodott, anélkül,
                  hogy önmagának be merte volna ismerni. Sokszor lesütötte a szemét a kékárkú
                  szemétől, - már abban az időben, amikor Ardó Guszti két hétig Elemér szobájában
                  lakott s Viki minden este éjfélig benn volt nála. De most szinte lehetetlen volt
                  észre nem vennie a lány leplezetlen manipulációit, hogy viszonya van Gordonnal.
                  Úgy viselkedett, mint aki nem is titkolja, mint egy asszonynővér. Lilinek eleinte
                  szégyenletesen fájt a felfedezés, hogy a testvére nem szűz. De később, néha
                  irígyelte is Vikit, mert azé lehet, akit szeret. Viki már tizenkétéves kora óta
                  hajtogatta, hogy nem várja meg a házasságot, ha egyszer szeretni fog valakit,
                  gondolkozás nélkül az övé lesz. Már hétéves korában tőle tudta meg Lili, hogy ők
                  hogy születtek. Akkor még ő is a hálószobában aludt együtt a szülőkkel és hosszú
                  ideig remegett, hogy egyszer a Vikitől teljes részletességgel ismertetett aktus a
                  füle hallatára lejátszódik.</p>
            <milestone n="5" unit="startSubChapter"/>
               <p rend="head">5.</p>
               <p>Most néha úgy vágyódott Lajoskára, hogy megundorodott magától. De Lajoska nem volt
                  ott, ellenben délutánonként Hoffer jött fel feketére. Az anyja ilyenkor tízperces
                  diskurzus után bocsánatot kért, mert nem tudja nélkülözni a délutáni alvást,
                  Vikinek a konyhában akadt dolga. Az apját Lángné, röviddel Pestre érkezésük után,
                  délutánonként száműzte egy közeli kávéházba.</p>
               <p>- Ne ülj folyton itthon, egy férfinak mégis csak kell valami után nézni! - mondta
                  Lángné.</p>
               <p>- Mit keresek én a kávéházban? - kérdezte Láng Ede csodálkozva.</p>
               <p>- Próbálj ismerkedni, valami üzletet csinálni. Pesten minden a kávéházban
                  történik! - magyarázta Lángné.</p>
               <p>Láng szeretett volna otthon maradni, csendesen meghúzódni egy sarokban, vagy
                  bevásárolni a boltokban, vagy segíteni a ház körül, de sohase volt rá szükség.
                  Végül olyan lelkiismeretfurdalást érzett a feleslegessége miatt, hogy szinte
                  örült, hogy a kávéházban vezekelhetett. Rendszerint uzsonnáig olvasgatta a
                  lapokat, amelyek egész kevéssé érdekelték, aztán elindult hazafelé, óvatosan
                  körülnézve minden sarkon, mert félt a forgalomtól.</p>
               <p>Egyszer valamivel korábban érkezett haza s hosszas csengetés után Lili nyitott
                  neki ajtót. Egyszerre eszméltek rá mindketten, hogy Lángné tervszerűen hagyta a
                  lányt egyedül Hofferrel. Amikor apa és lánya egyedül maradtak, nem mondták ki,
                  amire gondolnak, de mindketten tudták, hogy ugyanazt gondolják.</p>
               <p>- Régen ment el a mama? - kérdezte Láng rosszkedvűen.</p>
               <p>- Fogalmam sincs - felelt Lili.</p>
               <p>- Hova mehettek ilyenkor?</p>
               <p>- Nem mondtak semmit.</p>
               <p>Lángné negyedóra mulva hazaérkezett. A közelben megtekintett egy bolthelyiséget.
                  Mikor Lili átment a másik szobába, Láng Ede, hosszú idő után először, ismét
                  megpróbálta összeszedni magát.</p>
               <p>- Legalább Viki maradt volna itthon! - kezdte.</p>
               <p>- Viki a dolgai után jár.</p>
               <p>- Hogy lehet egy lányt egy fiatalemberrel egyedül hagyni a lakásban?</p>
               <p>- Miért? Mi történik vele?</p>
               <p>- Tudom, hogy semmi - mondta Láng gyorsan -, de... nem szokás. És mit gondol az a
                  fiatalember, ha látja...?</p>
               <p>- Semmit se gondol. Hoffer nem a te kedvedért, nem is az én kedvemért jár ide,
                  hanem Lili kedvéért. Veled hagyjam egyedül? - kérdezte megsemmisítő gúnnyal.</p>
               <p>Láng nem felelt, legszívesebben már visszavonult volna.</p>
               <p>- Hoffer szereti Lilit, ezt a vak is látja és én azt akarom, hogy elvegye
                  feleségül. Ez csak elég tisztességes dolog?</p>
               <p>Lángot nem nyugtatta meg ez a beszélgetés. Ezentúl korábban járt haza a
                  kávéházból. Rendszerint nem találta a feleségét otthon, de ha nem is ment el
                  hazulról, a konyhában vagy a harmadik szobában tartózkodott. Ő a szomszédban, a
                  hálóban leült a dívánra és csendesen cigarettát töltött. Időnkint benyitott,
                  mintha dolga lenne az uccai szobában, az ebédlőben, ahol Lili a régi dívánja
                  sarkában kuporgott, Hoffer szemben ült vele a széken, amit közelebb húzott a
                  dívánhoz. Láng sohasem tapasztalt semmi rendelleneset, de nyomban azután, hogy
                  benyitott hozzájuk, az asszony is bekukkant és mintha hirtelen sürgős
                  közölnivalója lenne, látszólag nyugodtan rászólt:</p>
               <p>- Ede, gyere csak!</p>
               <p>Ilyenkor nagy összecsapások voltak köztük. Egy alkalommal Lángné nyiltan
                  odavágta:</p>
               <p>- Mit zavarod folyton őket? Szeretik egymást és ha akármi lesz is? Ma a férfiak
                  vagy azt a nőt veszik feleségül, akinek százezrei vannak, vagy azt, akivel...</p>
               <p>- Berta, az Istenért! - vágott közbe Láng. - Hogy mondhat ilyet egy anya a saját
                  lányáról?!</p>
               <p>- ... akivel jól érzik magukat - fejezte be Lángné enyhébben, mint ahogyan
                  eredetien elgondolta s aztán hátatfordított neki. De Láng ezután még hamarább
                  jött vissza a kávéházból és nem mozdult az őrhelyéről. Hoffer egyre idegesebb lett
                  a tudattól, hogy az öreg a szomszéd szobában csőszködik. Holott eddig igazán nem
                  történt semmi, legfeljebb, ha a kezét vette néha a kezébe, de hamarosan el is
                  eresztette, olyan élettelenül, mártíri eltökéltséggel engedte át. Hoffer sejtette,
                  hogy az asszony meg akarja fogni, férjhez akarja adni hozzá a lányt. Ezen sokat
                  mosolygott magában, mert fölöttébb ravasz embernek érezte magát s tudta, hogy
                  nincs olyan mesterkedés, amellyel őt be lehetne fonni. De a lány tetszett neki,
                  egyre jobban kívánta s tartózkodása, amelyet ajándékokkal, látszólagos önzetlen
                  buzgalmával nem tudott leküzdeni, ingerelte is. Sokszor viszont éppen ez a
                  tartózkodás vette el a kedvét a céltalan időtöltéstől.</p>
               <p>- Mondja, Lili, úgye maga nem szívesen van velem?</p>
               <p>- Dehogynem - felelte a lány.</p>
               <p>- Mindig azt érzem, ha itt ül mellettem, hogy valahol egész máshol van.</p>
               <p>- De igazán nem.</p>
               <p>- Tudna maga engem szeretni?</p>
               <p>- Erről még nem gondolkoztam, - felelte a lány őszintén.</p>
            <milestone n="6" unit="startSubChapter"/>
               <p rend="head">6.</p>
               <p>Ilyen válaszok után határozta el, hogy nem megy többet Lángékhoz. Egyszer három
                  napig elmaradt, akkor Lángné fölkereste a gyárban.</p>
               <p>- Erre jártam, gondoltam benézek, - mondta az üzleties udvariassággal viselkedő
                  Hoffernek.</p>
               <p>- Nagyon örülök. Foglaljon helyet, nagyságos asszony.</p>
               <p>- Mondja, Sándor, mért nem jön hozzánk? Maga is cserbehagy bennünket? Gordont
                  hetek óta nem látni. Így bízzon az ember a barátaiban?</p>
               <p>- Rengeteg dolgom van most, - mondta Hoffer. - Kezdődik a tavaszi szezon.</p>
               <p>- Egy félórája csak van néha a mi számunkra is? Legyen hozzám őszinte.
                  Összevesztek Lilivel?</p>
               <p>Hoffer most hangot változtatott.</p>
               <p>- És különben is - mondta panaszkodóan -, őszintén szólva, azt hiszem, hogy Lili
                  nem örül nagyon a látogatásaimnak.</p>
               <p>- Téved! - vitatkozott hevesen. - Ha éppen tudni akarja, ő küldött ide.</p>
               <p>Mikor Lángné hazament és elmondta Lilinek, hogy meglátogatta Hoffert és az ő
                  nevében, az ő megbízásából eloszlatta a félreértéseket, Lili tiltakozott, de végül
                  az anyja elhallgattatta.</p>
               <p>- Én azt akarom, hogy ez a Hoffer elvegyen.</p>
               <p>- De én nem szeretem, mama. És különben is, sohasem fog elvenni.</p>
               <p>- Honnan tudod?</p>
               <p>- Ha el akarna venni, beszélne róla.</p>
               <p>- Lajoska beszélt róla, mégsem vett el, - vágott vissza Lángné gúnyosan.</p>
               <p>Hoffer három nap mulva ismét megjelent s megint elkezdődtek a kettesben töltött,
                  akadozó, eseménytelen üldögélések. Egy tavaszi délután azonban, amikor Láng Ede a
                  szokottnál is gyakrabban zavarta őket, búcsúzáskor ezt mondta Lángnénak:</p>
               <p>- Holnap megkocsikáztatnám Lilit a hegyekben. Ma van az első szép nap. Remélem,
                  hogy holnap is...</p>
               <p>- Én elengedem, csak ne hajtson túlgyorsan.</p>
               <p>- Na és... Lilike?</p>
               <p>- Én még mindig influenzás vagyok - felelte Lili védekezve.</p>
               <p>- Annál inkább - erősködött Hoffer -, a tiszta hegyi levegő csak használhat.</p>
               <p>Láng Ede másnap egész délelőtt tiltakozott, de nem tudta megakadályozni, hogy Lili
                  délután két órakor be ne üljön Hoffer kék Buickjába. Budán még tél volt, de a
                  Hidegkúti úton már érezni lehetett a poshadt avar párás, fülledt, tavaszeleji
                  szagát. Lili elálmosodott, alig tudta nyitvatartani a szemét. Mikor a hűvösvölgyi
                  erdőhöz értek, Hoffer lassított, majd egy szép tájkép előtt megállította a
                  kocsit.</p>
               <p>- Nézzen itt körül! Én gépember vagyok, de ez gyönyörű! Hát nem jobb itt, mint a
                  szobában?</p>
               <p>- De igen - felelt Lili révedezve.</p>
               <p>- Maga még talán nem is látta a budai hegyeket? De érzem, most is másra
                  gondol...</p>
               <p>- Dehogy.</p>
               <p>Lili megfeszítette a nyakát, de - másodpercnyi tusakodás után - nem akadályozta
                  meg, hogy Hoffer ráhajoljon és megcsókolja. A kis, húsos száj rátapadt és Lili
                  minden ellenállása abban merült ki, hogy szorosan összezárta ajkait. Aztán érezte,
                  hogy a férfi keze a keblére téved. Nem ellenkezett. Nem volt kellemetlen érzés,
                  sőt a szédülés, ami elfogta, majdnem jólesett. De ez a kellemesség nem volt
                  semmiféle kapcsolatban Hoffer személyével. Amikor Hoffer egészen magához
                  szorította, hirtelen erélyesen kitépte magát a karjából.</p>
               <p>Hoffer nem bántódott meg, egyelőre megelégedett ennyi eredménnyel.</p>
               <p>- Halad a dolog - állapította meg ravaszul.</p>
            <milestone n="7" unit="startSubChapter"/>
               <p rend="head">7.</p>
               <p>Lili ezen az éjszakán szinte semmit sem aludt. Ébren hánytorgott a nyugodtan alvó
                  Viki mellett. A délutáni kaland felzaklatta, de Hoffer kerek arca fel sem merült a
                  képzeletében. Az izgalom, ami benne rekedt, megint csak Lajoskához kapcsolódott.
                  Másnap gyűlölte magát, hogy nem védekezik Hoffer csókjai ellen. Ezentúl hetenként
                  kétszer-háromszor kiautóztak, hol Budára, hol Gödöllő vagy Fehérvár felé. Hoffer
                  egyre fesztelenebb és mohóbb lett és Lili sokszor halálosan kétségbe volt esve,
                  mert ellenállás nélkül engedi, hogy napról napra többet derítsen fel belőle. Egy
                  este az autó nem kanyarodott be a Dohány uccába, tovább futott a Rákóczi úton,
                  befordult az Aréna útra és megállt a gyár előtt. Hoffer csak ott mondta meg, hogy
                  egy fontos aktát, amelyre még este szüksége lesz, magához akar venni. Bementek az
                  irodába. Az igazgató felcsavarta a lámpát és mintha csakugyan papírért jött volna,
                  keresgélni kezdett az íróasztalon.</p>
               <p>- Pech! - mondta és csettintett az ujjával -, azt hiszem, bent felejtettem a
                  főüzletben. No, de ha már itt vagyunk, megiszunk egy cointreau-t.</p>
               <p>Beöntött a poharakba, leült a lány mellé a dívánra, folytatta a flörtöt, átkarolta
                  és megcsókolta. A lány hirtelen ráeszmélt, hogy komoly veszélyben forog.
                  Elhúzódott tőle, de a férfi most már vehemensen rátámadt.</p>
               <p>- Ne, Sándor! - mondta előbb rémülten, könyörögve.</p>
               <p>De Hoffer most már le akarta gyűrni s ekkor a lányból kitört a kiáltás. Olyan hang
                  szakadt ki belőle, amely neki is idegen volt.</p>
               <p>- Hagyjon engem! - förmedt rá durván.</p>
               <p>- Hát nem szeretsz? - lihegte Hoffer.</p>
               <p>- Nem szeretem! - rikácsolta Lili azon a hangon, amelyen valamikor az anyja
                  pörlekedett a kocsmában. - Nem szeretem! Ki nem állhatom!</p>
               <p>Hoffer elengedte, megigazította a nyakkendőjét.</p>
               <p>- Miért van úgy megijedve? - kérdezte nyersen. - Nem bántja itt magát senki! Na,
                  menjünk!</p>
               <p>Lili kivette a tükröt a retiküljéből és rendbehozta a haját. Hoffer leoltotta a
                  villanyt és udvariatlanul, anélkül, hogy hátranézett volna, kilépett az udvarra.
                  A lány megszeppenve kullogott utána. Az úton hazafelé nem beszéltek.</p>
            <milestone n="8" unit="startSubChapter"/>
               <p rend="head">8.</p>
               <p>Körülbelül ezzel a kínos esettel egyidőben történt, hogy Viki egy tavaszi délelőtt
                  elment a nős ember drogériája előtt, egy pillanatra megállt s megnézte a
                  kirakatot, aztán elindult a Belváros felé, ahol Gordonnal volt bizonytalan
                  randevúja. A Rákóczi út sarkán megállt, mert a jelzőlámpa tilost mutatott, amikor
                  valaki oldalról beköszönt az arcába.</p>
               <p>- Kezeit csókolom - mondta a nős ember hosszú kacsintás kíséretében. - Hova ilyen
                  korán?</p>
               <p>- A városban van dolgom - felelte Viki nem barátságtalanul, de nem is túlságosan
                  invitálóan.</p>
               <p>- Ha megengedi, együtt mehetünk! Megláttam az üzletből és ha nem haragszik... -
                  mosolygott Korompay és ferde tekintete alázatos hálát sugárzott.</p>
               <p>- Kérem - szólt Viki kurtán.</p>
               <p>Gyalog indultak el fölfelé a piszkos, a napfényben rikítóan rongyos és fültépően
                  lármás Rákóczi úton. A nős ember először számonkérte tőle, hogy régen nem járt az
                  üzletben.</p>
               <p>- A multkor annyi mindent összevásároltam - magyarázta Viki -, hogy most hosszú
                  ideig nem lesz szükségem semmire.</p>
               <p>- Azért benézhetne egy pillanatra - kérlelte Korompay lágyan. - Igazán boldog
                  lennék, ha befujhatnám egy kis parfőmmel.</p>
               <p>A beszélgetés eddig még az üzletember és a vevő közt folyt. Viki is ebben a
                  hangnemben válaszolt:</p>
               <p>- Nem szeretem túlságosan a parfőmöt és nem akarok visszaélni a szívességével -
                  válaszolta.</p>
               <p>- Ó, ezt minden állandó vevő igénybe veszi, de a kisasszony különös örömet okozna,
                  ha igénybe venné.</p>
               <p>- Miért?</p>
               <p>- Mert szeretném megtartani az állandó vevőim között. Tudniillik... a boltos is
                  ember, a droguista is. Ő is különbözőképpen reagál azokra, akik megfordulnak az
                  üzletben. Ne haragudjon, kisasszony, de már az első pillanatban nagy hatással volt
                  rám.</p>
               <p>Viki nevet.</p>
               <p>- Mivel?</p>
               <p>- Hát kérem?... ki tudja ezt pontosan megmondani... a megjelenésével, az egész
                  lényével.</p>
               <p>- Nagyon hízelgő - mondja Viki nevetve. - És ha még el is hinném!...</p>
               <p>- Higyje el... A legkomolyabban.</p>
               <p>- De ilyet nem illik mondani egy házas férfinak. Tudtommal Korompay úr nős ember.
                  Az a hölgy, aki a kasszában ül, a felesége?</p>
               <p>Korompay lehúnyja a szemét, felsóhajt:</p>
               <p>- Igen, a feleségem... szegény!</p>
               <p>- Miért szegény?</p>
               <p>- Nem akarom ezzel a családi szerencsétlenséggel úntatni a kisasszonyt.</p>
               <p>- Csak egészen bátran... Szimpatikus, csinos hölgy.</p>
               <p>- Valamikor csakugyan csinos volt, de...</p>
               <p>- Most is az! - vágja közbe udvariasan Viki.</p>
               <p>- De tizenkét év óta beteg.</p>
               <p>- Mi baja?</p>
               <p>A nős ember néhány pillanatig hallgat.</p>
               <p>- Nagyon beteg - mondja aztán -, kicsit kényes megmondani, de megpróbálom. Szóval,
                  olyan baja van, hogy az orvos tizenkét év óta eltiltotta a házastársi élettől.</p>
               <p>Viki meghökkenve elnémul, nem akar többet tudni az asszony betegségéről. Nem
                  szeméremből, inkább közönyből, mert ez a gusztustalan intimítás nem érdekli
                  különösebben. De a nős ember most már panaszkodik.</p>
               <p>- Elképzelheti a kisasszony, mit jelent az egy férfinak, aki, mint én, még fiatal
                  - mert hála Istennek, bár negyvenhétéves vagyok, de olyan fiatalnak érzem magam,
                  mint egy húszéves.</p>
               <p>- Szegény asszony! - sajnálkozik konvencionálisan, türelmetlenül Viki.</p>
               <p>- Igen, az asszony is szegény, de én talán még szegényebb - mondja a nős ember. -
                  Tizenkét évig úgy élni, ahogy én! És nemcsak, hogy feleségem van és még sincs
                  feleségem. De ilyen helyzetben mindkét fél állandóan ideges, az asszony is, én is.
                  Nagyon sokat kínlódunk mind a ketten.</p>
               <p>Viki most oldalról rápillant és fölfedezi, hogy a nős ember bánata hazugság.
                  Majdnem elneveti magát a ripacsszerűen eltúlzott hamis borongáson, amely az arcát
                  beárnyékolja. Ez a svihák nem úgy fest, mint aki a felesége betegsége miatt
                  lemondott az élet örömeiről. S bizonyára nem ő volt az első, akinek ujjain
                  végigzongorázott, amikor átadta a csomagot.</p>
               <p>- Úgy-e, nem haragszik - folytatta Korompay -, hogy ezzel kipakkolok, de ilyenkor,
                  amikor ilyen szép, fiatal, nekem való nővel találkozom, mindig szörnyen el vagyok
                  keseredve. Sokszor gondoltam már rá, hogy elválok az asszonytól.</p>
               <p>- Ilyenre gondolnia sem szabad - mondja Viki fölényesen.</p>
               <p>- De az embernek csak egy élete van - szavalja Korompay - és ezt az egy életet nem
                  áldozhatom fel végképpen másért, bármilyen sajnálatraméltó is az illető.</p>
               <p>- Nem szabad ennyire önzőnek lenni!</p>
               <p>- Hát a feleségemnek szabad? Ha én néha azt mondom neki: nézd, anyukám, ez az élet
                  tűrhetetlen, én neked adom a péceli házamat és adok tisztességes havi apanázst -
                  a tíz körmével rohan nekem. A feleségem megkövetelheti tőlem, hogy véglegesen
                  lekössem magam?...</p>
               <p>- De hiszen segít az üzletben is!</p>
               <p>- Segít, segít, de ezt egy alkalmazott is elvégezhetné.</p>
               <p>- Nézze csak, Korompay úr - akarja most már befejezni Viki a kényelmetlen
                  beszélgetést -, hogy jövök én ahhoz, hogy ezeket a diszkrét magánügyeket
                  végighallgassam?</p>
               <p>- Higyje el, kisasszony, nem mondom el mindenkinek! Csak annak mondom el, akiről
                  érzem, hogy érdemes rá és megért engem. De a kisasszonyt az első perctől, amikor
                  bejött az üzletbe...</p>
               <p>- De hiszen nem is ismer!...</p>
               <p>- Nem fontos... nekem van szemem.</p>
               <p>- Nem is tudja, hogy ki vagyok, a nevemet sem tudja.</p>
               <p>- Az sem fontos... De ha meg akar tisztelni, akkor most megmondja.</p>
               <p>Viki nem becsüli sokra Lili királynőségét, de ha idegenekkel összekerül, mégis
                  mindig a királynővel való kapcsolatának hangsúlyozásával vezeti be az ismerkedést.
                  Most is megmondja, hogy az idei szépségkirálynő nővére.</p>
               <p>- Á, igen - mondja a nős ember más hangon, kicsit csalódottan, nagyképűen,
                  fontoskodva, mint akinek a dologról véleménye van -, szép lány, láttam a képét,
                  valami kozmetikai reklámon is rajta volt. De ha szabad őszintének lenni...</p>
               <p>- Csak tessék!</p>
               <p>- Megmondom nyiltan, nem vagyok túlságosan elragadtatva ezektől a
                  szépségkirálynő-választásoktól.</p>
               <p>- Miért? - kérdi Viki megütődve. - Manapság...</p>
               <p>- Igen, de az emberek ma is arra gondolnak, hogy...</p>
               <p>Viki kényszeredetten nevet.</p>
               <p>- Mire gondolhatnak? És ha ismerné a húgomat...?!</p>
               <p>- Igen, tudom, biztosra veszem, dehát szóval, ezen a téren más ízlésű vagyok.
                  Általában konzervatív ember vagyok. A hangoshíradóban láttam egy ilyen választást,
                  olyan, kérem, mint amikor a lóversenyen fölvezetik a starthoz a lovakat. Volt már
                  lóversenyen?</p>
               <p>- Még soha. Nem is érdekel.</p>
               <p>- Engem sem - mondja felvillanó szemmel. - Csak az ügetőre járok.</p>
               <p>Viki még ügetőn sem volt.</p>
               <p>- Pedig meg kell néznie. Ha egyszer megnézte, minden versenyre kimegy. Én is így
                  jártam: egyszer kimentem, nem volt jobb dolgom és egy év mulva már két lovam
                  futott a mezőnyben zöld-piros dresszel. Sajnos, a kezem alatt nem nyertek a lovak,
                  de ahogy eladtam őket, azonnal favoritok lettek. Ilyen az én formám. Ha megengedi,
                  egyszer kikísérem az ügetőre.</p>
               <p>- Majd egyszer - hagyta helyben Viki szórakozottan, mert az Eskü tér és Váci ucca
                  sarkán már fölfedezte Gordont, aki hosszú idő után először hamarabb jelent meg a
                  rendezvous-n, mint ő.</p>
               <p>- Bocsásson meg - mondta Viki hirtelen -, várnak rám.</p>
               <p>Korompay csalódottan kérdezte:</p>
               <p>- Elmegy? Jaj, de sajnálom.</p>
               <p>- Hiszen találkozunk még.</p>
               <p>- Úgy-e, megígéri, hogy hamarosan bejön az üzletbe.</p>
               <p>- Ha arra járok, örömmel.</p>
               <p>De két hétig nem ment be a drogériába, mert minden megmagyarázható ok nélkül
                  Gordonnal való viszonya új lángra lobbant. Délutánonként megint együtt voltak a
                  műteremben.</p>
            <milestone n="9" unit="startSubChapter"/>
               <p rend="head">9.</p>
               <p>Lángné akkor veszítette el először a lélekjelenlétét, amikor Hoffer elmaradt a
                  háztól. Kifaggatta Lilit, de a lány az inzultustól még mindig megzavartan, nem
                  mondta el a részleteket, bár körülbelül sejttette, hogy mi történt. Lángné nem
                  tehetett neki szemrehányást - mégsem követelheti a lányától, hogy engedje, hogy
                  elcsábítsák a gyárirodában. Viki is próbálta kivallatni:</p>
               <p>- Nekem csak megmondhatod! - erőszakoskodott, amikor az eset után következő
                  negyedik estén együtt vetkőztek.</p>
               <p>Lili már fölvette hálóingét, bebújt az ágyba, hátatfordított neki.</p>
               <p>- Nem, nem, útálom! - mondta sötéten.</p>
               <p>- Miért? - kérdezte Viki. - Miért nem mondod el, hogy mi volt?</p>
               <p>- Hagyj békén - förmedt rá a lány, behúnyta a szemét és nem szólt egy szót
                  sem.</p>
               <p>Viki nem érdeklődött tovább. Sohasem voltak egymással bizalmas lábon. Nem, mintha
                  Viki szerette volna, hogy ugyanolyan legyen, mint amilyen ő, de sokszor azt hitte,
                  hogy nem is nő. Önmagára gyakran dühös volt, hogy ki van szolgáltatva a testének
                  és bár Gordonhoz semmi sem köti, legkevésbé valamilyen érzés vagy megbecsülés,
                  néha ebéd után, ha elnyújtózik a dívánon, pillanatok alatt ellenállhatatlanul
                  megérlelődik benne a kívánság, hogy elmenjen hozzá. Ilyenkor lehúnyja a szemét és
                  erőltetetten aludni próbál, de pár perc mulva többnyire felpattan és elindul a
                  Munkácsy ucca felé. Sokszor gondolt rá, amikor hosszabb ideig nem járt Gordonnál:
                  mi történnék, ha a fiú közben elköltözött volna a Munkácsy uccából s a műteremben
                  egy idegen fényképészt vagy festőt találna? Nem, nem bizonyos, hogy visszafordulna
                  a küszöbről. Gyakran megleckéztette magát, mert rossz taktikus: nem tudja
                  elhitetni a férfiakkal, mint a legtöbb nő, hogy az „ügy” kevésbé fontos neki, mint
                  nekik, holott a nőnek általában úgy kell viselkednie, mintha odaadása önfeláldozás
                  lenne, mintha azért, amit ad, nem kapna semmit. Sőt később, amikor Gordonnal való
                  szerelmük lanyhult, dühös szégyenkezéssel állapította meg, hogy a férfi
                  viselkedésében egyre több az erőltetettség - mintha csak udvariasságból, a
                  szituáció kényszeréből vagy gyávaságból ölelte volna meg, de őt ez nem zavarta:
                  legfeljebb utólag, hazafelé menet bosszankodott rajta. Sokszor a homlokáig
                  elpirult, ha nyilvános helyeken fölfedezte magában, hogy pillanatok alatt úgy
                  kíván meg férfiakat: színészt a színpadon, fiatal arisztokratát a bárban, sőt a
                  szép szőke pincért az étteremben, ahogy a férfiak kívánhatják meg a nőket.
                  Önmagáért való jóság és szükségesség volt számára a testi szerelem, melyben
                  pillanatnyilag fel tudott áldozni minden tisztességet és méltóságot és nem
                  értette, hogy Lili ilyen halálos útálattal védekezik ez ellen az alapjában jóképű,
                  rokonszenves, gavallérosan áldozatkész és szemmelláthatóan szerelmes Hoffer ellen,
                  akit ő férfinak is egészen kívánatosnak tartott.</p>
            <milestone n="10" unit="startSubChapter"/>
               <p rend="head">10.</p>
               <p>Viki ezután nem firtatta tovább, hogy mi történt a gyárirodában, de Lángné sehogy
                  sem tudott beletörődni Hoffer elvesztésébe, mert kétszeresen keresztülhúzta a
                  számításait. Egyrészt gondolatban már túlságosan beleélte magát, hogy a veje lesz,
                  másrészt - és pillanatnyilag ez volt a súlyosabb szempont - szüksége volt Hoffer
                  segítségére, sőt anyagi közreműködésére is. Most már legfőbb ideje, hogy megnyissa
                  az üzletet. Tisztán látta, hogy ha sürgősen nem fog valamihez, tél elejére felélik
                  a pénzüket. Éppen most akart komolyan hozzálátni, hogy ismét helyiséget keressen s
                  arra számított, hogy Hoffer autóján bejárhatják egy délután a várost s aztán, ha a
                  bolt alapítására kerül a sor, ha nem is kér közvetlenül pénzt Hoffertől, majd úgy
                  irányítja a dolgokat, hogy a gyáros önként felajánlja vagy talán ő fogja ajánlani
                  neki, hogy csendestársként lépjen be az üzletbe néhány ezer pengővel. A bankban
                  levő pénzük máris kevés volt a csemegeüzlet megnyitásához, a berendezésre talán
                  elég lett volna, de árura és forgótőkére alig. Most az egész terv felborult.
                  Hoffer tíz napja nem jelentkezett. Sokszor szeretett volna nekiesni Lilinek, de
                  nyiltan nem vonhatta felelősségre és szeszélyekkel, ingerültségével gyötörte. Lili
                  bűntudattal tűrte a szekatúrát, mert érezte, hogy egy kicsit a család sorsáért is
                  felelős. Végül Lángné elhatározta, hogy kimegy Hofferhez a gyárba és beszél
                  vele.</p>
               <p>Hoffer ezúttal nyilt barátságtalansággal fogadta, hogy nem is merte a keresztnevén
                  szólítani. Igazgató úrnak címezte, mint amikor először volt a gyárban, hogy eladja
                  a királynő lábát.</p>
               <p>- Nagyon rosszul esik mindnyájunknak - kezdte bizonytalanul -, hogy igazgató úr
                  ilyen hirtelen elmaradt tőlünk.</p>
               <p>Hoffer most is túlhalmozott munkájára hivatkozott, majd külföldi üzletbarátai
                  látogatására.</p>
               <p>- És nem is számíthatunk rá, hogy rövidesen szerencsénk lesz? - kérdezte
                  Lángné.</p>
               <p>Hoffer letette a ceruzát az íróasztalra, felállt, keresztbevetette a lábát s a
                  tenyerével megtámaszkodott a csőfotőjben.</p>
               <p>- Nézze, nagyságos asszony - mondta ünnepélyesen, de ridegen -, nyiltan akarok
                  magával beszélni.</p>
               <p>- Ez a legokosabb! - mondta Lángné reménykedve, lelkesebben.</p>
               <p>- Nem akarok kertelni - folytatta Hoffer. - Ön is tudja és hazudnék, ha tagadnám,
                  hogy nekem Lilike nagyon tetszett, sőt ma is tetszik.</p>
               <p>- Maga is tetszik Lilinek! Ez nem vitás.</p>
               <p>- Lehet, hogy nem vitás... de Amerikában megszoktam, hogy kimondom nyiltan, amit
                  gondolok és akarok. Igyekeztem bebizonyítani, hogy Lilike...</p>
               <p>- Ne haragudjon - vágott közbe Lángné -, de én, mint tapasztalt asszony mondom,
                  hogy nem tudott vele bánni.</p>
               <p>- Lehet, hogy nem tudtam vele bánni, de mindenesetre bebizonyítottam, hogy mióta
                  csak felköltöztek, állandóan törődök az ügyeikkel. Sajnos, nem rajtam mult, hogy
                  nem lehetett nagyobb eredményeket elérni.</p>
               <p>- Ebben tökéletesen igaza van. Lili olyan ügyefogyott...</p>
               <p>- És a viszonyok is rosszak. Sajnos, ma nem lehet egy ilyen szépségkirálynőséget
                  hosszú ideig gyümölcsöztetni. Színház, mozi nem sikerült, a reklámok befagytak. De
                  még mindig itt voltam én! - mondta hangsúlyozottan.</p>
               <p>- Ezért nagyon is hálás vagyok magának!</p>
               <p>- Erről van szó, nagyságos asszony. Én kimondtam nyiltan, végül is maga okos
                  asszony, magának meg lehet mondani. Hajlandó lettem volna komolyabb áldozatokra
                  is...</p>
               <p>- Ha...? - vágott közbe Lángné idegesen.</p>
               <p>- Nézze - folytatta Hoffer más hangon -, én nem titkolom: nem akarok megnősülni.
                  Elvből. Sohasem fogok megnősülni, ostobaságnak tartom, hogy az ember lekösse
                  magát. Tizenhétéves koromtól vándoréletet élek, megszoktam a szabad mozgást. Ezt
                  kijelentem nyiltan, én nem nősülök, de mellettem egy nőnek akkor is jó dolga van,
                  épúgy megbecsülöm... csak éppen az a tudat, tudja...</p>
               <p>Lángné kábultan hallgatta. Végül monotónul ezt mondta:</p>
               <p>- Furcsának tartom, igazgató úr, hogy ezt így szemtől szembe megmondja egy
                  anyának.</p>
               <p>- Mert őszinte vagyok - mondta Hoffer önérzetesen -, egy pillanatig sem akartam
                  félrevezetni. S hogy látom, hogy nem érem el a célomat, nem erőszakoskodom, hanem
                  lojálisan visszavonulok.</p>
               <p>Lángné néhány pillanatig tanácstalanul ült a széken. Végül nagynehezen
                  felállt.</p>
               <p>- Hát akkor... igazán sajnálom!</p>
               <p>- Én még jobban. De becsületes ember vagyok, nem akarok becsapni senkit...</p>
            <milestone n="11" unit="startSubChapter"/>
               <p rend="head">11.</p>
               <p>Lángné letörten lépett ki az uccára. Nem, nem viselkedhetett máskép. Ilyesmiről
                  még csak tárgyalni sem lehet, ez az, amiről egyáltalában nem lehet tárgyalni. A
                  legnagyobb ostobaság, hogy Hoffer tárgyalt róla. Azzal, hogy kijelentette, hogy
                  semmi körülmények között nem vesz feleségül senkit, elejét vette minden további
                  diskussziónak. Csak nem köthet nyilt üzletet Hofferral azon az alapon, hogy
                  hajlandó lenne bizonyos áldozatokra? Ő mégsem kerítője a lányának. Az is elég
                  kínos, hogy Vikinek valószínűen viszonya van Gordonnal, - de ezt csak sejti, ezt
                  még nem mondta ki senki hangosan és ehhez nem kérték ki előre a beleegyezését. Ezt
                  neki nem kell tudomásul venni s ha úgy tetszik, azt hiheti, hogy nem is igaz. S ha
                  igaz lenne is, nem tehetne ellene semmit. De ha ezek után visszahívná Hoffert: már
                  csakugyan nyilt vásár lenne, nyilt beleegyezés. Arra is gondolt néha, hogy vannak
                  anyák, akik egész símán tűrik, hogy lányaik eltartják a családot a barátjukból. De
                  ő, amikor Lilit Hofferral mindenáron össze akarta hozni, nem sajátmagára, nem is a
                  családra gondolt, csak Lilire. Ha a lányok sorsa elintéződnék, abbahagyná ezt az
                  egész handabandázást. Ő, éppen azért, mert férjhez akarta adni, nem királynőien,
                  csak ahogyan egy polgárlányhoz illik, elvesztegette a nyolc hónapot, nem vitte
                  sehová, nem mutogatta, egyedül hagyta őket a lakásban, elengedte őket
                  autótúrára... és különben is, Hoffer mindig inkább úgy viselkedett, mint a
                  szerelmes s nem mint csábító...</p>
               <p>Most mi lesz? Minden terve Hofferen alapult. Honnan kerítsen pénzt az
                  üzletnyitáshoz? Itt nem lehet bankhoz fordulni, nincs Jenő, aki jótáll. Tajtékzó
                  dühvel gondolt Hofferre, aki még csak annyi fáradságot sem vett magának, hogy
                  hazudjon, még egy kis házasságszédelgésre sem volt hajlandó...</p>
               <p>Most először életében volt pesszimista, sokkal inkább, mint amikor német márkán
                  elvesztette a lányok hozományát, vagy mikor eltőzsdézte a forgótőkét, vagy amikor
                  hazafelé jöttek a Riviéráról. Július volt és ő kiszámította, hogy ha nagyon
                  óvatosan élnek, akkor is legfeljebb csak novemberig futja a pénzből. Először
                  életében érezte a hiányát, hogy a férjére ilyenkor nem lehet számítani, nem lehet
                  áthárítani semmit a gondoktól, még csak kibeszélni se lehet magát vele az
                  embernek.</p>
            <milestone n="12" unit="startSubChapter"/>
               <p rend="head">12.</p>
               <p>Lángné egyelőre azzal adott túl kétségbeesésén, hogy ingerültségével és kíméletlen
                  megjegyzéseivel naphosszat kínozta férjét és Lilit. Ezekben a napokban fedezte
                  fel például, hogy „Lili egész nap nem csinál semmit”, hogy „a konyha és a
                  takarítás derogál a királynőnek” - a „királynőt” olyan gúnyosan hangsúlyozta,
                  mintha Lili lett volna felelős a rangjáért. „Ingyenélőkről” beszélt és a férjével
                  való egyoldalú vitákban ismét sor került a családra: Jenőre és Rózsira, akik
                  végeredményben minden bajnak okai. Láng Ede ebben az időben naponkint korán reggel
                  eltávozott hazulról. Az asszony meg sem kérdezte, hova megy: azt hitte, hogy csak
                  veszekedés elől menekül. Ede még nem tudta, hogy a bajok közelről fenyegetnek, bár
                  azt már közölte vele, hogy az üzletnyitásról egyelőre le kell mondani. Igaz, hogy
                  abban a formában, hogy „ma, amikor mindenki tönkremegy, egyelőre nem érdemes pénzt
                  fektetni a bizonytalanba”.</p>
               <p>- De hát akkor - kérdezte Ede -, mit csináljak én?</p>
               <p>- Találj ki valamit! - mondta az asszony. - Ideje lenne, hogy kitalálj valamit.
                  Próbálj alkalmi üzleteket kötni.</p>
               <p>Láng Ede tudta, hogy sohasem fog kitalálni valamit s hogy a világ
                  legalkalmatlanabb embere az alkalmi üzletekre. Ő kiismerte magát a
                  fűszeresboltban, ahova folyton visszavágyott, ahol a fiókokon kis zománctáblák
                  jelezték az áru nevét, ahol mérlegek vannak, amelyek pontosan mutatják a súlyt és
                  ahol szabott árak uralkodnak. De hogy ő anélkül bonyolítson le egy üzletet, hogy
                  tudná, hogy az áru micsoda, hogy valójában mit ér s megpróbáljon keresni egy
                  hasonlóan gyanútlant, akit becsaphat? Nem is tudta végiggondolni egy ilyen
                  kávéházi üzlet bonyodalmait és kockázatait; a márványasztalon való titokzatos
                  számításokat két vizespohár tövében, miközben az áru valahol vidéken van
                  beraktározva, vagy zárolva, vagy a vámhivatalban, ahonnan a címzett nem tudja
                  kiváltani, vagy most került árverés alá egy tönkrement nagykereskedő
                  szuterénjében, vagy egy urasági lakásban, - sőt gyakran anélkül is megkötik az
                  üzletet, hogy az áru egyáltalában nincs, nem is létezik. Ő az apróhirdetési
                  oldalon csak az „Állást kap” rovatot böngészi. Nosztalgiát érzett egy
                  jelentéktelen, alárendelt állás után, amelyben reggeltől estig keményen dolgozni
                  kell, mindig megmondják, hogy mi a teendő és csak szorgalmasnak, hűségesnek és
                  becsületesnek kell lenni. Mióta nem ült a boltban, elvesztette önmaga előtt is a
                  létjogosultságát, de leginkább fájt neki, hogy amikor beleszól valami családi
                  ügybe, valahogy maga is érzi, hogy ebben a tétlenségben, feleslegességben még
                  kevésbé van joga tiltakozni és rendelkezni, mint valamikor. Délután a kávéházban
                  kiírta a címeket és reggel korán elindult, sorfalat állt, ahol raktárnokot,
                  fűszerkereskedősegédet, helyi ügynököt, vagy idősebb bizalmi embert kerestek.</p>
               <p>Legmélyebben volt egy titkolt terve, amit önmaga előtt sem konkretizált, annyira
                  forradalmi volt. Ő, aki szerelem nélkül vette el feleségét, ahogy apái sora is -
                  mert az volt a dolgok rendje, hogy összeillő családok és kis vagyonkák
                  egyesüljenek -, vakbuzgón tisztelte a házasság és a család fogalmát. Bár sohasem
                  érezte jól magát benne s jóformán csak meglapult a felesége mellett, most hogy az
                  asszony dühös letörtségéből megérezte, hogy elvesztette a biztonságát, arról
                  álmodozott, hogy ha valami szerencse álláshoz segítené, végre magához
                  kaparinthatná a család vezetését. Ó, ha most alapíthatna valamilyen, akármilyen
                  kicsiny egzisztenciát, amiből lakást és ennivalót lehetne előteremteni:
                  megmutatná, hogy az ő csöndességének, türelmének is vannak határai! Rendet
                  teremtene itt, ha egyszer lenne jogcíme hozzá. Huszonnyolc éve tűr, de most
                  letörné az asszony hóbortjait - minek az a háromszobás, komfortos lakás, melyben
                  szinte szégyenkeznek az otthoni repedt bútorok; kettőben, ha muszáj, egyben is el
                  lehetne lakni?! Csemegeboltot akar nyitni, holott nem ért hozzá és ez a flanc,
                  amit az öltözködéssel művelnek s az esti mászkálások, vacsorázások! És letörné
                  Vikit is, aki a legbántóbban viselkedik, nem felel a kérdéseire, reggel elmegy,
                  délután elmegy, senki sem tudja hova. Néha éjjel jön haza és az anyja meg sem
                  kérdi, hol volt. Ilyen lehetett az anyja lánykorában, mikor az egész környéken azt
                  beszélték, hogy... Amikor az egész család tiltakozott, hogy elvegye, a rossz híre
                  miatt... De az anyja jobb volt a hírénél... Lehet, hogy ez is jobb, mint
                  amilyennek látszik. Vad és lelketlen, de talán azért mégsem... De ő, akármilyen
                  gyalázatosság is... s akárhogy erőlködik is, ha isten megbünteti is: nem tudja
                  szeretni ezt a lányát. S ha - isten ments - bebizonyosodnék róla, hogy elbukott,
                  hogy elzüllött... akkor... akkor „elűzné a háztól”. Eszébe jutott, hogy Zentay
                  méltóságos úr, az Ármentesítő főmérnöke is „elűzte a háztól” a lányát, amikor egy
                  főhadnagy elcsábította! És ha az anyja, aki él-hal a lányért, tiltakoznék, akkor
                  azt mondaná neki: rendben van, mehetsz vele te is! S akkor ő kettesben maradna
                  Lilivel. Nem merte beismerni önmagának sem, hogy tulajdonkép erre vágyódik, ez a
                  célja. Embertelenül szenvedett, mikor a szomszéd szobában Lili egyedül maradt
                  Hofferrel s neki tűrnie kellett... Bár végeredményben nem félt, mert tudta, hogy
                  Lili más, Lili nem Viki, vele nem történhetik semmi baj. Ez az édes, szomorú
                  kislány inkább meghalna... Napról napra jobban hasonlít szegény boldogult
                  édesanyjára...</p>
               <p>Ilyen ábrándokkal és bánatokkal indult el mindennap, hogy délben letörten és
                  kétségbeesve térjen haza s még nagyobb szögben meghajtsa a fejét, mint máskor. A
                  feleségének nem merte bevallani, hogy miben kereskedik, mert bizonyosra vette,
                  hogy kicsúfolja.</p>
               <p>- Most keresel állást, mikor mindenki leépít? - kérdezné metszően Berta és igaza
                  is lenne, ha ezt kérdezné. Hiszen nyár óta, mióta a gazdasági válság mindent
                  megölt, a gyárak beszüntették a munkát, halomszámra mennek tönkre az emberek és a
                  kávéházban is már csak tilos valutákban van üzleti forgalom. De most már csak
                  azért sem tudta feladni délelőtti útját, mert ez a mindennapi reménység tartotta
                  benne a lelket.</p>
            <milestone n="13" unit="startSubChapter"/>
               <p rend="head">13.</p>
               <p>Nem Láng Ede kapott állást, hanem Viki. A nős embernél, Korompaynál a
                  drogériában.</p>
               <p>A Hoffer-ügy zavarában tulajdonképpen nem is jutott eszébe a nős ember. Eddig az
                  anyjának csak futólag beszélt róla, mint valami jelentéktelen, kissé komikus
                  alakról, aki legfeljebb arra jó, hogy a boltoslegényes érdeklődése révén olcsóbban
                  jutnak droguákhoz. De most, amikor Viki látta az anyját tanácstalanul és
                  fantáziátlannak, amilyennek még sohasem, hogy először életében semmit sem tud
                  kitalálni: felvetette, hogy beszél a nős emberrel. Az anyja bizalmatlanul
                  legyintett.</p>
               <p>- És ha akceptál is, mit tud az ilyen fizetni? Legjobb esetben nyolcvanat.</p>
               <p>- Egyelőre az is valami!... És ha egyszer már bent vagyok...</p>
               <p>A lány déltájban lement a drogériába, ahol véletlenül egész sereg vevő nyüzsgött.
                  Korompay éppen egy idősebb feketeruhás hölgyet szolgált ki, de mikor észrevette
                  Vikit, átadta a vevőt a segédnek és hazzálejtett.</p>
               <p>- Csakhogy végre látom! - lelkendezett. - Azt hittem, végleg megfeledkezett
                  rólam.</p>
               <p>- Dehogy! - felelt Viki. - De, sajnos, nem jöhettem. Családi dolgaim voltak.</p>
               <p>- Tudja, hogy én már nyomoztam maga után! - mondta Korompay szemhunyorítva. -
                  Megtaláltam a házukat: úgy-e ötödik emelet négy alatt laknak?</p>
               <p>- Igen - mondta Viki jólesően, mint aki céljai számára kedvezőnek tartja az
                  atmoszférát. Hirtelen hátrafordult, mert érezte, hogy valaki erősen nézi. Az
                  asszony szegezte rá a tekintetét, hogy szinte a bőrét szúrta. Ez a tekintet nem
                  volt fenyegető, inkább firtató, megállapító és lekicsinylő. Mintha ezt akarta
                  volna kifejezni: tehát ez lesz az új nője, ez a szélescsípőjű, vastaglábú, ez a
                  trampli? Nem féltékeny tekintet volt, sőt inkább útálkozóan, tehetetlenül
                  belenyugvó, - mint aki megszokta, hogy időnként bejön a drogériába egy nő, aki
                  miatt a férje otthagyja azt a vevőt, akit éppen kiszolgál, mert a „zsánere” tűnt
                  fel a láthatáron; kövérkés, kissé tömzsi, egészséges színű, nagymellű, ahogy ő
                  szokta mondani csámcsogva, „akin van egy kis hús”, „akin van mit fogni” - szóval
                  pontosan az ellenkezője a létratermetnek, deszkamellnek, csontnak, bőrnek, ami ő.
                  Korompayné tizenkét év alatt számtalanszor asszisztált férje nőügyeinek kezdeténél
                  s már gyakorlata volt, hogy ösztönösen megérezze, mikor kezdődik egy új eset. Már
                  nem is volt kíváncsi a férje új nőire, sohasem beszélt róluk, nem vonta
                  felelősségre. Most is csak jól megnézte s amikor a lány visszanézett, elfordította
                  a fejét és kibámult az ajtón.</p>
               <p>Viki ettől kezdve kényelmetlenül érezte magát a drogériában és hirtelen a vevő
                  hangján szólalt meg:</p>
               <p>- Egy üveg szájvizet kérek!</p>
               <p>- Ó, parancsoljon - szólt Korompay meghökkenve s ellibegett és hozta az üveget. -
                  Nagy üveg, de kicsinek számlázom - mondta aztán édeskésen.</p>
               <p>Viki kivette a retiküljéből a pénztárcát és elindult a kassza felé. Az asszony
                  hidegen, maliciózusan, mint egy köztisztviselőnő a felet, végigmérte és így
                  szólt:</p>
               <p>- Nagy üveg?</p>
               <p>Viki zavartan felelt:</p>
               <p>- Igen.</p>
               <p>Az asszony a nagy üveg árát kérte. Korompay odaugrott és rákiáltott az
                  asszonyra:</p>
               <p>- Mondtam, hogy a nagy üveg kicsinek számít!</p>
               <p>- Nem tudtam - felelt az asszony közönyösen és vállat vont.</p>
               <p>- Kifizethetem a nagy üveg árát is! - mondta Viki agresszíven.</p>
               <p>- Szó sincs róla! - tiltakozott a nős ember.</p>
               <p>Korompay, hogy eloszlassa az incidens kínos hatását, rajongóbban kancsalított rá,
                  mint bármikor.</p>
               <p>- Mikor láthatom? - kérdezte az ajtóban suttogó lágysággal.</p>
               <p>Viki már az aszfalton állt, el akart köszönni, rosszkedvű és bizalmatlan volt. De
                  hirtelen meggondolta magát.</p>
               <p>- Én is szeretnék magával beszélni - mondta.</p>
               <p>- Boldoggá tesz. Mikor és hol?</p>
               <p>- Magának mikor a legalkalmasabb?</p>
               <p>- Amikor parancsolja.</p>
               <p>- Most nem ér rá? Volna egy szabad órám.</p>
               <p>- Most? - kérdezte Korompay tűnődve. - Hogyne, most is ráérek! Kérem, akár
                  mingyárt... Tíz perc mulva rendelkezésére állok. Merre megy?</p>
               <p>- Haza fogok menni...</p>
               <p>- Tíz perc mulva találkozhatunk valahol. Hát hol?</p>
               <p>- Igazán nem tudom, hogy itt a közelben...</p>
               <p>- Mondjuk, a Nemzeti Színház mögött.</p>
               <p>- Nekem mindegy. Most jut eszembe, úgyis van még valami elintéznivalóm. Tehát tíz
                  perc mulva várom. Biztosan jön?</p>
               <p>- Biztosan! - mondta Korompay lelkesen.</p>
               <p>Viki lassan elindult a Nemzeti Színház felé. Az asszonnyal való jelenet után
                  sokkal bonyolultabbnak látta a drogériában való elhelyezkedést. Ezzel az
                  asszonnyal mindennap találkozni, sőt megbarátkozni vele, hízelegni neki?! A beteg
                  emberek mind gonoszak s ez már most gyűlöli őt, amikor még nem is gyanakodhat,
                  amikor még nincs is ok rá. Maga a nős ember is tulajdonképpen elviselhetetlen
                  lenne, ha ugyanakkor nem lenne komikus is. A szöcskeugrásai, kábító kacsintása,
                  gyors, makogó beszéde s a nevetéskor W-alakban gyűrődő ránc a beesett arcán, mely
                  mögött hiányoznak a fogak; állandóan külön-külön hívják fel magukra a figyelmet és
                  külön-külön groteszkek. Ez az a férfi, akinek aztán igazán könnyű lesz ellenállni!
                  Ettől nem félti magát. Tegnap délután Gordonnál volt, ma délután ismét odakészül.
                  Most egyszerre megbolondultak, megint nem tudtak egymás nélkül meglenni, újra
                  felfedezték egymást. Soha ilyen zavartalan, soha ilyen passzionátus nem volt a
                  viszonyuk; már egyáltalában nem érdekelte őket, hogy mi történik velük innen és
                  túl a másfél órán, amíg együtt vannak. Viki például a fürdőszoba ajtaján és
                  öltözködés közben elmesélte Gordonnak a Hoffer-ügyet. Gordon egy elromlott
                  öngyújtót próbált lángrakelteni s végül minden megjegyzése ez volt:</p>
               <p>- Lili egy reménytelen eset!</p>
               <p>Gordon már régen közömbös volt a Láng-család sorsa iránt és Viki nem vette tőle
                  rossz néven a közönyét. Tudta, hogy a háztól való elmaradásának igazi oka az
                  elsikkasztott frigidaire, erről neki is megvolt a lesujtó véleménye, de
                  végeredményben nem is bánta, hogy Gordonnal otthon nem kell találkoznia. Már régen
                  unalmasnak és feleslegesnek tartotta a vele való diskurzust. De, amikor az otthoni
                  bajok őt is kihozták a sodrából, szinte hálás volt Gordonnak, mert nála nem
                  kellett gondolkozni, hallgatni a sóhajokat és a mama zavaros terveit, mert a vele
                  töltött délutánok mindig visszaadták már-már megrendült cinizmusát, frivol
                  optimizmusát, amely megakadályozta, hogy a fenyegető veszélyeket túlságosan a
                  szívére vegye.</p>
               <p>A Nemzeti Színház sarkán most feltűnt a nős ember. Sietett, a szökkenésektől
                  szabályosan megszaggatott tánclépései hasonlítottak a síelő mozgásához. Mikor
                  odaért, le kellett fékeznie magát, mert majdnem nekiütközött.</p>
               <p>- Itt vagyok, parancsoljon! - lihegte.</p>
               <p>- Van egy kis ideje? - kérdezte Viki.</p>
               <p>- Amennyit parancsol.</p>
               <p>- Talán menjünk be egy mellékuccába.</p>
               <p>Befordultak a Rökk Szilárd uccába. A lány kis fontolgatás után beszélni
                  kezdett.</p>
               <p>- Arról van szó, kedves Korompay úr... Úgy-e, maga nekem jó barátom?</p>
               <p>- Hogy lehet ilyet kérdezni?</p>
               <p>- Szóval arról van szó, hogy nálunk, otthon bizonyos zavarok vannak...</p>
               <p>- Mint mindenütt! - mondta udvariasan Korompay.</p>
               <p>- Nem akarom most részletesen elmondani, hogy mi történt. Azt tudja, hogy nemrég
                  költöztünk fel Pestre. Voltak némi kilátásaink, sajnos, csalódtunk sok mindenben
                  és...</p>
               <p>- Mindent tudok! - szólt közbe Korompay bátorítóan.</p>
               <p>- Szóval - folytatta Viki -, én nem tudom tétlenül nézni, ahogy a bajok
                  összegyűlnek. Szeretnék valamit dolgozni.</p>
               <p>- Dolgozni? - kérdezte csodálkozva Korompay és összeráncolta a homlokát.</p>
               <p>- Igen. És... most azt akarom megkérdezni magától, nem tudná-e hasznomat venni a
                  drogériában?</p>
               <p>Korompay füttyentett.</p>
               <p>- Tudniillik én szeretek dolgozni - folytatta Viki. - Gyerekkorom óta folyton
                  dolgozom. Vidéken üzletünk volt.</p>
               <p>- Biztos, hogy tudnám használni a kisasszonyt a drogériában - mondta Korompay
                  fontoskodva - és nincs is elvi kifogásom ellene. De... - és hirtelen elakadt.</p>
               <p>- Kérem - mondta Viki lehangoltan -, ha valami akadálya van, csak mondja meg egész
                  nyugodtan.</p>
               <p>- Szó sincs róla, nincs semmi akadálya, de... Muszáj magának mindenáron dolgozni?
                  - kérdezte lágyan.</p>
               <p>- Mondtam, hogy szeretek dolgozni.</p>
               <p>- Nagyon szép, hogy szeret dolgozni, de azt a pénzt, amit munkával megkereshet, én
                  például szívesen felajánlom anélkül is. Én sem állok valami rózsásan - folytatta
                  hirtelen óvatosan -, de maga igazán megérdemelné, hogy... és azért, hála Isten, a
                  drogéria még mindig a legelső a környéken. Szóval én szívesen...</p>
               <p>- De miért adna maga nekem pénzt, ha nem dolgoznék? - kérdezte Viki
                  ártatlanul.</p>
               <p>- Hogy miért? - álmélkodott Korompay, aki e pillanatban elhitte, hogy Viki nem
                  érti el a célzást. - Hogy miért? Hogy könnyítsek a helyzetén. Már a multkor
                  megmondtam magának, hogy mennyire érdekel, milyen szimpatikus, mennyire tetszik
                  nekem! S ha megengedné, hogy időnként együtt legyünk, elmenjünk valahová, moziba,
                  ügetőre, strandra, week-endre... Hát ezért...</p>
               <p>- Ne vegye rossznéven - mondta Viki határozottan -, de nekem ez nem konveniál. Én
                  dolgozni akarok s ha nem megy...</p>
               <p>- Hogyne menne! - vágott közbe a nős ember. - Maga nem kérhet tőlem olyat, amit
                  nem teljesítenék. Ha a drogériában akar dolgozni, már el is van intézve. Csak... -
                  kezdte hirtelen más hangon, elkomolyodva.</p>
               <p>- Csak mondjon el mindent! - bátorította Viki.</p>
               <p>- Tudja - folytatta rosszkedvűen -, a feleségem, mint minden beteg ember, szeret
                  kellemetlenkedni. Nem akadályozhatja meg, hogy szerződtessem, nincs
                  beleszólása... De jobb szerettem volna, ha...</p>
               <p>- Majd igyekszem megbarátkozni vele!</p>
               <p>- Nehéz lesz! Nekem se sikerült! - mondta a nős ember viccesen.</p>
               <p>- Szóval, magának mégis kellemetlen lenne!</p>
               <p>- Ugyan! - legyintett búsan. - Attól félek, hogy inkább magának.</p>
               <p>- Akkor talán mégsem.</p>
               <p>- Hova gondol? Azért nem olyan veszélyes a helyzet. Meg tudom én védeni magát.
                  Mikor akar belépni?</p>
               <p>- Akár holnap - felelt Viki.</p>
               <p>- Mondjuk holnapután - szólt Korompay, aki örült az egy napnak is, amellyel
                  prolongálhatja az elkerülhetetlen kellemetlenséget. - Bár, őszintén szólva, jobb
                  szerettem volna, ha...</p>
               <p>Átvágtak a Rákóczi úton, egy autó elválasztotta őket egymástól és csak akkor
                  kerültek össze ismét, amikor befordultak az Akácfa uccába.</p>
               <p>- Nézze, Korompay úr - mondta Viki -, nekem családom van. Mit mondanék az apámnak,
                  miért kapom a pénzt, ha nem dolgozom?</p>
               <p>- Igaz, igaz - bólongatott a nős ember, mint aki kifogyott az érvekből.</p>
               <p>- Legyen szerencsém egyszer nálunk - mondta Viki.</p>
               <p>- Ha megengedi? - mondta nem tulságosan lelkesen.</p>
               <p>- A szüleim nagyon fognak örülni.</p>
               <p>A kapuhoz értek.</p>
               <p>- Mikor lenne a legalkalmasabb?</p>
               <p>- Amikor maga akarja.</p>
               <p>- Mondjuk, holnap.</p>
               <p>- Akár holnap is.</p>
               <p>- Holnap még mint privát ember! - mondta Korompay viccesen. - Mert holnapután már
                  én vagyok a főnök. És maga nem ismer engem. Én vagyok a legszigorúbb főnök
                  Budapesten.</p>
               <p>Mindketten erőltetetten nevettek, amikor elbúcsúztak.</p>
            </div>
         <div>
            <head>
              II. Mi ujság otthon?
            </head>
            <milestone n="1" unit="startSubChapter"/>
               <p rend="head">1.</p>
               <p>Tavernari mester, a telepatikus fenomén, megjelent a pódiumon. Nagy taps fogadta.
                  Frakkban volt, a fekete mellényéből vörös zsebkendő buggyant a fehér ingmellre és
                  a félhomályos teremben úgy hatott, mint a vér, vagy mint az ördög parolinja. A
                  Vigadó nagyterme háromnegyedrészben megtelt várakozásteli kispolgári
                  okkultistákkal. Korompay és Viki a második sorban ültek. A nős embert minden
                  érdekelte, ami látványosan érzékfölötti, vásárian misztikus. Ez a hajlama a
                  harctéren kerekedett, amikor koronát táncoltattak a papíron és szegény Rehák
                  önkéntesnek, Kecskemétről, kijött, hogy a legközelebbi ütközetben el fog esni.
                  Harmadnap csakugyan ott maradt a Strypánál. Korompay akkor még csak azt mondta:
                  „Lehet, hogy van benne valami”. Mikor azonban 1917-ben tizennyolcnapi szabadságra
                  hazaengedték a frontról, egy ezredtársával, akivel a kávéházban találkozott,
                  fölkeresett egy jósnőt, aki megjósolta neki, hogy nem lesz hősi halott. Csakugyan,
                  egy hét mulva, kicsapongó éjszaka után, szerzett egy nemibetegséget és többé nem
                  is ment vissza a frontra. Igaz, hogy a jóslat erejét egész sor szolgálatvezető
                  őrmester megvesztegetésével is fokozta, de ettől kezdve hívő okkultista lett, a
                  divatbajött akaratátviteli, grafológiai, kézjósi és kézrátevői mutatványoknak
                  állandó publikuma és páciense. 1921-ben tagja lett egy asztaltáncoltató
                  társaságnak: az Erkel uccai udvari lakásban beszélt Napoleonnal és boldogult
                  nagyanyjával s azonkívül itt ismerkedett meg ismét egy tömzsi, kövér nővel,
                  akivel majdnem két évig vigasztalódott felesége betegsége miatt. Az okkultizmus
                  irodalmába is belemélyedt és elméletből és gyakorlatból azt a meggyőződést szűrte
                  le, hogy egy ilyen kitűnő, melegszívű és eszes ember nem fejezheti be halállal a
                  létezését, hogy Korompay droguista nem veszhet el a természetben.</p>
               <p>Tavernari mesternek olasz neve volt és vékony, fölfelé pödrött olasz bajusza.
                  Egész folyékonyan mímelte a tört magyarságot, de pillanatnyi önfeledtségében néha
                  egész folyékony magyarsággal beszélt.</p>
               <p>Némi teoretikus bevezetés után: hogy „vannak az emberben titokzatos erők” és hogy
                  „az ember mindenáron hinni akar valamiben” - elmondotta, hogy már Mussolini előtt
                  is bemutatta tudományát és a Duce autogrammos fényképet adott neki. Londonban Lord
                  Rothermere, a magyarok nagy barátja is megtisztelte produkcióját jelenlétével.
                  Amikor a kissé hosszadalmas elméleti és történeti előzmények végére ért, harsányan
                  ezt mondta:</p>
               <p>- És most be fogok önöknek mutatni egy sereg jellemző példát!</p>
               <p>Izgatott moraj a teremben.</p>
               <p>- Ki lenne olyan szíves a nagyérdemű közönség köréből - folytatta -, hogy
                  felfáradna a pódiumra? De olyan hölgyet vagy urat kérek, aki mediális képességet
                  érez magában!</p>
               <p>A moraj megduzzadt: mozgás, csoszogás, női nevetés, kiváncsi fejforgatás. Mielőtt
                  azonban bárki elhatározhatta volna magát, Korompay már elindult a pódium felé.</p>
               <p>Viki az utolsó pillanatban elkapta a nadrágja szélét.</p>
               <p>- Hova megy? Maradjon, Dezső! - suttogta dühösen.</p>
               <p>De Korompay nevetve kiszakította magát az ujjai közül és már fenn is volt az
                  emelvényen. A közönség röhögve, viharos tapssal fogadta. Ő meghajolt, mire a taps
                  megismétlődött. Viki vérvörös lett, lehajtotta a fejét és elbújt az előtte ülő
                  kövér öregasszony mögé.</p>
            <milestone n="2" unit="startSubChapter"/>
               <p rend="head">2.</p>
               <p>Nem először érezte magát ilyen kínosan Korompay mellett. Az ügetőn a droguista
                  volt az az ember, aki azon a bizonyos kappanhangon biztatta a lovakat, amelyre
                  mindenki felfigyelt és amely miatt állandóan tömegek állták őket körül nevetve. A
                  színházban ő volt az, aki, mikor a színpadról elhangzott vicc nyomán feldördült a
                  tömegnevetés, utólag még nevetett egyet s hozzá úgy nevetett, mint a rossz
                  színész: hahotázott, de minden ha-t külön lökött ki magából, hogy a nézőtér most
                  már rajta nevetett és minden látcső rájuk szegeződött. Ha a helyi vonaton
                  kirándultak a környékre, az útitársakkal mingyárt diskurálni kezdett; nem egyszer
                  előfordult, hogy a megszólított úriember rosszkedvűen elfordult, jelezvén, hogy a
                  további társalgáshoz nincs kedve, de Korompay nem vette észre, erőltette a
                  beszélgetést, hogy Vikinek percekig kellett rángatnia a kabátja szélét, amíg
                  abbahagyta. Ha az uccán csoportosulás támadt, nyomban odalépett és erélyesen
                  megkérdezte:</p>
               <p>- Mi van itt?</p>
               <p>Az emberek meghökkentek a szigorú hangtól és ijedten előadták, hogy mi történt.
                  Nemrégiben, mikor együtt mentek hazafelé a cirkuszból, a rendőr be akart vinni
                  egy munkáskülsejű embert. A tömeg azt állította, hogy minden ok nélkül.</p>
               <p>- De valamit csak csinált? - kérdezte Korompay és összevonta szemöldökét.</p>
               <p>- Azt mondja a rendőr, hogy koldult - mondja egy sárga überzieheres,
                  keménykalapos, borotválatlan éhenkórász.</p>
               <p>- Hát nem koldult? - tudakolta a droguista szigorúan.</p>
               <p>- És ha koldult? Mit csináljon mást?</p>
               <p>- Adjanak neki munkát, akkor majd nem koldul - szólt közbe egy sötétruhás, jobban
                  öltözött fiatalember, aki kereskedősegéd vagy fogtechnikus lehetett.</p>
               <p>Korompay nem válaszolt, keresztültolta magát a tömegen s valahogy útat is engedtek
                  neki, mert azt hitték, hogy detektív vagy rendőrtiszt civilben, vagy valami
                  befolyásos emberbarát, aki segíteni fog a kolduson. Mikor a rendőrhöz ért, megint
                  energikusan megkérdezte:</p>
               <p>- Mi van itt?</p>
               <p>A rendőr önkéntelenül szalutált és azt mondta:</p>
               <p>- Ez az ember koldult!</p>
               <p>- Nem koldult! - szólt közbe egy sapkás, intelligens arcú, gallérnélküli munkás. -
                  Tüzet kért, azt látta maga!</p>
               <p>- Koldusnak legyen koldulási igazolványa! - mondta joviálisan egy pipás,
                  őszszakállas, kikefélt, botratámaszkodó aggastyán, aki afféle állami nyugdíjas
                  lehetett és tisztelte a törvényt.</p>
               <p>- Én nem vagyok koldus! - tiltakozott az őrizetbe vett negyven év körüli alacsony,
                  vékony emberke. - Szakmunkás vagyok, vasesztergályos.</p>
               <p>- Munkanélküli! - mondta az intelligens arcú.</p>
               <p>Most Korompay kérdezett:</p>
               <p>- Mióta nem dolgozik?</p>
               <p>- Fél éve! De nem igaz, nem koldultam!</p>
               <p>- Ne hazudjon! - förmedt rá a rendőr. - Öten is látták.</p>
               <p>- Akkor sem koldultam! Tüzet kértem!</p>
               <p>- Hagyja futni, biztos úr - mondta egy messenger boy -, mi baja van abból az
                  államnak, ha koldult?</p>
               <p>A rendőr megvetően végigmérte, aztán ismét a fogolyhoz fordult.</p>
               <p>- Maga részeg is! - mondta. - Dől belőle a pálinka.</p>
               <p>- Belőlem? - kérdezte a munkás felháborodva. - Mitől lennék én részeg?</p>
               <p>- Érezni, fiam, a lehelletén! - erősítgette a nyugdíjas öregúr szelíden.</p>
               <p>- Kérem, uram, ön jobbfajta embernek látszik - fordult a munkás Korompay felé -,
                  pálinkaszagú vagyok én? - és rálehelt.</p>
               <p>Korompay hátrált egy lépést. Néhány pillanatig tusakodott:</p>
               <p>- Bizony, maga büdös a snapsztól, barátom! - mondta végül.</p>
               <p>- Na látja - mondja a rendőr -, egy-kettő, induljunk. Öt tanu látta, hogy
                  koldult.</p>
               <p>Viki türelmetlenül topogva várta a járda szélén, de mikor visszajött, a haragját
                  elfojtva, inkább éreklődve kérdezte meg tőle:</p>
               <p>- Mondja, Dezső, mi öröme van abban, ilyesmibe belekeveredni?</p>
               <p>- Emberi kötelesség, Viki - mondta a nős ember nagyon szaporán. - Intelligens
                  embernek segíteni kell fenntartani a rendet, mert különben leszedik a
                  fejünket!</p>
               <p>Csakugyan, ő volt az, aki gyilkosság esetén bejelentést szokott tenni a
                  rendőrségen, hogy a drogériában megfordult a személyleírásnak megfelelő ember. A
                  gazdasági válság kezdetén kibontakozási tervezetekkel árasztotta el a lapok
                  szerkesztőségeit és a minisztériumokat. A tervezet lényege az volt, hogy egy évig
                  államilag le kell pecsételtetni a gépeket és minden munkát kézzel végeztetni -
                  ezzel egy csapással véget ér a munkanélküliség. Mikor behozták a statáriális
                  bíráskodást, tüzesen helyeselt. Ott volt az első akasztáson s megállapította, hogy
                  „távolról sem olyan borzalmas, mint amilyennek hinné az ember”. Viszont
                  ugyanakkor, mikor lelkes támasza volt az állami és társadalmi rendnek, éles
                  harcokat vívott - ahogy mondani szokta - az állam „túlkapásai” ellen.</p>
               <p>Ő írta a legtöbb panaszos levelet az adó, a villanytarifa és a lakbérek ellen s ha
                  az adóvégrehajtó időnként foglalt nála az üzletben, ököllel fenyegetődzött:</p>
               <p>- Csak csináljon, ami jól esik! Majd én megmutatom maguknak odabenn...!</p>
               <p>Úgy fenyegetődzött, mint akinek hatalmas barátai vannak vagy titkos fegyverei.
                  Mert ugyanúgy, ahogy mint spiritiszta, mint állampolgár is lehetetlennek tartotta,
                  hogy akár a halál, akár az állam csak úgy kurtán-furcsán elbánjon vele.</p>
            <milestone n="3" unit="startSubChapter"/>
               <p rend="head">3.</p>
               <p>Viki négy hét alatt részletesen megismerte ezt az izgága nagyzási hóbortot és
                  tudta, hogy az emberekben komikus hatást kelt. Most is bizonyosra vette, hogy ki
                  fogják röhögni. Csakugyan, már maga a megjelenése derültséget keltett. A közönség
                  nevetett a tánclépésein, a magas, sovány, szögletes alakon, a gépies
                  rugalmasságon, amellyel meghajolt, a kancsal tekintetén, amelyet a fenoménra
                  függesztett, mintha ő akarná elvarázsolni. Tavernari mester nyomban kiaknázta a
                  groteszkségét:</p>
               <p>- Nagyérdemű közönség! - kezdte. - Minden tulajdonság benne van egy emberben, csak
                  tudni kell, hogyan lehet felébreszteni. Uraságod otthon például szelid családapa!
                  Bizonyára olyan szelid, hogy meg sem mer mukkanni, mert őnagysága szigorú
                  asszony!</p>
               <p>Nagy röhögés.</p>
               <p>- Rá sem mer nézni egy idegen hölgyre! - folytatta a fenomén. - De ön szeretne
                  hódító jelenség lenni!</p>
               <p>Percekig tartó röhej.</p>
               <p>- Egy Don Juan - mondja a mester. - Nézzen erősen a szemembe: Ön most egy Don
                  Juan! Ön most megy a korzón! - és Korompay lassan elindult. - Most megy a
                  Hungária-szálloda előtt. Látja?</p>
               <p>- Látom - mondja Korompay révedezve.</p>
               <p>- Szemben jön egy hölgy... A hölgy... a hölgy Fedák Sári.</p>
               <p>Óriási taps.</p>
               <p>- Ön ránéz Fedák Sárira, aki visszamosolyog. Ön csatlakozik hozzá és beszélni
                  kezd. Beszéljen!</p>
               <p>- Imádott művésznő - kezdi Korompay nagyon gyorsan, legrajongóbb hangján,
                  kancsalul, törzsét előrehajtva -, már régóta várom az alkalmas pillanatot. Engedje
                  meg, hogy lábaihoz rakjam hódolatomat!</p>
               <p>A transzban egy segédkori szerelmi levelező elmosódott mondatai törnek fel
                  Korompay tudata alól.</p>
               <p>- Ékszert adjon neki! - mondja a fenomén. - A mellényzsebében van egy brilliáns
                  fülbevaló!</p>
               <p>Korompay benyúl a zsebébe, kiveszi öngyujtóját és átnyujtja a képzeletbeli Fedák
                  Sárinak. Az öngyujtó földre esnék, de a fenomén ügyesen elkapja.</p>
               <p>Elemi taps és lábdobogás. A fenomén most kiereszti a transzból, Korompay meghajol
                  és fogadja a gratulációkat. Viki szenvedve összekuporodik a széken, a körülötte
                  ülők feléje fordulnak és a fülébe tapsolnak.</p>
               <p>Második szám:</p>
               <p>- Ön most bíró, törvényszéki elnök, én vagyok a vádlott. Üljön le az asztal
                  mellé.</p>
               <p>Korompay leül.</p>
               <p>- Nyissa meg a tárgyalást! - parancsolja a fenomén.</p>
               <p>- Mivel van vádolva? - kérdezi Korompay.</p>
               <p>- Agyonrúgtam a nagynénikém macskáját. Gyilkos vagyok. Érti?</p>
               <p>- Igen - felel Korompay és az emberek gurulnak a kacagástól, az asszonyok
                  sikoltoznak.</p>
               <p>Korompayból hirtelen ordítva kitör a vérszomj:</p>
               <p>- Akasztófa! Akasztófa! - üvölti.</p>
               <p>- Nem lesz ez sok? - kérdezi a fenomén.</p>
               <p>- Példát kell statuálni! - vágja ki az ezerszer hallott közhelyet, amely
                  meggyőződéssé, hitté, lelki tartalommá vált benne.</p>
               <p>Az igazán tomboló tetszés azonban csak akkor robbant ki, amikor Tavernari mester
                  oroszlánná varázsolta Korompayt. A nős ember négykézláb kúszott a pódiumon,
                  időnkint felmordult, csattogtatta a fogait, végül felbőgött, de a bőgése inkább
                  kukorékolásra hasonlított. Minden főnöki szigorát, polgári önérzetét, a
                  koldusokkal és munkanélküliekkel szemben érzett gyűlöletét és a túlkapó hatóságok
                  iránt táplált haragját belesűrítette a félelmetességébe. A nézők egymást
                  bokszolták, csípték az elragadtatott jókedvtől, rángatództak, mint egy egzótikus
                  istentiszteleten. Vikinek villogott a szeme a haragtól, égett az arca a
                  szégyentől, végül, ami nagyon ritkán esett meg vele, kicsordult a könnye.
                  Ellentétes érzései támadtak: legszívesebben elagyabugyálta volna ezt a gyanútlanul
                  röhögő, a közönség tetszését szinte a bajnok vagy művész fölényével inkasszáló
                  hülyét, aki már közeledett felé. Ám egyúttal először állapította meg, hogy
                  valamikép összetartozik vele. Eddig sohasem bántotta Korompay nevetségessége és az
                  önkritikátlanság, amellyel nevetségességét viselte, most azonban valahogy
                  azonosította magát vele, mint egy családtaggal s amikor majd megpukkadt dühében,
                  egyúttal valami zavart részvétet is érzett iránta.</p>
               <p>Mikor Korompay leült mellé, a lány, anélkül, hogy feléfordult volna, a fogai közül
                  félhalkan rászólt:</p>
               <p>- Miért csinál ilyeneket, Dezső?</p>
               <p>- Milyeneket? Nagyszerű alak ez a Tavernari!</p>
               <p>Viki megállapította, hogy sejtelme sincs róla, hogy félórán át félholtra röhögte
                  rajta magát ez a banda, amely azért jött ide, hogy megnézze, hogyan lesz az emberi
                  lélekből Dummer August. Nemcsak, hogy nem tudta, hogy bohóc volt, de büszke, hogy
                  az események középpontjában áll, hogy nézegetik, ujjal mutogatnak rá. Mikor vége
                  volt az előadásnak és lefelé sodródtak a lépcsőn, még mindig körülgyűrűzték őket,
                  az emberek megálltak és nevettek és ő kihúzta magát és visszanevetett rájuk. Viki
                  végül egy oldalajtón kiszöktette a Vigadó uccába. Bosszúsan hallgatott. De
                  Korompay még mindig gyanútlan volt és lelkesen kérdezősködött:</p>
               <p>- Milyen voltam, mint oroszlán? - kérdezte évődve, mert úgy látszik, ebben a
                  szerepben tetszett magának leginkább.</p>
               <p>- Hagyjon békében! - mondta Viki nem dühösen, inkább durcásan. - Maga sokszor
                  olyan, mint egy gyerek!</p>
               <p>- Miért, Viki? - mentegetődzött. - Mindenki hisz valamiben. Én hiszek a lélek
                  halhatatlanságában!</p>
               <p>Viki most már elkeseredett tehetetlenséggel elfordult. Korompay belé akart
                  karolni, de nem engedte.</p>
               <p>- Úgy látszik, magát kellett volna meghipnotizáltatni, hogy kicsit jobb legyen
                  hozzám! - mondta végül.</p>
            <milestone n="4" unit="startSubChapter"/>
               <p rend="head">4.</p>
               <p>Viki ekkor már ötödik hete dolgozott a drogériában, de a nős ember csak az arcát
                  csókolta meg néhányszor, azt is erőszakkal. Minden harmadik este együtt
                  vacsoráztak, vasárnap délután kimentek az ügetőre, egy vörösbetűs szerdán pedig
                  kilátogattak Pécelre, ahol Korompaynak villája volt: az Ella-lak, amelynek
                  homlokáról már leestek a fekete betűk, de az új meszelésen keresztül még
                  átütöttek sötétebb nyomaik. Általában sokat voltak kettesben és a nős ember
                  ilyenkor mindig fészkelődött és kapkodott, de ha Viki rászólt, nyomban
                  visszahúzódott.</p>
               <p>- Jól van, na! - mormogta. - Ígérem, hogy jó leszek.</p>
               <p>A nős ember eleinte csalódottságot érzett, amikor rájött, hogy Vikit nem teheti
                  csak úgy máról holnapra barátnőjévé. Szemre úgy festett s abból, hogy a
                  szépségkirálynő nővére, szintén sok mindenre következtetett. De kénytelenül
                  beletörődött. Engedékenységének, türelmének az volt a magyarázata, hogy szerelmes
                  lett Vikibe. Elhatározta, hogy elválik a feleségétől és el fogja venni. Ez az
                  elhatározás nem is érzelmi magból nőtt meg, hanem erkölcsi, társadalmi hiúságból s
                  a munka polgári értékeléséből.</p>
               <p>Amikor először járt Lángéknál, csak az asszonyt és Vikit találta otthon. Lángné
                  elbűvölő előzékenységgel fogadta, hálálkodott, hogy állást adott Vikinek, „amire
                  talán ma még nincs is olyan égető szükség, de mindig jó, ha van valami az ember
                  kezében”. Többször kiment, magukra hagyta őket, miközben Korompay lelkesedett a
                  mamáért, aki okos asszony és még mindig szép, majd, mikor Lángné behozta a teát és
                  szendvicseket, dícsérte a teát és a lazacot, amit Lángné fontos alkalmakkor mindig
                  fölvett az étrendbe. Később kissé elkomolyodott és előbb a királynő után
                  érdeklődött.</p>
               <p>- Lilinek fáj a feje! - mondta Viki bosszúsan.</p>
               <p>- És kedves édesatyja?</p>
               <p>- A papa nincs itthon.</p>
               <p>A második látogatáskor - Viki már egy hete dolgozott a drogériában - végre
                  megismerkedett Lilivel, aki az anyja erőszakolására néhány percre bement a
                  szobába. Korompay egy démont várt és meglepődött a szelíd, fásult kislány láttára:
                  előbb bókolt neki s megjegyezte, hogy még most is van raktárában két és fél láda
                  szappan, amelynek minden egyes darabját a királynő képe díszíti.</p>
               <p>- Bár én, őszintén szólva, jobb szeretem így látni Lilikét - mondta oktatóan -,
                  ilyen egyszerűen, háziasan! Higyje el, így, blúzban és aljban talán még szebb,
                  mint a lenge képeken, amelyeket az illusztrált lapokban láttam.</p>
               <p>Lili elutasítóan azt válaszolta, hogy már el is felejtette, hogy valaha királynő
                  volt. Majd visszament a konyhába, mert mióta Viki a drogériába járt, ő segített a
                  háztartásban.</p>
               <p>Korompay harmadik látogatásakor már nyiltan megmondta, mi fáj neki:</p>
               <p>- Nem értem, nagyságos asszony, hogy kedves férjeurával miért nem találkoztam
                  eddig?</p>
               <p>- Véletlenül soha sincs itthon!</p>
               <p>- Ha szabad őszintén megkérdeznem, csak nem személyem ellen van kifogása?</p>
               <p>- Ó, dehogy! Az uram is nagyon hálás, hogy Vikit...</p>
               <p>- Ez megint más kérdés - mondta Korompay fontoskodva - és más kérdés az, hogy mit
                  szól az én látogatásaimhoz?</p>
               <p>- Nagyon meg van tisztelve!</p>
               <p>- Tudniillik, el tudom képzelni, hogy bizonyos előítéletei vannak velem, mint nős
                  emberrel szemben. Ami alapjában jogos is.</p>
               <p>- Szó sincs róla, - tiltakozott Lángné.</p>
               <p>- Jogos, ha általában vesszük, de az én esetem, úgy-e, más? Az én szegény
                  feleségem... De hiszen, tetszik tudni, Viki biztosan elmondta...</p>
               <p>- Valamit mondott - bólintott Lángné.</p>
               <p>- Szóval, ha én ide feljövök, akkor ezt máskép kell venni. Akkor van okom rá.
                  Akkor én...</p>
               <p>- Mi tudjuk, hogy Korompay úr egyszerűen jóbarát! - vágott közbe Lángné.</p>
               <p>- Jóbarát is vagyok - folytatta a nős ember magyarázó hangon -, de úgy-e,
                  megelégedhetnék azzal, hogy Viki kisasszonnyal, aki különben a legjobb munkaerő,
                  csak hivatalosan érintkezem. De ez - ha szabad magamat így kifejeznem - mélyebb
                  barátság a szokottnál! Én szeretném megnyugtatni kedves férjét, hogy nem kell
                  tartania semmitől, mert ami azt illeti, ha nős is vagyok, de mindenen keresztül
                  korrekt is vagyok!</p>
               <p>Hiúságában, tisztességéről alkotott illúzióiban volt megbántva, mert Viki apja nem
                  vett tudomást róla, sőt tendenciózus távollétével pálcát tört fölötte. Szigorú,
                  kemény családfőt képzelt el a háttérben, aki állandó harcban áll miatta a
                  családdal s mert talán nincs elég hatalma, hogy kidobja a házból, azzal fejezi ki
                  megvetését, hogy látogatásai idején elmegy hazulról. Valójában eleinte Lángné
                  küldte el hazulról: nem akarta, hogy esetleg zavaróan hasson Korompay vizitjeinél.
                  Később azonban, mikor a nős ember egyre több méltatlankodással reklamálta, egy
                  délben elővette a férjét.</p>
               <p>- Hol mászkálsz egész délután? - kérdezte - Ma maradj itthon! Jön Korompay és
                  szeretne megismerkedni veled!</p>
               <p>Láng Ede védekezve mondta:</p>
               <p>- Jobb szeretnék nem itthon maradni.</p>
               <p>- Miért? - kérdezte gyanakvóan és támadóan Lángné. - Mi kifogásod van Korompay
                  ellen?</p>
               <p>- Nincs semmi kifogásom, de... - és köhögési rohamba menekült a mondat vége
                  elől.</p>
               <p>- A főnöke! - magyarázta szinte kiabálva Lángné. - Ahelyett, hogy örülnél, hogy a
                  mai időkben kapott állást és hogy olyan jól bánnak vele?!...</p>
               <p>- Én nagyon örülnék, de...</p>
               <p>- Mit de? - kérdezte Lángné gúnyosan.</p>
               <p>- De Berta! Egy nős ember!</p>
               <p>- Egy nős ember ma nem az, ami valamikor volt! - magyarázta Lángné. - Egy nős
                  ember ma bármelyik pillanatban elválhat! És legalább ki van próbálva, hogy el tud
                  tartani egy feleséget!</p>
             
            <milestone n="5" unit="startSubChapter"/>
               <p rend="head">5.</p>
               <p>De a negyedik látogatáskor Lángné erőszakkal betuszkolta Edét a szobába. Korompay
                  a legbecsületesebb ábrázatát öltötte fel, a legszolidabb modorát vette elő s
                  mintha Viki nem is lett volna a világon, egyetlen ambíciója volt, hogy megszerezze
                  Láng Ede bizalmát. Az apa félszeg szótlanságát és tartózkodását még mindig
                  ellenségeskedésnek érezte - holott nem volt több idegenkedésnél és a
                  szabálytalantól, a törvényellenestől való félelemnél - és minden leleményét és
                  hevét kimerítette, hogy megtörje ezt az ellenségeskedést. Beszélt küzdelmes
                  ifjúkoráról, mert tudta, hogy az ilyesmi az öregurakat meghatja: hogy
                  tizennégyéves kora óta maga tartotta el magát, később szegény özvegy nővérét is,
                  aki már meghalt. Aztán elmondta, hogyan alapította meg a drogériát abból a
                  pénzből, amit segédkorában a szájától és a fiatalság bolondságaitól elspórolt.
                  Dicsérte magát, mert nincsenek szenvedélyei: nem cigarettázik, nem iszik, nem
                  kártyázik, nem jár lóversenyre - legfeljebb ügetőre -, de valami passziót csak
                  megengedhet magának egy ember, aki állandóan dolgozik? Láng Ede mindenre
                  helyeslően bólintott. „Igaz, hogyne” - mondogatta, de gyanakvó arckifejezése nem
                  változott. Aztán a házasságról beszélt Korompay:</p>
               <p>- A legjobb férjnek indultam, tessék elhinni - mondta, majd mentegetődzve
                  folytatta: - Furcsa, hogy ilyen intím dolgokat kifecsegek, de ne haragudjék,
                  kedves Láng úr, én a családhoz tartozónak érzem magam.</p>
               <p>- Joggal, Korompay úr! - mondta Lángné. - Mi is úgy tekintjük, mint egy
                  családtagot.</p>
               <p>- Szerelmi házasság volt - folytatta a nős ember -, de hamarosan rájöttünk, hogy
                  tévedtünk. Az ilyesmi nem ritkaság. Már akkor elváltam volna tőle, de szegény
                  asszony megbetegedett és egy beteg asszonyt nem lehet csak úgy otthagyni! De
                  mindennek van határa! A betegsége miatt pláne pokol lett az életem. Most, kérem,
                  fizetek egy háromszobás lakásért évi kétezerötszáz pengőt és nincs otthonom.</p>
               <p>Láng kényelmetlenül feszengett.</p>
               <p>- Nem lehet gyógyíttatni?</p>
               <p>- Sajnos, nem. De most már tetszik tudni, miért érzem én itt jól magamat? Ha ide
                  feljövök, ez egy kis kárpótlás az elveszett otthonért.</p>
               <p>- Mindig szívesen látjuk, úgy-e, Ede? - mondta Lángné.</p>
               <p>- Természetesen - rebegte Láng bizonytalanul.</p>
               <p>- Még csak annyit szeretnék mondani, kedves Láng úr - folytatta a drogista -, hogy
                  ugyanakkor, mikor tisztességes ember vagyok, üzletember is vagyok. És mikor kedves
                  lányát alkalmaztam, önzés is vezetett. Az én üzletem, hála Isten, nem érzi annyira
                  a gazdasági válságot, mint más üzlet a szakmában, mert nekem olyan renomém van,
                  hogy Budáról s a Lipótvárosból is jönnek hozzám a vevők. De egyedül vagyok abban a
                  nagy üzletben, mert a feleségem úgy-e, nem számít. A segédek, jobb nem beszélni
                  róluk: minden két hónapban változás. Az egyikről kiderül, hogy nem tudja a
                  szakmát, a másik kokaincsempész, a harmadik tolvaj, a negyediknek izzad a keze.
                  Nekem kellett végre valaki, egy bizalmi ember és merem mondani, hogy megtaláltam
                  Vikiben. Valóságos csoda, kérem, hogy valaki négy hét alatt így belejöjjön
                  valamibe! Micsoda ösztöne van, hogy hol kell megfogni a dolgokat...</p>
               <p>- Ne dícsérjen a szemembe, Dezső - szólt közbe Viki évődve.</p>
               <p>- De igen, el kell mondani! Ott volt a raktár, egy szalmakazal, minden a
                  hegyén-hátán, mert sohasem volt időm, hogy rendet csináljak. Bevitte magával a
                  háziszolgát és három nap alatt úgy nézett ki az a hodály, kérem, mint egy szalón!
                  Szortírozva minden, pontos leltár mindenről, az utolsó gramm mosóporig.</p>
               <p>- Ezt még tőlem tanulta! - mondta Lángné büszkén.</p>
               <p>- Hja kérem, a női kéz! Ez az, ami az én életemből hiányzik, az igazi női kéz!
                  Mert szegény beteg feleségem otthon, a háztartásban sem tud rendet tartani.</p>
               <p>- Nem lehet csodálni egy beteg asszonytól - mentegette Láng Ede.</p>
               <p>- Erről van szó, kérem. Az ember tűr, de a betegség miatt nem mehet tönkre minden!
                  Itt egy vállalat sorsáról is szó van, amit én csináltam a semmiből. Higyje el,
                  azóta tért vissza a munkakedvem és az életkedvem, amióta Viki...</p>
               <p>Láng Edének, bármennyire is nem szerette Vikit, azért hízelgett kissé ez a
                  rajongás.</p>
               <p>- Nem is tudnám többé nélkülözni. Van valaki, akivel kibeszélhetem magamat. Végül
                  is - mondta nyomatékosan - ma olyan világot élünk, amikor mindennapos, hogy valaki
                  korrigál az elhibázott életén.</p>
               <p>- Ez kétségtelen! - mondta Lángné.</p>
               <p>- Szóval: csak kötelességemnek tartottam, hogy ezt megnyugtatásul elmondjam.</p>
            <milestone n="6" unit="startSubChapter"/>
               <p rend="head">6.</p>
               <p>Mindezt a meggyőződés magávalragadó tüzével adta elő Korompay. Valóban, hogy
                  beleszeretett Vikibe, ebben döntő része volt a lány tagadhatatlan üzleti
                  ügyességének, tájékozódóképességének, svádájának. A raktárban csakugyan rendet
                  teremtett, bevezetett egy új ellenőrzési rendszert, az eladásnál olyan leleményes
                  volt, hogy a vevőre, aki bejött egy üveg hajszeszért vagy lábsóért, vagy
                  önborotváért, mindig rásózott még két-háromféle apróságot. Pillanatok alatt fel
                  tudta kelteni a nők bizalmát, ha akadozva és suttogva valami kényes portékát
                  kértek. Korompay sokszor néhány lépésnyi távolságra elragadtatva hallgatta, hogy
                  társalog a vevőkkel, közvetlen, kissé ordináré hangon, de valahogy a cinkos
                  módján, azzal az indiszkrécióval, amit az emberek szívesen vesznek orvostól,
                  kozmetikustól, masszőrtől, fodrásztól, általában azoktól, akik a testükkel
                  foglalkoznak és ez a közvetlenség sokkal inkább kötötte őket, mint az udvariasság
                  vagy alázatosság. Négy hét alatt külön vevőköre alakult ki Vikinek, amely, amikor
                  belépett az ajtón, nyomban a „fekete kisasszony”‑t kereste. Ha Viki történetesen a
                  raktárban volt, Korompay fürgén beszaladt érte. Ilyenkor mindig meg akarta
                  csókolni, de a lány bosszús nevetés közben lerázta magáról:</p>
               <p>- Meg van őrülve, Dezső! Itt az üzletben?...</p>
               <p>- Nem, sőt! Menjen, drágám, keresik!</p>
               <p>A feleségével életre-halálramenő harcai voltak, mióta Viki először jelent meg a
                  drogériában.</p>
               <p>Az asszony azzal kezdte, hogy, mintha véletlenül történt volna, összetört egy
                  nagy, teli éteres üveget, amely a kassza mögött levő kis laboratóriumasztalon
                  állt. Ekkor az ura ráordított, mire majdnem elájult. Korompay hátravezette a
                  raktárba a támolygó asszonyt, leültette egy székre és ezt dadogta:</p>
               <p>- Mi bajod?</p>
               <p>- Még kérded? - mondta az asszony és egész testében remegett.</p>
               <p>- Várj kérlek, mingyárt megmagyarázom.</p>
               <p>- Nekem ne magyarázz semmit - sivította az asszony -, én nem bánom, akármit
                  csinálsz a nőiddel! - kiabálta. - De eddig volt legalább annyi szégyenérzet
                  benned, hogy nem hoztad ide az üzletbe, hogy nem itt előttem...</p>
               <p>- Ne kiabálj velem, mielőtt meg nem magyaráztam... - és becsapta a raktárajtót,
                  hogy a polcokon a tégelyek és üvegek összeverődtek. - Nekem itt kell valaki,
                  akiben megbízhatok, aki segít nekem. A személyzet nem ér egy fityinget és egy
                  beteg asszonyt nem dolgoztathatok! Hányszor kértelek, hagyd az üzletet, maradj
                  otthon, nem neked való. Legalább az a nyomorúságos étel lenne ehető...</p>
               <p>- Persze, szeretnéd! Hogy itt annál szabadabban...</p>
               <p>- Olyan szabad vagyok, amilyen akarok - csapott az asztalra Korompay. - Nem én
                  vagyok az oka, hogy beteg vagy! Te pancsoltad el magadat, mert...</p>
               <p>- Akkor is a te pénzedet sajnáltam...</p>
               <p>- Ki mondta, hogy sajnáld? Nem mondtam, hogy feküdj be egy szanatóriumba?
                  Könyörögtem, de neked Kispestre kellett menni a bábához...</p>
               <p>- Mert akkor még sajnáltam a pénzt! Mert nem tudtam, hogy úgyis ki fogod szórni a
                  cinkáidra! Ez a nő el fog takarodni innen, mert különben...</p>
               <p>- Mi lesz különben? Különben...</p>
               <p>- Nem fogod megérni, hogy én menjek el! - csapott le az asszony. - De majd
                  megmutatom, hogy kikergetem innen.</p>
               <p>- Azt próbáld meg! A drogéria nekem fontosabb, mint a te mániáid! Tisztességes
                  úrilány, jó családból való. Csak te hiszed, hogy mindenki mingyárt leadja magát!
                  És ha beválik az üzletben, akkor nincs az az isten, aki miatt elküldöm! Jó lesz,
                  ha nem komiszkodsz vele, mert megmutatom, hogy van bennem elég...</p>
               <p>Az asszony most szinte rohamszerűen sikoltozni kezdett:</p>
               <p>- A nyakamra hozza a cinkáit! A szemem előtt...</p>
               <p>- Ne ordíts, ismerem ezt! - kiáltott rá Korompay és elszánt léptekkel kiment a
                  raktárból. Aztán beküldött hozzá egy segédet egy pohár vízzel. Negyedóra mulva az
                  asszony halálsápadtan visszaült a kasszába. Viki nem tudta, mi történt a
                  raktárban, odalépett hozzá és udvariasan bemutatkozott. Az asszony nem nyujtotta a
                  kezét. Az üzletben éppen nem volt vevő, ő csak dacból is beszélgetni akart vele.
                  Az asszony hidegen elfordult és ezt mondta:</p>
               <p>- Menjen a dolgára, kisasszony!</p>
               <p>Viki vérvörös lett, a körmeit belemélyesztette a tenyerébe. Már oda akart vágni
                  mindent, de Korompay félrevonta és ezt mondta neki:</p>
               <p>- Nem kell törődni vele! - és a homloka előtt mozgatta az ujjait. - Dilis!</p>
               <p>Viki ekkor elhatározta, hogy csak azért is felveszi vele a harcot. Másnap elment a
                  kassza előtt, nem köszönt neki. Az asszonyt megint ájulás környékezte. Újabb
                  jelenet a raktárban:</p>
               <p>- Nem köszönt! - üvöltötte.</p>
               <p>- Mert megsértetted! Mert goromba voltál hozzá! Mert a vevőket is elriasztod a
                  sértő modoroddal!</p>
               <p>- Azt akarod, hogy én köszönjek neki előre?</p>
               <p>- Azt szeretném, ha tisztességesen bánnál vele, ahogy úriasszonyok szoktak!</p>
               <p>Ettől kezdve néma, de eltökélt harc folyt a két nő között. Az asszony gyűlölködő,
                  merev arccal ült a kasszában és sokszor arra gondolt: mennyi méreg van a
                  drogériában, amivel egy pillanat alatt ki lehetne oltani mindhármuk életét. A
                  saját életét is, mert nagyon terhére volt. A lány úgy tett, mintha nem venne róla
                  tudomást, csak ha a vevőket kiszolgálta, kiáltott rá túlzott, nyers
                  vidámsággal:</p>
               <p>- Kassza! Egypengő negyvenhét!</p>
               <p>Az asszony gyűlölete akkor érte el tetőfokát, amikor kiderült, hogy Viki
                  valósággal mozgósítja, újjászervezi, újjáteremti az üzletet. Egyre fokozódó
                  rémülettel látta, hogy a lány nemcsak hogy egészséges, gömbölyű és fiatal, de az
                  üzletnek is új lendületet ad.</p>
               <p>Az asszony gyűlöletével párhuzamosan nőtt Korompay szerelme. Mióta megismerte a
                  családot, vágyai és érzései még inkább megkomolyodtak. S most, amikor az volt a
                  célja, hogy Láng Ede előítéleteit szétoszlassa és kierőszakolja a bizalmát, már
                  úgy viselkedett, mint egy vőlegény, akinek legfontosabb a család jó véleménye.
                  Közben alkalmi nőkkel barátkozott, de már megérlelődött benne a vágy, hogy Vikit
                  élettársává tegye. Minden megvan benne, ami kell: nekivaló test, kedély és a
                  legjobb munkatárs! Csak akkor gyávult meg, ha arra gondolt, hogy egyszer majd meg
                  kell mondani a feleségének, hogy adja át a helyét a kasszában Vikinek.</p>
               <p>Amikor most elment, Lángné diadalmasan állt az ura elé:</p>
               <p>- Na, mit szólsz? - kérdezte majdnem fenyegetően.</p>
               <p>Láng Ede félig meggyőzve, de még mindig bizonytalanul válaszolt:</p>
               <p>- Szó sincs róla, tisztességes embernek látszik - mondta, aztán pár másodpercnyi
                  hallgatás után sóhajtva: - De mégis! Nős!</p>
               <p>- És ha nős! Holnap elválhat!</p>
               <p>- De a válás kettőn mulik! Hátha az asszony nem akar?</p>
               <p>- Ez pénzkérdés! - vágta rá az asszony teljes biztonsággal. - És neki van pénze! -
                  fejezte be büszkén.</p>
               <p>Szombat este volt, háromnegyedkilenc. Viki nem sokkal Korompay távozása után
                  fölvette a kalapját. Az anyja, mióta Pesten laktak, most kérdezte meg tőle
                  először, hogy hova megy. A lány, aki már elszokott a kérdezősködéstől, nem
                  erőltette meg magát valószínű hazugságért. Azt felelte, hogy fáj a feje, lemegy
                  egy félórára szellőzni. Lángné szemrehányó tekintetet vetett rá, mint aki mindent
                  tud, - de nem tartóztatta. Viki félóra mulva csakugyan visszajött. Fenntjárt
                  Gordon lakásán, de a fiút nem találta otthon. A levélszekrénybe bedobott egy
                  cédulát, amelyen közölte vele, hogy vasárnap három órakor újra meglátogatja.
                  Másnap csakugyan otthon találta. Félhatkor ment el tőle, mert Korompayval
                  megbeszélte, hogy hatkor érte jön, kiautóznak Budafokra egy halászcsárdába, ahol
                  az ember szemláttára fogják a halat és a szemeláttára főzik meg a halászlét.
                  Korompay ugyanis, - ahogy mondani szokta - szereti látni, mi az, amit
                  megeszik.</p>
            <milestone n="7" unit="startSubChapter"/>
               <p rend="head">7.</p>
               <p>Lili, mióta Viki a drogériában dolgozott, sokat volt egyedül. Lángnénak új terve
                  támadt: kávéházi ruhatárat akart bérelni, mint valamikor a nagynénje, akinél
                  lakott, amikor Pesten varrni tanult. Rendszerint kora délután elment hazulról és
                  mindennap más nagykávéházban uzsonnázott. Láng Ede még mindig állás után járt, de
                  már kevesebb biztonságérzettel - délután néha otthon maradt s ilyenkor Lili újra
                  és újra megállapította, hogy nagyon szereti az apját, de nagyon nehéz vele
                  beszélgetni. Láng közölte Lilivel a terveit: állást keres s aztán majd ő veszi
                  kezébe a dolgokat, sőt arról ábrándozott, hogy ha máskép nem megy, ők ketten külön
                  költöznek. Lili eddigi tapasztalatai és emlékei alapján nem tudta elképzelni, hogy
                  az apja az anyjától függetlenítse magát. De néha, amikor Láng Ede odaállt a
                  nyitott ablakhoz és bámulta a délutáni napfényben pirosló háztetőket, ő is
                  felsóhajtott, amikor az apja megkérdezte a füstszagú széltől:</p>
               <p>- Mi lehet most otthon?</p>
               <p>Liliben felsajgott a fájdalom. Május volt, a jégverem körül zöldpettyesek az
                  akácok, melyek két hét mulva olyan porosak lesznek, mintha megőszültek volna. Az
                  udvaron felszárad a mélytelen téli sár, amelyen Lajoska csak kőről kőre ugrálva
                  tudott elkecmeregni a lakásajtóig. Most már nyitva lehet hagyni az ablakot, kabát
                  nélkül lehet sétálni a Nádor-utcán s ilyenkor úgy árad a városba a Duna vízszaga,
                  mint a jó ételszag a nyitott konyhaajtón az udvarra. Még nem érezni az alsóvárosi
                  sertésszállások bűzét, ami nyárelejétől őszig megszállja a várost, beveszi magát
                  az étel ízébe és a kölnivíz illatába. Lajoska találkozik a Takarék előtt Láng
                  Trudeval, Kormos Lenke már bujkál a parkban a fiúkkal... Friss, sárga csibék
                  legelik a gazt a gránitkockák közül a Nádor uccán... Csakugyan, mi lehet most
                  otthon?</p>
               <p>Az anyja csak hivatalos leveleket kapott hazulról s egy-két ismerőstől, akikkel
                  véletlenül találkozott az uccán, hall jelentéktelen hireket. Nem halt meg senki és
                  nem ment férjhez senki azok közül, akik rokonszenvüknél vagy gyűlöletüknél fogva
                  közelálltak hozzájuk.</p>
               <p>- De jó lenne még egyszer otthon lenni! - suttogta az öreg és mélyen lehajtotta a
                  fejét.</p>
               <p>Nem, azért nem is lenne jó. Most jobb itt, ahol el lehet mosódni, bújni, ahol már
                  megint nem ismeri senki, ahol nem kérdez senki semmit. Még a házban sem tudták
                  eleinte, hogy ő volt az idei királynő... Az anyja hencegett el vele a
                  házmesternének is, pedig folyton illusztrált lapot tart az egyik kezében, amikor a
                  másik kezével kinyitja a liftet.</p>
               <p>- Majd lejösz velem, ha meglátogatom szegény boldogult nagypapáék sírját - mondta
                  Láng Ede.</p>
               <p>Nem, ő nem megy le, csak akkor menne le, ha Lajoska vinné magával. De Lajoskának
                  eszeágában sincs eljönni érte. S már Hoffer sem jön érte a kék Buick-kal -
                  állapította meg fásult öngúnnyal. Szinte automatikusan, anélkül, hogy megbeszélték
                  volna, Lili átvette Viki munkakörét a háztartásban. Ha lassabban és ügyetlenebbül
                  is, kitakarította a lakást és idővel megtanulta, hogyan kell elkészíteni a
                  primitívebb ételeket. Az anyja csak addig gyötörte a szekatúráival, amíg Viki le
                  nem szerződött a nős emberhez, de a visszatért optimizmusával arányosan enyhült az
                  ingerültsége, szeszélyessége is. De mégis máskép bánt vele, mint eddig. A lány
                  megérezte, hogy az anyja elejtette, feladta - mint az impreszárió a fiatal
                  tehetséget, akibe sok munkát invesztált s nem váltotta be a hozzáfűzött
                  reményeket. Mindig tudta, hogy Vikit jobban szereti, de a család jövője
                  szempontjából érezhetően őt tartja a fontosabbnak, ő állt mindig a haditervei
                  középpontjában. Most azonban egész lendületével belefeküdt Viki és a nős ember
                  ügyébe. Sokszor napokig alig szólt hozzá s ha szólt, főkép a háztartás pillanatnyi
                  dolgairól. Hofferről már nem beszélt, már nem kérdezett tőle semmit. Csak olyankor
                  csattant fel, amikor valaki a WC-ben égve felejtette a villanyt, vagy eltört
                  valamit - mert az első hetekben alig mult el nap, hogy egy tányért vagy poharat a
                  földre ne ejtett volna. Volt egy hamis Alt-Wien-szerviszük, amit a Láng-házaspár
                  huszonötéves házassági évfordulójára ajándékozott egy kávébehozatali cég, amellyel
                  üzleti összeköttetésben álltak - rikítóan bazári portéka, de ők a nagy cég iránt
                  tanusított tiszteletből el sem tudták képzelni, hogy nem valódi és nem ér meg
                  százakat. Egyszer, a nős ember látogatása után, ebből a szerviszből tört el egy
                  csészét és az anyja napokig kínozta:</p>
               <p>- Mit csináljon veled az ember? - kérdezte szinte óránként kétségbeesetten és
                  összecsapta a tenyerét. - Az embernek legyen egy lánya, akit semmire sem lehet
                  használni!</p>
               <p>A másik variáció:</p>
               <p>- Viki tíz évig vezette a háztartást és sohasem tört el semmit.</p>
            <milestone n="8" unit="startSubChapter"/>
               <p rend="head">8.</p>
               <p>Lili végül símán beletanult, az anyja már szinte ki sem járt a konyhába. Közben
                  állandó lelkifurdalásban élt, mert Hoffert elriasztotta a háztól. Sokszor arra
                  gondolt, hogy talán mégis engedni kellett volna neki - hát érdemes magát
                  tartogatni valakinek?... Lajoskának? Talán Vikinek van igaza, aki még nem is
                  végzett Gordonnal és már ezzel a nős emberrel adja magát össze. A nős ember
                  állítólag el akarja venni... A mama szerint mindenki nősülni akar. De talán
                  csakugyan mindegy, hogy az ember kivel adja össze magát. Ez a nős ember csúnya,
                  nevetséges és öreg, ő nem tudná megszokni a közelségét, de lehet, hogy Viki már
                  megszokta. Hoffer sem volt szép s ha nem is volt direkt nevetséges, de a hencegése
                  és az amerikai pózai sokszor elviselhetetlenül ellenszenvesek és az ő tizennyolc
                  évéhez viszonyítva, Hoffer se volt fiatal a harminchét évével. És mégis - ez a
                  legundorítóbb az egészben -, mióta Hoffer elmaradt, sokszor rajtakapta magát, hogy
                  hiányzik neki. Nem maga Hoffer, de a szinte már sorrendben fölkeltett izgalmak,
                  borzongások, bágyadások, amelyeket a fogdosódás keltett benne. Ő utólag mindezt az
                  izgalmat átutalta oda, ahol Lajoska iránt érzett boldogtalan szerelme tompán, de
                  konokul sajgott. De most meggyanusította magát, hogy a jóleső testi izgalmaknak a
                  lelki szenvedésekkel való összekapcsolásával talán csak mentegetni akarta magát
                  önmaga előtt, szépíteni a szégyenletes valóságot, hogy maguk a csókok és
                  kapkodások kellettek neki. Az első napokban, amikor látta az anyja kétségbeesett
                  letörtségét, már majdnem elhatározta, hogy kimegy a gyárba Hofferhez és magasra
                  emelt karokkal ezt mondja: „Csináljon velem, amit akar.” De mikor elképzelte magát
                  Hoffer kezei között, összerándult és tudta, hogy nem tudná megtenni. Nem Hofferra
                  vágyódott, amikor érezte a hiányát és nem Hoffertől irtózott, amikor érezte, hogy
                  nem tudná megtenni. Hiszen tisztában van vele, hogy ez a dolgok rendje. Ő még csak
                  nem is erkölcsös, már nincs felháborodva, ha megtudja más lányokról, például
                  Vikiről, hogy megteszi. Még csak az anyjától sem kellene félnie, hiszen az
                  anyja...!</p>
               <p>Reggelenként ő járt a csarnokba bevásárolni. Eddig tulajdonképpen körül sem nézett
                  még a házban. Most megállapította, hogy az V. emeleti folyosón egyik szomszédjuk,
                  Kelemen Kálmán nevű gyümölcsbehozatali vállalkozó, a másik dr. Trost Frigyes
                  nyugalmazott kúriai bíró. Kelemenék lakásából rádióhangszóró, Trosték lakásából
                  kutyaugatás hallatszott, de sohasem látott az ajtajukon kilépni élő embert. A
                  negyedik emeleten, a lépcsőház kanyarulatánál, festett kéz kinyujtott ujja
                  ingatlanforgalmi iroda irányát mutatta. A harmadik emeleten kiszegezett
                  kartontábla szerint dr. Nesztinger Kornél ügyvéd május elsején Pannonia ucca 23.
                  szám alá költözött. A második emeleten csak „magánzók” laktak minden cégér nélkül,
                  az első emeleten az üvegre festett vörös íny fehér fogakkal Toldi Miklós
                  fogtechnikus közelségét jelezte. Hogy kik élnek még a nagy házban, erről egyelőre
                  nem tudott. Egyszer, amikor hazafelé tartott a csarnokból, karján a tele
                  cekkerrel, a teliszegezett kapun fölfedezett kis, ötujjnyi kartonlemezt a
                  következő felírással: „Med. univ. dr. Kuncz Imre, v. klinikai adjunktus. IV. 17.”
                  Dr. Kuncz Imre - a név, talán a rövidsége miatt is, úgy csengett, mintha
                  fiatalemberhez tartoznék. A házban tehát lakik egy fiatal doktor, vajjon ki lehet,
                  milyen lehet? Vajjon hasonlít-e Lajoskára, van-e kis, fekete bajusza és neki is
                  vakítóan tiszták és eresek a kezei? Másnap, mikor lefelé ment a lépcsőn, a
                  negyedik emeleten megállt és szemével megkereste a tizenhetes számú lakást. Udvari
                  saroklakás volt, közel a cselédlépcsőhöz. Ekkor, minden ok nélkül, bizonyosra
                  vette, hogy a doktor nős. De amikor visszafelé beszállt a liftbe, mielőtt még
                  becsapta az ajtót, sietve beugrott egy fiatalember, kis fekete bajusszal - fehér
                  eres kezekkel - és Lili megesküdött volna, hogy dr. Kuncz Imrével szállt fel a
                  magasba. A fiatalember szerényen rámosolygott, ő elfordult, de érezte a nyakán,
                  hogy mohón bámulja. Mikor a negyedik emelethez értek, várta, hogy megállítsa a
                  liftet és kiszálljon, de a férfi nem mozdult. Mikor a lift megállt, a fiatalember
                  udvariasan kinyitotta az ajtót, előre engedte, hogy a lány némi előnyt nyert.
                  Hallotta, hogy követi és már azt hitte, hogy szemtelenkedni akar, utána menni a
                  lakásba. Nem nézett hátra, de hirtelen hallotta, hogy egy kulcs megzörren egy
                  zárban - ekkorra már ő is a lakásukhoz ért és miközben az ajtót kizárta,
                  félszemmel oldalt nézett. Megállapította, hogy a fiatalember, akit Kuncz doktornak
                  tartott, Kelemen déligyümölcskereskedő, a szomszédjuk.</p>
            <milestone n="9" unit="startSubChapter"/>
               <p rend="head">9.</p>
               <p>De Lili képzeletében ettől kezdve erjedni kezdett a Kuncz-legenda, amelyen a
                  láthatatlan doktor alakját valahogy Lajoskával perszonifikálta. Vagy háromízben
                  ment fel együtt a liften egy sötétzöldruhás, gyűröttkalapos, ráncolthomlokú,
                  rosszkedvű fiatalemberrel, aki látszólag ügyet sem vetett rá. A negyediken szállt
                  ki, de Lilinek sohasem jutott eszébe, hogy a doktorral azonosítsa.</p>
               <p>Kuncz doktor nem bontakozott ki a képzelgés ködéből, - de rövidesen megérkezett
                  doktor Spanyol a Nádor-utcából. Délután félöt tájban, mikor Lili éppen egyedül
                  volt otthon, csengettek. A lány kiment, kinyitotta az előszobaajtó egyik ablakát s
                  alig tudta az udvarias meglepetést mímelni a kínos megütközéstől, amikor doktor
                  Spanyol teliszájjal, de máris szemtelenül és gúnyosan mosolygó ábrázatát meglátta
                  a rács mögött.</p>
               <p>- Kezit csókolom, Lili! - mondta Spanyol szelesen, vidékiesen-vidáman és az
                  ablakon keresztül benyúlt a kezéért, hogy megcsókolja. - Úgy-e váratlan vendég
                  vagyok!</p>
               <p>Lili kizárta az ajtót és beengedte.</p>
               <p>- Hogy kerül maga Pestre, Józsi? - kérdezte mindjárt védekezve.</p>
               <p>- Aranyat venni. Mert amióta ez az aranynyavalya tart, vagy micsoda, nem lehet a
                  rendes szállítóktól kapni!</p>
               <p>- Sikerült?</p>
               <p>- Sikerült, a fene egye meg, de milyen méregdrágán! - panaszkodott, miközben az
                  előszoba-fogasra felakasztotta a kalapját és kabátját.</p>
               <p>- Hát hogy van, mi ujság Lilike? - tudakolta, miközben beléptek az ebédlőbe.
                  Körülnézett. - Hogy milyen szép itt maguknál! Hova néz ez az ablak?</p>
               <p>- A Dohány uccára! - mondta Lili.</p>
               <p>- Hiszen ez szóról szóra az otthoni ebédlő! - állapította meg dr. Spanyol.</p>
               <p>- Üljön le, Józsi - mondta Lili fokozódó kényelmetlen érzéssel.</p>
               <p>Spanyol leült.</p>
               <p>- Hol vannak a többiek? A nagyságos asszony, Viki, Láng bácsi?</p>
               <p>- Viki a közelben, egy drogériában dolgozik, üzletvezető. A papa és a mama ebéd
                  után elmentek hazulról.</p>
               <p>- Jaj, de sajnálom! Szóval, Viki elhelyezkedett. Na és maga? Azt hittük odalenn,
                  hogy magából tudja Isten micsoda nagy nő lett! Nem is hinnék el, ha elmondanám,
                  hogy ilyen szép májusi délután itt ül egyedül a lakásban, az otthoni piros
                  slafrokban. Egyszer azt mesélték, hogy férjhez ment! És egy báróról is beszéltek.
                  Mi az igazság?</p>
               <p>- Egyik se, amint látja!</p>
               <p>- De menyasszony csak volt?</p>
               <p>- Nem egészen.</p>
               <p>- Valami harisnyagyárossal?!</p>
               <p>- Nem voltam menyasszony!</p>
               <p>- Egy vasúti főtiszt látta egyszer autóban egy fiatalemberrel. Az volt a
                  vőlegény?</p>
               <p>- Lehet.</p>
               <p>Most más, lelkesebb hangon:</p>
               <p>- Hát, Lili!... Hogy én hogy örülök magának! Alig változott, csak egy kicsit
                  sápadtabb, soványabb. Kicsit meglátszik magán a mozgalmas nagyvárosi élet.</p>
               <p>- Na hiszen!... Ha tudná, hogy én hogy élek Pesten - felelt Lili védekezve.</p>
               <p>- Csak ne exkuzálja magát, nem érdemes. Jól teszi, ha úgy él, ahogy jól esik.
                  Megengedheti magának. Egy nagyváros egészen más, itt nem kell törődni senkivel,
                  itt nem járatják az emberek a szájukat!</p>
               <p>Lili ideges tiltakozással kérdezte:</p>
               <p>- Otthon talán azt hiszik rólam, hogy én... tudja Isten mit csinálok?</p>
               <p>Spanyol nevetett.</p>
               <p>- Ugyan kérem! Semmit sem hisznek. De fölteszem, hogy van annyira okos... És mit
                  törődik maga azzal, hogy mit hisznek otthon?</p>
               <p>- Törődni nem sokat törődöm, csak...</p>
               <p>Spanyol közbevágott:</p>
               <p>- Otthon is sok minden megváltozott. Azt tudja, mi történt Lajos és Trude
                  között?</p>
               <p>- Nem tudok semmit.</p>
               <p>- Az egész város azt hitte - már el volt intézve -, hogy hozzá fogják adni. Tőlem
                  egyszer tanácsot kért Lajos, mondtam neki: „Nézd, fiam, megmondom a szemedbe, a
                  lány nem szép, sőt, valljuk meg, nagyon csúnya, több, mint csúnya, de el kell
                  ismerni, okos, művelt és jólnevelt és negyvenezer pengő ma olyan nagy pénz, hogy
                  talán az államkasszában sincs annyi!” Bevallom őszintén, azt tanácsoltam neki,
                  vegye el és aztán költözzenek Győrbe, mert ott mégis nagyobb jövője van egy
                  rendelőnek!</p>
               <p>- És... mi történt? - tudakolta Lili feszülten.</p>
               <p>- Nézze, Lili, én most is megmondom magának kereken, ahogy már otthon megmondtam:
                  maguk nem voltak egymáshoz valók! Lajos kis doktor, sohasem lesz belőle más, mint
                  egy kisvárosi orvos, maga pedig... ezzel a szépségével! megjelenésével!... Maga
                  igazi királynő! Magának ez való: Párizs, Riviera, Pest! Tudom, hogy haragszik rám,
                  mert én sohasem titkoltam meggyőződésemet.</p>
               <p>- Nem, nem haragszom.</p>
               <p>- Pedig mindkettőjüknek csak jót akartam!</p>
               <p>- Elhiszem! - rebegte Lili izgatottan. - De még nem mondta el, hogy mi történt
                  azután.</p>
               <p>- Ja, igen. Szóval, mikor maguk felköltöztek Pestre, mindenki azt hitte, hogy
                  befejezett tény, hogy Lajos elveszi Trudet. Tartozom megmondani, hogy Lajos nagyon
                  búsult maga után. Tizenegykor, amikor le szokott jönni a Szarvasba Lángéktól vagy
                  Szafiréktól... Igaz is, tudja mi van Szafirékkal?</p>
               <p>- Nem tudom.</p>
               <p>- Belekeveredtek valami panamába. A pénzügyi palota építkezésében ők is benne
                  voltak. Most rájöttek valamire - benne állt a pesti lapokban is. - Két hét alatt
                  Szafirnak vissza kell fizetni az államkasszába huszonnégyezer pengőt, különben
                  bekasztlizzák az öreget. Viszont, ha megfizeti, akkor kész a Szafir Adolf és Fia -
                  „1047 öl rakterület a vasútnál” - és röhögött.</p>
               <p>Spanyol az élvezettől csámcsogva adta le a rossz híreket, de Lilit nem érdekelte
                  Szafirék krízise és izgatottan sürgette:</p>
               <p>- Na és mikor Lajos este lejött Szafiréktól?</p>
               <p>- ... Szóval, sokszor mondogatta: „Barátom, én mégis nagy marha vagyok, nem
                  kellett volna senkire sem hallgatnom, nem kellett volna törődni a várossal! Én
                  mégis csak azt a lányt szeretem!” Az arcába nevettem, mert ismerem Lajost. A
                  negyvenezer pengő hozomány egészen megvadította... Jó fiú, de a legönzőbb kutya a
                  világon. Az anyja postamesterné volt falun, a nővére távirdász, az is azért maradt
                  vénlány, mert Lajosért mindig kétszer kellett befizetni a beiratást az egyetemen!
                  Elnőzte, elitta!</p>
               <p>- A nővére azért maradt lány, mert a vőlegényét elütötte a vonat - próbálta védeni
                  Lili Lajoskát.</p>
               <p>- Az már a harmadik vőlegénye volt! Nem tudott férjhezmenni a szerencsétlen, mert
                  sohasem volt egy egész inge Lajos miatt! Még tavaly is küldözgettek neki pénzt,
                  pedig már önálló rendelője volt!</p>
               <p>- Csodálom, Józsi - szólt közbe a lány élesen -, hogy ha ilyen véleménye van
                  Lajosról, mégis barátkozik vele!</p>
               <p>- A legjobb barátom ma is! - erősködött Spanyol. - De a barátság engem nem vakít
                  meg. Eszes fiú, lehetne belőle valami, de meg kell állapítani, hogy önző és lusta.
                  Nem tanul. Mióta eljött a klinikáról - szerette a professzora, asszisztens volt -,
                  nem vett a kezébe egy könyvet vagy folyóiratot. Pedig éppen az ő szakmájában
                  minden hónapban kitalálnak valami újat. Látja, én is egy koszos kisvárosban élek,
                  de nekem jár egy sereg szakfolyóirat, én haladok a korral, úgy dolgozom, mint
                  akármelyik fővárosi fogász...</p>
               <p>- Mondja már az Istenért, folytassa! - vágott közbe Lili szinte könyörögve s
                  topogott a türelmetlenségtől.</p>
               <p>- Hát igen. Szóval Lángné, a Jenőné, hamarosan rájött, hogy Lajos mégse parti. Jól
                  esett neki, hogy üthetett magukon egyet azzal, hogy elcsalta, de amikor arra
                  került volna a sor, hogy Lajos valamelyik nap előáll a lánykéréssel, akkor
                  egyszerre eszükbe jutott a valláskülönbség. Aztán megjelent a városban egy linzi
                  szőrmekereskedő, megszállt a „Magyar király”-ban, de Lángéknál étkezett. Lajos is
                  megismerkedett vele, nem sejtett semmit. Egy hét mulva Szafiréknál volt
                  búcsúvacsora, mert a linzi másnap utazott. Lajost nem is hivták meg. Másnap Trude
                  nem jött ki a korzóra. Este Lajos találkozott Jenő bácsival a Takarék előtt és
                  Jenő bácsi, mintha nem tudna semmi előzményről, ezzel fogadta: „Gratulálhatsz,
                  Lajos, a lányom menyasszony!” „Melyik? - kérdezte Lajos meghökkenve -, a Lujza?
                  „Nem, a Trude” - felelt Jenő ártatlanul. „Kivel?” - tudakolta Lajos. „Ezzel a
                  linzivel, Alois Sengerrel.” „Ahá - mondta Lajos és úgy érezte, hogy a Nagy Takarék
                  méhkasa ráesett a fejére -, fogadd őszinte szerencsekívánatomat!”</p>
               <p>- És...? - tudakolta Lili visszafojtott lélegzettel.</p>
               <p>- Lajos rémesen el volt keseredve, szidta Lángékat, mint a bokrot. Egy hétig
                  antiszemita volt, mindenfelé kiabálta, hogy pogromot kell csinálni a zsidók ellen.
                  Egy hétig én sem álltam vele szóba, hiszen maga tudja, önérzetes zsidó vagyok! Egy
                  hét mulva bocsánatot kért tőlem és félig sírva bevallotta, hogy hatezer pengő
                  adósságot csinált már a házasságra. Mert közben elköltözött a garszónlakásból,
                  kivette a Salamon-ház uccai frontját.</p>
               <p>- Ott a Dunaparton, a Várnál, a rácsoskapusat a kerttel? - kérdezte Lili
                  fájdalmasan, mert az a ház régen kedvence volt, a sok között valamikor ezt is
                  kiszemelte, hogy oda költözik, ha doktorné lesz.</p>
               <p>- Igen! Aztán tudja, két hétig folyton ivott és cigányozott a Vigadóban - ott,
                  maguknál -, mert most oda vitte a „Szarvas”-t Lehotay kapitány. Egy remek
                  kaposvári cigány volt ott akkor. Sokszor a hátamon kellett hazavinni. Aztán,
                  egyszer csak mindennap együtt lehetett látni a Kormos Lenkével.</p>
               <p>- Lenkével? - riadt fel Lili a kábulattól, amelyben percek óta dr. Spanyolt
                  hallgatta.</p>
               <p>- Lenkével! - ismételte Spanyol. - Maguk nem leveleztek Lenkével?</p>
               <p>- Egyszer írt nekem, én feleltem, de többet nem kaptam választ.</p>
               <p>- Szóval Lenkével. Egy este aztán jött Lajos röhögve és azt mondta: Lenke fenn
                  volt nála a rendelőben és... sejti, hogy mi történt.</p>
               <p>Lili a szégyentől, haragtól, zavartól kínlódva elfordította a fejét.</p>
               <p>- Mindig indiszkrét volt a Lajos, minden nőügyét azonnal kifecsegte. Meg kell
                  hagyni, magáról nem fecsegett. Még azt is elmondta, hogy a Lenke szűz volt.
                  Őszintén szólva, nem hittem volna. Most viszonyuk van, az egész város
                  szemeláttára. Nem titkolják, szinte hencegnek vele. Lajos azt hiszi, ezzel áll
                  bosszut Lángékon. Valami igaza van, mert Trude még mindig szerelmes bele,
                  cédulákat küldöz neki. Az anyja azért is sürgeti az esküvőt.</p>
               <p>Lili minden erejével megkapaszkodott a szék karjában. Tulajdonképpen már régen
                  biztos volt, hogy Lajoska visszacsinálhatatlanul elveszett és nem csalódott Kormos
                  Lenkében sem, akiről mindig tudta, hogy minden kitelik tőle. De hogy látta az ő
                  egyetlen szerelmét, így, exhumálva, kiterítve, ilyen gusztustalanul felboncolva:
                  egyszerre fogta el a végtelen fájdalom és a végtelen undor. Szinte önmagának is
                  érthetetlen erőfeszítéssel még kikísérte a fogorvost az előszobába és amikor
                  Spanyol kedélyes udvariassággal sajnálkozott, hogy a családdal nem találkozott,
                  Lili valami affélét is rebegett, hogy biztosan a család is sajnálni fogja. Később
                  nem is emlékezett, hogy került vissza a szobába, csak rémlett neki, hogy a gyomra
                  émelygett és a fejére valami feszes sapka kapcsolódott és ő lesodort a földre egy
                  vázát. Mikor felnyitotta a szemét, a diványon feküdt, az apja halálsápadt arccal,
                  könnyes szemmel hajolt fölé. Aztán észrevette, hogy valaki puha kézzel magasra
                  emeli a kezét csuklójánál fogva. Felnézett s meglátta a sötétzöldruhás, ingerülten
                  közönyös fiatalembert, akivel néhányszor együtt ment fel a liften. A fiatalember,
                  miközben a kezét fogta, rosszkedvűen kinézett az ablakon s időnként a másik
                  tenyerében ketyegő órájára pillantott.</p>
         </div>
         <div>
            <head>
               III. Bűnügy
            </head>
            <milestone n="1" unit="startSubChapter"/>
               <p rend="head">1.</p>
               <p>Dr. Kuncz Imre másfél éve nyitotta meg a rendelőjét az akácfauccai bérházban. A
                  másfél év alatt alig akadt egyéb esete, mint néhány „elsősegély” - ha a szomszédok
                  valamelyikének hirtelen valami baja esett. Vagy segített, vagy nem, - de másnap
                  már nem hívták a beteghez, nyilván azért az orvosért küldtek, akivel állandó
                  összeköttetést tartottak. Talán azért sem maradtak meg nála, mert különc,
                  rosszkedvű embernek látszott és meglehetősen elhanyagolt külseje sem keltett sok
                  bizalmat. Nem volt háziorvos-típus, cukorkás doktor bácsi, aki térdén lovagoltatja
                  a gyereket, esetleg viszonyt sző a fiatal mamával és ha valami komoly baj van,
                  konzíliumra hívja a professzorokat. Inkább tudóstípus volt, tudósnak is készült,
                  Lipcsében adjunktus volt a világhírű gégészprofesszor mellett, dolgozatokat írt a
                  „Münchener Medizinische Wochenschrift”-be és volt néhány kezelési újítása, amit
                  már több klinikán sikerrel alkalmaztak. Mindez régen történt, két év előtt - ekkor
                  költözött haza Lipcséből, mert az apja, dr. Kunz Bertalan, aki Pest környékén volt
                  körorvos, meghalt és az anyja nem tudta többé nélkülözni a fiát. Az öreg körorvos
                  homeopata volt, ezért sokszor ellentétbe került a hivatalos orvosi közvéleménnyel,
                  mint irásban is harcias terjesztője a hasonszenvi gyógymódnak. A fiatal doktornak
                  meglehetősen közömbös volt ez az ellentét, de mert megérezte, hogy az apjának öreg
                  korában szinte élesztő mániájává vált a meggyőződéséért való kiállás,
                  gyengédségből éveken keresztül hetenként vitalevelet váltott vele: hagyta, hogy
                  kioktassa, lefitymálja s az öregek irígy fölényével elintézze a természettől
                  eltávolodott orvostudományt. Mikor meghalt, az anyja Flóra lányához költözött, aki
                  Galgóczy László, minisztériumba beosztott állami főmérnöknek volt a felesége. Ő
                  hazatért Lipcséből azzal a szándékkal, hogy elhelyezkedik valamelyik klinikán és
                  tovább folytatja a tudományos munkát. Volt professzora lelkes ajánlólevelet adott
                  neki, a pályázathoz mellékelte eddigi irodalmi működésének bizonyítékait és várta
                  a kinevezést. Szinte feleslegesnek tartotta, hogy a sógora megkérje a
                  belügyminisztert is az intervencióra: - olyan biztosra vette, hogy elnyeri az
                  adjunktusi állást.</p>
               <p>Az egyetem azonban megokolás nélkül visszaadta a kérvényét és mást nevezett ki.
                  Közben valaki kiderítette, hogy a körorvos abban az időben, amikor ledoktorált,
                  még zsidó volt. A fiatal Kunz már evangélikusnak született, tipikusan vidéki úri
                  légkörben nőtt fel: főbíró, plébános, patikus, uradalmi intéző, környékbeli
                  birtokos volt a család társasága s az ő gyermekkori barátai is ebből a körből
                  kerültek ki. Bár otthon sohasem szidták a zsidókat, a falubeli zsidó boltost ő is
                  alacsonyrendű lénynek tartotta, szinte a paraszton alulinak s amikor Kecskemétre
                  került a gimnáziumba, ahol Goldschmied fűszeres fia két osztállyal fölötte járt,
                  nem állt vele szóba. Az anyja a szolnoki főállatorvos lánya volt, távoli
                  rokonságban egy volt földművelésügyi miniszterrel, a nagybátyja huszárőrnagy.
                  Tizenkilencéves volt, amikor egy partecédulából megtudta az apja zsidó
                  származását: Hamburgban meghalt egy nagybátyja, valami tojásexportőr és húszezer
                  márkát hagyott rájuk. Ez a felfedezés átmenetileg nagy zavart támasztott benne,
                  megbolygatta a biztonságérzetét és főkép azért költözött örömmel Lipcsébe, mert
                  attól félt, hogy baráti körében ettől a származási hibától elveszti
                  egyenrangúságát.</p>
            <milestone n="2" unit="startSubChapter"/>
               <p rend="head">2.</p>
               <p>A professzor, akit hallgatott és aki később maga mellé vette adjunktusnak,
                  történetesen zsidó volt s mert nagy tudósnak és nagy és tiszta embernek tartotta,
                  kezdett megbékülni „félvér” mivoltával. Egyszer az agglegény professzor meghívta
                  vacsorára, nagyon intímen beszélgettek és ő valahogy feltárta előtte
                  konfliktusát, mire a tanár ezt mondta:</p>
               <p>- Hja, nehéz beletörődni, hogy az ember zsidó! Vannak, akik egész életükön
                  keresztül nem tudnak beletörődni, de van, aki végül megbékül és egész jól érzi
                  magát. Én például kitűnően érzem magam, pedig nekem is voltak kritikus korszakaim.
                  Nekem is fájt, mikor kirekesztettek a Burschenschaftokból és később, mikor ötször
                  mellőztek a kinevezéseknél. De a háborúban törzsorvos voltam. Egyszer az
                  Infanterie Sanitäts-Anstaltot olyan faluban állítottuk fel, amelyet előző nap szó
                  szoros értelmében rommá lőttek az oroszok. Nem maradt egyetlen ép fal, a rutének
                  és lengyelek egy szálig elmenekültek, hogy amikor bevonultunk, azt hittük, hogy
                  egy hátborzongatóan sovány macskán kívül, amely a görögkeleti templom romjain
                  nyávogott s amelyet le kellett lőni, mert megveszett, nincs élőlény a faluban.
                  Reggel öt órakor felkeltem, hogy sétáljak egyet, elindultam az üszök- és
                  vályoghalmaz között, a keskeny sávon, amely valószínűleg a falu főuccája lehetett.
                  Égett gerendákon kellett átugrálnom, az árokban felkoncolt hasú tehén feküdt,
                  jobbról-balról gáztól felfordult kutyák - de egy kanyarulatnál, kidőlt
                  terméskő-oszlopon, mint békés falusi ház előtt nyáreste a padon, öreg kaftános,
                  szőrkucsmás zsidó üldögélt, körülötte a földön hat kisgyerek - a legidősebb nem
                  lehetett több ötévesnél. Az öreg zsidó kis tüzes kék szemei alig látszottak ki a
                  tincsei és ráncai közül. Pár lépésre megálltam és hallgatództam, de az öreg fel
                  sem figyelt, valamit kántált és a gyerekek utána mormogták. Időnként a gyerekkórus
                  ellanyhult, egyik-másik elhallgatott, még fel sem kelt a nap, elnyomta az álom. Az
                  öreg ilyenkor nem is emberi, hanem állati gyengédséggel oldalbabökte az alvó
                  gyereket és félig éneklő hangon mondta:</p>
               <p>- Sag’ schön! Mondd szépen!</p>
               <p>A kisgyerek erre kinyitotta a szemét és ijedten tovább mormolt. Visszafordultam,
                  nem akartam őket zavarni. Valóságos gyermeki, vagy ha úgy tetszik, bibliai
                  hangulat fogott el. Tegnap itt még csata volt, ágyú, gáz, tűz, dögvész, - de az
                  öreg zsidó a friss romok között már továbbadja a három-négyéves gyerekeknek „a
                  zsidó titkot”, a tudományát, bölcseletét, irodalmát, intellektualizmusát. Ekkor
                  megértettem, hogy maradt fenn sokezer éven át az Ószövetség és hogyan maradtak meg
                  a zsidók annyi mindenen keresztül.</p>
               <p>Kuncz Imrét meghatotta, sőt anélkül, hogy azonosította volna magát az öreg
                  zsidóval, némikép lelkesítette ez a történet.</p>
               <p>- De van ennek a kérdésnek egy másik oldala is - folytatta a professzor nevetve. -
                  Ugyanabban az összelőtt faluban egy másik romhalmaz elé fiatal, fürge zsidó
                  kirakott néhány doboz konzervet, szardiniát, pár tábla csokoládét, vagy két kiló
                  kapadohányt, - rábízta a feleségére és a lányaira, hogy adják el -, aztán elindult
                  frontokon, tábori csendőrökön, tilos, járványos vidékeken keresztül, hogy
                  valahonnan Lembergből vagy az orosz vonalon túlról, Brody-ból újabb árut
                  szerezzen. Persze, az árai pokolian magasak voltak, igazi uzsoraárak, hogy a
                  katonai parancsnokság kénytelen volt közbelépni. Enzingen vezérőrnagy a tiszti
                  étkezésnél meg is mondta nekem:</p>
               <p>- Látja, professzor, ez a baj a zsidókkal - kezdte kedélyesen, mert szeretett
                  velem vitatkozni. - Ahol megjelennek, nyomban ki akarják szívni az utolsó csepp
                  vért is!</p>
               <p>- Igaza van, excellenz - feleltem -, de nézze meg, hogy hol uzsoráskodnak ezek a
                  zsidók. Ahol mindenki más nemcsak az üzletet, de magát az életet is reménytelennek
                  tartaná. Disznó, lelketlen uzsorások, elismerem, de ha egyáltalában nem lennének
                  itt, akkor nem lenne még az a pár doboz konzerv, szardinia, dohány és csokoládé
                  sem, akkor csak romok lennének! Itt is, ahol a világ éppen elsüllyedt, üzletet
                  csinálnak, de az üzleti erkölcsöt csak akkor lehetne számonkérni tőlük, ha
                  körülöttük szilárd lenne minden más vonatkozásban is az erkölcsi rend! Ettől
                  függetlenül azonban csak törje le őket, ha huszonöt márkát mernek kérni egy doboz
                  csempészett francia szardiniáért.</p>
               <p>A vezérőrnagy elgondolkozott, aztán nevetve ezt mondta:</p>
               <p>- Valami igaza van, professzor.</p>
            <milestone n="3" unit="startSubChapter"/>
               <p rend="head">3.</p>
               <p>Kuncz dr. ezt a beszélgetést sohasem felejtette el, akkor sem, amikor hazajött
                  Pestre s amíg a pályázat el nem dőlt, a sógora tetuzó, zsentriskedő, városban is
                  provinciális, érdes és etikettes bürokrata társaságában élt, ahol paraszt, munkás,
                  zsidó - ha néha szóbakerült - legfeljebb afféle nyersanyagnak számított, amit ők a
                  hivatalokban feldolgoznak „állam”-má. Mikor megjött a döntés híre és megtudták az
                  okot is, amiért nem nevezték ki adjunktussá, Kuncz dr. először szégyent érzett,
                  aztán felháborodott, aztán valamelyes dacos elhatározottság fogta el. Az anyja
                  talán még nála is mélyebben meg volt bántva, fel akart rohanni a
                  miniszterelnökhöz, de Kuncz nem engedte. A sógora a háta mögött megint beszélt a
                  belügyminiszterrel, de a belügyminiszter kijelentette, hogy az egyetemi
                  autonómiával szemben teljesen tehetetlen. Imre ekkor elhatározta, hogy rendelőt
                  nyit és csak azért is megmutatja, hogy tőlük függetlenül is folytatja tudományos
                  munkáját. Heteken keresztül keresett lakást, míg egyszer a Dohány-ucca tájára
                  tévedt és ekkor gúnyos demonstrációként elhatározta, hogy ezen a vidéken nyitja
                  meg rendelőjét, mert itt túlnyomórészt zsidók laknak. Így akadt rá az akácfauccai
                  bérházra, amelynek harminckét lakója volt. Mikor kivette a lakást, arra számított,
                  ha csak ez a harminckét család fordul hozzá, már megél valahogy. Nem jelezte, hogy
                  gégespecialista, ebből éppen elég van Pesten, egyetemes prakszist akart folytatni.
                  Közben majd talál valami ambulanciát, ahol mint specialista is dolgozhalik. Az
                  anyja, a nővére és a sógora kétségbe voltak esve, hogy a gettóba költözött, de ő
                  gúnyosan ezt mondta:</p>
               <p>- Akármit beszéltek, úgyis zsidó vagyok.</p>
               <p>Valójában azonban csak értelmileg tudott kacérkodni ezzel a gondolattal. Egyszer
                  látott egy zsidó temetést: a liturgia szinte nevetségesen hatott rá.</p>
               <p>- Gajdolás - állapította meg - és a gyásznép és a személyzet hangos és
                  kegyeletlen.</p>
               <p>A házbeliektől dr. Kuncz testileg idegenkedett: a konyháikból kiáramló
                  ételszagtól, a folyosórácsra kirakott fülledt ágyneműtől, a nagyfülű gyerekektől,
                  a folyton izgékony bakfis lányaiktól, veszekedő és méltóságteljes asszonyaiktól,
                  nyegle kamaszfiaiktól, a pocakos, többnyire bús, cukorra, vesére,
                  érelmeszesedésre gyanús férfiaktól. Ezek nem tartoznak a professzor egyik
                  kategóriájába sem, ezek nem tudják a zsidó titkot és nem is lehetnek regényesen,
                  tisztességtelenül élelmesek, hiszen lerí róluk a kicsinyes gond, a tüskésen
                  védekező óvatosság és az élvezetek fantáziátlansága. Ezekre nem is az a jellemző,
                  hogy zsidók: kispolgárok, akikben már elmosódtak a nagy erények és a nagy bűnök
                  is, akárcsak minden más kispolgárságban. Ha néha első segélyt adni behívták
                  valahová, megállapította, hogy tulajdonképpen csak annyiban különböznek a
                  keresztény kispolgároktól, hogy rosszabbak az idegeik, ijedtebbek, hogy jobban
                  félnek a haláltól. Másfél év után sem tudta megszokni őket, barátságtalanul,
                  rosszkedvűen jár-kel köztük, folyton azzal a tervvel, hogy visszamegy Lipcsébe,
                  ahol még most is hamarosan magántanár lehet.</p>
               <p>Ebben a hangos, primitív természetét leplezetlen őszinteséggel élő házban, a
                  szinte egzotikus, kreol alakok között lehetetlen volt észre nem venni Láng Lili
                  fínom figuráját, folytonos bánatától és zavartságától szinte előkelő tartózkodássá
                  vált magatartását és világos szépségét. Kuncz, midőn először ment fel vele a
                  liften, alattomosan szemügyre vette és amikor kiszállt a negyedik emeleten,
                  megállt és figyelte, melyik lakásba tér be. Ötödik emelet négy: délben megnézte a
                  címtáblán, hogy ki lakik ott: Láng Ede, magánzó. Másnap felületesen érdeklődött a
                  házmesternétől Láng Ede magánzóról és családjáról. Amikor megtudta, hogy a szőke
                  lány az idei szépségkirálynő, neheztelve napirendre tért fölötte. Olyan, mint egy
                  zárdaszűz, mint egy grófkisasszony: mindent elképzelt róla, csak ezt nem. Nem
                  tudta biztosan, hogy mi a szépségkirálynő szerepköre, de bizonyosra vette, hogy a
                  lány valahogy a félvilághoz tartozik, valahol a leplezett prostitució mesgyéjén
                  csillog. Megvetette Láng Edét, akit sohasem látott s aki biztosan hasznot húz a
                  lányából. Mikor legközelebb ismét együtt mentek a liften, már rá sem nézett, de
                  állandóan ingerült volt, ha találkozott vele. Bosszantotta a stílszerűtlenség,
                  hogy ezt az egyáltalában nem köznapi, szinte nemes alakot, a jó fajtára valló
                  vékony lábakkal és kezekkel, gyanutlan, tiszta tekintettel és előkelő
                  megjelenéssel, bizonyára épúgy értékesítik, mint a női tucatárut. Ezek a
                  kisemberek még a kerítés stílusához sem értenek. Amikor délután a rendelő diványán
                  feküdt és olvasta a folyóiratait, sokszor eszébe jutott, anélkül is, hogy aznap
                  látta volna. Mikor hazatért vagy elment hazulról, mindig felnézett az ötödikre:
                  hátha meglátja, vagy meglátja, hogy ki jár hozzájuk - biztos, férfiak járnak
                  hozzájuk. Majd leküzdve tartózkodását, kérdezősködni kezdett a házmesternétől
                  Lángék életmódjáról. Az asszony szerint mostanában egyetlen férfivendégük egy
                  idősebb úr, körúti droguista, akinél a nagyobb lány alkalmazásban van.</p>
            <milestone n="4" unit="startSubChapter"/>
               <p rend="head">4.</p>
               <p>Amikor most élesen, szinte rémülten csengettek s ő kinyitotta az ajtót, egy
                  halálsápadt, hajlottnyakú, reszkető ajkú öreg embert talált a küszöbön.</p>
               <p>- Doktor úr... az ég szerelmére! - lihegte Láng Ede. - A lányom...</p>
               <p>- Mi történt?</p>
               <p>- Elájult. Mikor hazajöttem, eszméletlenül találtam...</p>
               <p>Dr. Kuncz visszament a rendelőbe, fecskendőt, koffeint és kámfort vett magához.
                  Nem ismerte Lángot, még nem tudta, hogy a harminckét lakó közül melyikhez hívják.
                  Az öreg futva iramodott a cselédlépcsőnek, időnként megállt és megtámaszkodott a
                  korlátban, mert elállt a lélekzete. Kuncz csak akkor tudta meg, mikor az ötödik
                  emelet négy előtt megállt és kulccsal kinyitotta az ajtót, hogy a
                  szépségkirálynőéknél van baj.</p>
               <p>Ételszagú hálószobán keresztül jutott be a testszagú ebédlőbe. Minden bútor olyan
                  volt, amilyennek a falon keresztül behúnyt szemmel bármelyik lakás interieurjét
                  elképzelte. De az ebédlődívánon ott feküdt a liftpartnere, a szőke lány, aki néha
                  a kelleténél jobban foglalkoztatta. Ahogy ránézett, megállapította, hogy
                  vérszegény, rosszultáplált. Megfogta a pulzusát, lassan és rendetlenül vert. Most
                  az orvos tárgyilagosságával rendelkezett, az öregtől vizes törülközőt kért, aztán
                  szétnyitotta a piros slafrokot, lehúzta a kombinéját és a hidegvizes ruhát a
                  keblére fektette, a szíve fölé. A karjába koffeininjekciót adott s néhány
                  másodpercig figyelte a hatást. Végül odaszólt az öregnek:</p>
               <p>- Semmi komoly! Idegkimerültség és vérszegénység!</p>
               <p>Miközben fogta a csuklóját és számolta a megélénkülő pulzusverést, egy pillanatra
                  sem engedte szóhozjutni magában a legparányibb elfogódottságot sem. Most Láng Ede
                  rogyott le a székre, kimerülten a félelemtől s asztmatikusan lihegett.</p>
               <p>- Nem érte valami izgalom? - kérdezte Kuncz közönyösen.</p>
               <p>- Nem tudom, egyedül volt itthon.</p>
               <p>A lány arcába lassanként visszatért a vér. Megmozdult és félig felnyitotta a
                  szemét. Az öreg nyomban a díványhoz ugrott és amikor a lány szeme találkozott a
                  szemével, föléhajolt és bátorítóan mosolyogva, suttogva kérdezte:</p>
               <p>- Hogy érzed magad, drágám? Történt valami?</p>
               <p>A lány megrázta a fejét. Tulajdonképpen csak ekkor vette észre Kuncz doktort, aki
                  még mindig fogta a kezét. Az érdeklődés gyenge fénye lobbant fel a szemében. Most
                  a doktor hajolt fölé:</p>
               <p>- El tudná mondani, hogyan lett rosszul?</p>
               <p>A lány halkan felelt:</p>
               <p>- Magam sem tudom... csak elszédültem...</p>
               <p>- Volt valami előzménye?</p>
               <p>A lány nem felelt mingyárt.</p>
               <p>- Semmi - mondta bizonytalanul.</p>
               <p>Dr. Kuncz megérezte, hogy elhallgat valamit és Láng Ede felé fordult:</p>
               <p>- Azt hiszem, jó lenne, ha kicsit átfáradna a másik szobába.</p>
               <p>- Kérem - egyezett bele Láng Ede és ijedten kihátrált az ajtón.</p>
               <p>Most a doktor szinte kiméletlenül tette fel a legintímebb kérdéseket: emésztésről
                  s hogy nincsenek-e zavarai a periódusaival. Közben minden ok nélkül, csakhogy
                  minél brüszkebb legyen, még azt is megkérdezte, hogy nem émelyeg-e, nincsenek-e
                  hányingerei? A lány gyanútlanul tiltakozott. Végül türelmetlenül tudakolta:</p>
               <p>- Szóval, mégis mi történt? Mondja meg őszintén!</p>
               <p>- Lehet, hogy felizgattam magam - felelt a lány nehezen. - Volt egy látogatóm.</p>
               <p>- Na és? - kérdezte Kuncz emelkedő érdeklődéssel.</p>
               <p>- Tulajdonképpen nem fontos! - mondta a lány kitérően.</p>
               <p>- Csak mondja el bátran, az orvosban megbízhat! - biztatta dr. Kuncz, aki valami
                  erotikus színezetű vallomást várt.</p>
               <p>- Hazulról volt itt valaki. De nagyon kérem - folytatta élénkebben -, erről ne
                  szóljon az apámnak, senkinek.</p>
               <p>- Kérem. Tehát hazulról volt itt valaki. Rokon?</p>
               <p>- Nem. Ismerős. Egy fogorvos.</p>
               <p>- Na és mit akart az a fogorvos?</p>
               <p>- Nem akart semmit. A volt vőlegényem barátja és... és elmondott bizonyos otthoni
                  dolgokat.</p>
               <p>- Ettől izgatta fel magát?</p>
               <p>- Azt hiszem.</p>
               <p>- Miért nem szabad ezt az apjának tudnia?</p>
               <p>- Mert nem akarok ezekről az ügyekről beszélni - szólt Lili idegesen és pillanatra
                  behúnyta a szemét. - Most megint napokig tárgyalnának róla és nekem nem kellemes
                  erről diskurálni.</p>
               <p>Kuncz elengedte a kezét. Bosszantotta, hogy jóval az orvosi érdeklődésen túl
                  kíváncsi volt, hogy mit mondhatott a lánynak a vidéki fogorvos.</p>
               <p>- Ez nem helyes - szólalt meg nagyon hűvösen, szinte bosszúsan. - Nem szabad
                  magába fojtani a dolgokat. Ha megbeszélnék, talán könnyítene magán.</p>
               <p>- Nem, Isten ments! - mondta Lili és védekező gesztust tett a kezével.</p>
               <p>Kuncz elővette a receptkönyvet, leült a székre és a térdére fektette a
                  blokkot.</p>
               <p>- Hát kérem, vigyázzon magára. Elsősorban egyék rendesen. Úgy-e, keveset eszik? -
                  kérdezte, miközben a receptet írta.</p>
               <p>- Igen.</p>
               <p>- Nincs étvágya?</p>
               <p>- Tulajdonképpen van! De mikor evésre kerül a sor, mintha valami összeszorítaná a
                  torkomat.</p>
               <p>- Aludni tud?</p>
               <p>- Nem nagyon.</p>
               <p>- Most felírtam valami port - mondta végül a doktor és felállt.</p>
               <p>Lili a karjait a feje köré koszorúzta.</p>
               <p>- Doktor úr a házban lakik? - kérdezte más, élénkebb hangon.</p>
               <p>- Igen.</p>
               <p>- Dr. Kuncz Imre?</p>
               <p>Az orvos meglepetten nézett rá.</p>
               <p>- Igen! Honnan tudja?</p>
               <p>- Mindennap olvasom a névtábláját. Azt hiszem, néhányszor együtt is jöttünk fel a
                  liften.</p>
               <p>- Ahá, most már emlékszem! - felelt Kuncz kurtán. Az ajtóhoz lépett és
                  kiszólt:</p>
               <p>- Tessék, már be lehet jönni!</p>
               <p>Láng Ede ijedt arcán szolgálatkész bizalommal hallgatta a doktort.</p>
               <p>- Ezt a receptet tessék megcsináltatni! - aztán Lili felé fordult. - És étkezés
                  után háromszor napjában bevenni. Ma maradjon fekve, nem kell az ágyban, lehet itt
                  a díványon is. És ha holnap nem érzi magát egészen jól, tessék leüzenni értem.</p>
               <p>A leány mosolyogva bólintott. Dr. Kuncz arca változatlan maradt.</p>
               <p>- Mivel tartozom? - kérdezte Láng Ede, de a doktort nem bántotta a tapintatlanság,
                  hogy a lány előtt intézze el a honorárium-kérdést. A látogatás ettől még
                  kimértebbé, még hivatásszerűbbé vált.</p>
               <p>- Hat pengő - mondta üzleties hűvösséggel.</p>
               <p>Csak amikor lefelé ment a lépcsőn, kérdezte meg önmagától, hogy tulajdonképpen mi
                  ellen, ki ellen védekezett ennyi hűvösséggel és tárgyilagossággal. Végül
                  bosszantotta, hogy csak önmaga ellen védekezik, hogy a lány, akit egyszer-kétszer
                  látott, máris annyira foglalkoztatja, hogy ilyen erőteljesen kellett elhárítani a
                  hatását. Ostobaság: kis szőke zsidólány, detronizált szépségkirálynő, ki tudja,
                  milyen gusztustalan kaland történt vele az ebédlődíványon? De a következő
                  pillanatban már nem tudta elhitetni magával Lili züllöttségét és nem tudta eléggé
                  megvetni a vásári szépségkirálynőségéért sem. Minden áron múló esetté, első
                  segéllyé akarta minősíteni és objektív aktussá degradálni, hogy lemeztelenítette a
                  felső testét, de a rózsaszín gyermektest tapintása és látványának emléke erősebb
                  volt - ebből a testből, a lány kék tekintetéből, csendes, bágyadt szavaiból
                  kényelmetlen vonzás áradt s olyan meggyőző erővel sugárzott az ártatlanság, hogy
                  semmiféle orvosi cinizmussal sem lehetett egyetlen valószínű érvet vagy tünetet
                  vagy gyanúokot felhozni ellene.</p>
               <p>Az apja belediktálta a port és mielőtt az anyja és Viki hazaérkeztek volna,
                  elaludt. Másnap Lángné kikérdezte az ájulás részleteiről, de a lány nem mondta meg
                  neki, hogy dr. Spanyol ottjárt s mit mesélt.</p>
               <p>Délelőtt kitakarított, elvégezte a dolgát a konyhában s látszólag annyira
                  rendbejött, hogy az anyja ebédután nyugodtan elment hazulról. Láng Ede azonban
                  otthon maradt, ő sem érezte jól magát, kicsit szédült és a térdei fájtak -, de
                  főkép azért nem ment állás után, mert Lilit nem akarta egyedül hagyni. Csakugyan,
                  Lili délután ismét erős szúrást érzett a szíve körül és megkérte az apját, hogy
                  hívja fel Kuncz doktort.</p>
            <milestone n="5" unit="startSubChapter"/>
               <p rend="head">5.</p>
               <p>Dr. Kuncz ezután még kétízben látogatta meg a lábadozó Lilit és a kétszeri
                  hosszabb, formailag szigorúan „orvosi” beszélgetés hatása alatt, erőltetett
                  rosszhiszeműsége helyett most már némi fölényes részvéttel védekezett saját,
                  túlzottnak tartott érdeklődése ellen. Már tudta, hogy nem démon, még csak nem is
                  korbeli „szabad nő” s a szépségkirálynősége is áldozat: mert a lány meggyőző
                  elkeseredéssel rázta le előtte magáról dicsősége kínos emlékeit. Hézagosan
                  megismerte a vidéki szerelmet is, mely idegösszeroppanásának oka volt. Közben
                  megismerkedett Lángnéval is, aki túlhangosan és teátrálisan játszotta az aggódó
                  anyát, de közönségessége és az orvosi mindentmegértéssel visszaélő asszonyi
                  leplezettlenség, amellyel a lány testi-lelki intimitásait latolgatta,
                  visszataszítóan hatott rá.</p>
               <p>- Mondja doktor úr, úgye férjhez kellene adni? - kérdezte, - mert a régiek szerint
                  egy fiatal lány mindenfajta betegsége ellen a házasság a legjobb orvosság.</p>
               <p>A doktor azonban csak azért is így felelt, nagyon szárazon:</p>
               <p>- Igazán nem látom át, hogy miért lenne sürgős.</p>
               <p>Fenhangon azzal érvelt, hogy Lili rosszullétének közvetlen oka van: álmatlanság,
                  vérszegénység és kimerültség, nem kell tehát messzebb okokat keresni. De főkép az
                  asszonynak akart mindenáron ellentmondani s az elcsépelt közhely váltotta ki
                  belőle az ellenkezést. Semmiképpen sem ártana neki, ha férjhezmenne! végül is
                  fejlett, kész tizenkilencéves nő és neki végeredményben mindegy, hogy
                  férjhezmegy-e vagy sem. Nevetséges lenne, ha háromszori találkozás, orvosi
                  kezelés után ebben a kérdésben szubjektíven, érzelmileg állást foglalna. A lány
                  páciens, aki, ha kétségkívül inkább foglalkoztatja is, mint például Toldi
                  Miklósné, a fogtechnikus felesége, akinek három hét előtt halszálkát vett ki a
                  torkából: csak azért, mert érdekesebb eset... nem is annyira orvosilag - hiszen az
                  orvos pszichológus és egy kicsit szociológus is! Finom külsejű, kissé degeneráltan
                  szép nő, akiben azonban egészen primitív, gyerekes, vidékies, idillikus vágyak
                  élnek és egyenetlen értelem, mely egyik pillanatban szinte meglepően fogékony, a
                  másik pillanatban pedig kiábrándítóan köznapi vagy talán inkább infantilisen
                  fejletlen. Mindez azonban nem ok arra, hogy állást foglaljon abban a kérdésben,
                  hogy Lili férjhezmenjen-e vagy sem. A harmadik napon már nem hívták fel Lilihez és
                  ő igyekezett minél kevesebbet képzelegni róla. De ettől kezdve akaratlanul is
                  figyelte, mi történik az ötödik emelet négy alatt. Anélkül, hogy ellenőrizte
                  volna, a lépcsőházban tévedhetetlenül felismerte Vikit és Korompayt. Aztán egy
                  délelőtt találkozott Lilivel, amint a csarnokból hazatért, cekkerrel a
                  kezében.</p>
               <p>- Jó reggelt, hogy vagyunk? - kérdezte orvosi leereszkedéssel.</p>
               <p>- Köszönöm, jobban! - felelt Lili barátságosan.</p>
               <p>- A porok használtak?</p>
               <p>- Igen - felelt Lili és elnevette magát. - Szabad őszintének lenni, doktor úr?</p>
               <p>- Hogyne!</p>
               <p>- Megvallom, csak egyet vettem be. Akkor este, mikor rosszul lettem.</p>
               <p>Kuncz nagyképű megértéssel felelt:</p>
               <p>- Nem kell mindenáron bevenni! Ha anélkül is jól érzi magát...</p>
               <p>- Hát - sóhajtott a lány és fanyarul mosolygott is -, a jótól még messze
                  vagyunk.</p>
            <milestone n="6" unit="startSubChapter"/>
               <p rend="head">6.</p>
               <p>Liliben, mióta megismerte a doktort, szétoszlott a Kuncz-legenda. Legnagyobb
                  csalódása volt, hogy nem olyan, amilyennek elképzelte: egyáltalában nem
                  hasonlított a bonvivános-borbélylegény-dzsentris doktor-típushoz, amit Lajoska
                  megtestesített. Bármi lehetne a foglalkozása, s a keze sem volt fehér és eres,
                  hanem barna és izmos, mint egy kétkézimunkásé és a csuklójától lefelé is fekete
                  pelyhek borították. S Lili Kuncz pózában emberi hidegséget érzett, az egyéni
                  részvét teljes hiányát, ami nem volt kényelmetlen, amikor betegen feküdt a
                  díványon és kikérdezte, mert a doktor szinte személytelenné vált tőle: el tudott
                  mondani neki olyan gusztustalan és intim dolgokat, amilyeneket még sohasem mondott
                  ki hangosan - de a liftben kellemetlenül hatott. S Lajoska óta Lilinek a doktor
                  nem csupán a szakembert jelentette, aki gyógyít. De Kuncz csak egy ember, akinek
                  elmondott mindent, aki derékig meztelenül látta, a mellére borogatást tett, a
                  hőmérőt bedugta a hóna alá: csupán azért, mert ez a hivatása.</p>
               <p>Egy héten keresztül mindennap találkoztak a ház előtt vagy a kapu alatt, vagy a
                  liftben és a doktor mindennap szóról szóra ugyanazt kérdezte: hogy van, milyen az
                  étvágya, hogy alszik - aztán nem kérdezett többet, de mintha elharapta volna a
                  szót, mintha sejttette volna, hogy szeretne még valamit kérdezni. A lánynak végül
                  fel is tűnt ez a konok és hangsulyozott szakszerűség: hiszen már nem volt beteg,
                  szemmelláthatóan összeszedte magát, miért bújik hát el a doktor, ahányszor csak
                  találkozik vele, a foglalkozása közhelyei mögé, miért nem beszél vele másról,
                  akármiről, momentán dolgokról, időjárásról, amivel a négymásodpercnyi időt, amíg a
                  liften együtt vannak, ki lehetne tölteni? S az is feltűnt neki, hogy a doktor
                  mindennap pontosan ugyanabban az időben tér haza, mint amikor ő visszaérkezik a
                  csarnokból. Egyszer meg is kérdezte tőle:</p>
               <p>- Doktor úr, már ilyen korán járja a betegeit?</p>
               <p>- Nem! - felelte Kuncz -, a kávéházban szoktam reggelizni és lapokat olvasni,
                  félkilenctől tízig.</p>
               <p>- Érdekes, hogy milyen pontos időbeosztása van - jegyezte meg Lili minden célzás
                  nélkül.</p>
               <p>Kuncz elvörösödött és először maradt a liftben teljesen szótlan. A negyedik
                  emeleten bosszúsan elköszönt. Négy napig nem találkoztak, de az ötödik napon,
                  amikor Lili éppen meg akarta indítani a liftet, a doktor befordult a kapun s
                  szinte futott, hogy még indulás előtt elérje.</p>
            <milestone n="7" unit="startSubChapter"/>
               <p rend="head">7.</p>
               <p>A drogériában közben a nők között folyt a néma harc, egyelőre baljóslatú
                  eseménytelenséggel. Korompayt sokkal inkább aggasztotta a felesége rejtélyes
                  szótlansága és alattomos engedékenysége, mintha jeleneteket csinált volna
                  naponként. Valahogy sejtette, hogy készül valamire, lesben áll. S már azért sem
                  bánt volna egy kis veszekedést, mert egy összecsapás hevében könnyebben
                  odavághatta volna, amit már régen eltökélt: hogy elég volt, meg akar szabadulni
                  tőle. Ezt már végkép elintézte magával. Viki után most már valósággal
                  beleszeretett a Láng-családba is. Lángné ordináréságában mindig hatásos
                  eszessége, folyton működő fantáziája, perdülő mozgékonysága épúgy elragadta, ahogy
                  Láng Ede szűkszavú komorsága, mely mögött megfontoltságot, mértéktartó ószövetségi
                  bölcsességet sejtett, mély respektust keltett benne. Bár érezte, hogy még nem
                  törte meg teljesen az ellenállását, napról napra fokozódó elégtétellel állapította
                  meg, hogy egyre többet enged merevségéből. Állandóan hiúbb lett önmaga előtt is
                  arra, hogy méltó maradjon bizalmukra és becsülésükre, ezért a legkorrektebben
                  értelmezte - amint mondani szokta - félreérthető nősemberi szerepét. Amikor
                  közölte Vikivel, hogy hamarosan elválik a feleségétől, a lány nem volt éppen
                  elragadtatva, az első pillanatban sehogy se tudott megbarátkozni a gondolattal,
                  hogy Korompay felesége legyen.</p>
               <p>- Az ilyesmit százszor meg kell fontolni! - mondta neki komolykodva.</p>
               <p>- Miért, Viki? Jogom van az életemmel rendelkezni. Szeretem magát és ha maga
                  is...</p>
               <p>Viki hirtelen közbevágott:</p>
               <p>- És különben is... magának sohasem lesz elég bátorsága, hogy megmondja a
                  feleségének...</p>
               <p>- Nekem? - hencegett Korompay.</p>
               <p>- Na, majd meglátja! Hamarabb, mint hinné!</p>
               <p>A nős ember e beszélgetés után félig-meddig már vőlegénynek számított s a lány
                  ezentúl ellenkezés nélkül tűrte, hogy megcsókolja - viszont a nős ember nem is
                  akart többet. „Majd a válás, majd az esküvő után!” - bátorította magát s a
                  szerelmét egyelőre apró vőlegényi gondoskodásokban, figyelmességekben élte ki.
                  Vigyázott az egészségére, nem engedte, hogy izzadtan hideg vizet igyék, betakarta
                  pléddel, ha hűvös volt az autóban, bár, miközben a takaró széleit begyűrte a lábai
                  alá, nem tudott ellenállni a kísértésnek, hogy végig ne simogassa. Amikor feladta
                  a kabátját, a szájával a hajához ért. Eddig sohasem volt ilyen kisigényű, ilyen
                  önmegtagadó nőkkel szemben - de most sokszor büszke is, hogy képes erre a
                  türelmes, erkölcsös szerelemre. S ha néha mégis fegyelmezetlen gondolatai
                  támadtak, Láng Ede komor, bizalmatlan tekintetének víziója észretérítette.</p>
               <p>S hogy ilyen erkölcsös, ilyen tisztességes lett, az erkölcsi kritikája is
                  érzékenyebben működött. A Láng-családnak csak egy tagjával nem volt kibékülve:
                  Lilivel, a szépségkirálynővel. A szépségkirálynőségről már eleve megvolt a
                  véleménye - ezt kifejtette Vikivel való első hosszabb beszélgetésük alkalmával is
                  s hogy azóta megfigyelte Lili másodrendű helyzetét a családban és egyszer-egyszer
                  a kicsapó ingerültséget, amellyel az anyja bánik vele, arra gyanakodott, hogy a
                  lánynak valami régi bűne van, valami botrány, - talán emiatt is kellett eljönniök
                  a kisvárosból. Úgy képzelte, hogy Lili a szülei ellenére erőszakolta ki a
                  szépségkirálynőválasztást s ki tudja, kivel-mivel kompromittálta a családot.
                  Tapintatból nem mert kérdezősködni Vikitől: de Lili szűzies külseje nem
                  tévesztette meg, őt nem lehetett becsapni, ismert ő már madonnaarcú nőket, akik a
                  legmindenrekaphatóbbak voltak. És aztán a felesége is, eleinte állandóan azzal
                  próbálta előtte lecsepülni Vikit, hogy a szépségkirálynő nővére. Szóval minden oka
                  megvolt arra, hogy Lilire gyanakodjék és fokozta az ellenszenvét, hogy a leány
                  tartózkodó, néha szinte fitymáló viselkedést tanusított vele szemben.</p>
               <p>De ezen túltette magát - végül is, ahogy a dal mondja: „minden jó családban kell
                  egy rossznak lenni”. Ettől Viki még lehet a legrendesebb, a legtisztességesebb, a
                  legkülönb, aminthogy az is. Már abban is különbözik tőle, hogy dolgozik,
                  férfimunkát végez, üzletember, különb, mint tíz férfi. Már a könyvelésbe is
                  beletanul, már írógépelni is tud, valóságos csoda. - S emellett nevetségesen
                  korrekt. Nemrég toalettszappan és mosópor kellett a Láng-háztartásnak s Viki
                  készpénzért akarta megvásárolni. Már oda is küldte a pénzt az asszonyhoz a
                  segéddel, de ő az utolsó pillanatban megállította:</p>
               <p>- Meg van őrülve? - förmedt Vikire. - Pénzért akar vásárolni?</p>
               <p>- Igen! - felelte Viki önérzetesen. - Miért ne?</p>
               <p>- Ne vicceljen! - mondta a droguista. - Ilyet még nem hallottam! Egyszer és
                  mindenkorra vegye tudomásul: ha szüksége van valamire, szó nélkül csomagolja be és
                  vigye haza.</p>
               <p>- Ez nem úgy van! - vitatkozott Viki. - Maga engem először is megfizet, másrészt
                  pedig hiányzik a leltárból...</p>
               <p>- Ugyan, ne bolondozzon! - intette le Korompay. - Sokkal több jár magának.</p>
               <p>Viki ezentúl gyakran vitt haza kisebb-nagyobb csomagokat. Korompay állandóan
                  kérdezgette, hogy nem fogyott-e ki az otthoni készlet és ha nem, akkor is szinte
                  mindennap rátukmált valamit. Már régebben észrevette, hogy az uccán mindig megáll,
                  ha lát egy fajkutyát s ilyenkor képes leguggolni a kutyához és percekig
                  értelmetlen gyengédségeket gügyögni neki. Kutyakiállítás volt a Tattersalban,
                  Korompay egy vasárnap délelőtt kiment és megvette a szépségdíjat nyert nőstény
                  őzpincset, Mimit, aki a pedigré szerint másféléves, apja Dombrády Fuxy, anyja
                  Krausz Lulu. Délután Korompay felvitte Lángékhoz a kutyát. Viki boldog volt és
                  hálából elhatározta, hogy este nem megy el Gordonhoz, pedig a vasárnap estéket
                  mindig vele szokta tölteni. Lángné is azonnal belebolondult a kutyába. Láng Ede
                  ösztönösen elhúzódott tőle. A kutya is, rejtélyes ellenszenvvel, megugatta és
                  sohasem békült meg vele végkép. Lili nem szerette a kutyákat. Vérvörös lett a
                  szégyentől és utálattól, amikor megtudta, hogy Mimi volt a Tattersalban a
                  szépségkirálynő. De másnap mégis meg kellett sétáltatnia, mert az anyja
                  ráparancsolt, hogy vigye magával a csarnokba, hadd levegőzzön, mozogjon egy kicsit
                  a szegény kutya. A kutya feltűnést keltett a házban is: tipikus színésznőkutya,
                  metresz-kutya - mondogatták - és a Láng-családban való hirtelen megjelenését
                  meglehetősen rosszhiszeműen kommentálták.</p>
               <p>De nemcsak a házat foglalkoztatta a kutya, hanem Korompaynét, a beteg asszonyt is.
                  Mayer, az öreg segéd, aki üzletalapítástól dolgozott a drogériában, az első
                  pillanattól gyűlölte Vikit hetyke modora és kivételes helyzete miatt s később,
                  amikor a lány alaposan a körmére nézett s néhányszor rajtacsípte kisebb
                  csalásokon, bosszúból kémszolgálatot teljesített az asszonynak. Tőle tudott meg
                  mindent Korompayné, mert a segéd a droguistának is bizalmi embere volt; gyakran
                  küldött fel vele gyümölcsöt Lángnénak, gyógybort Láng Edének és most is őt bízta
                  meg, hogy vegyen a kutyának pórázt és szájkosarat és váltsa ki az ebvédjegyét az
                  előljáróságon. A botrány akkor tört ki, amikor az asszony Mayertől értesült, hogy
                  vasárnap Viki és Korompay a kutyával sétáltak a Margitszigeten, mint egy fiatal
                  gyermektelen házaspár. Ez már több volt, mint amennyit szótlanul el tudott
                  viselni. Másnap reggel öltözködés közben kicsattant belőle:</p>
               <p>- Kutyát vesz a cinkájának, de én nem veszek magamnak egy rongyot!</p>
               <p>- Miért nem veszel? Ott a pénz, vegyél! - felelt Korompay ridegen.</p>
               <p>- Nekem nem kell! Én tudom, hogy ez hova vezet! Én ülök a kasszánál. Nem akarok
                  koldulni! Éhen fogsz dögölni, ha tovább folytatod! - kiabálta.</p>
               <p>- Ez a te régi rögeszméd! - mondta Korompay. - Honnan a fenéből veszed ezt?</p>
               <p>- A fele forgalom sincs, mint tavaly volt! - mondta az asszony. - A végrehajtóval
                  veszekszik az adóhátralék miatt! De a cinkájának jut fajkutyára.</p>
               <p>- Hallgass! - kiáltott dühösen Korompay és belevágta az ágyba a hajkefét. - Nem
                  tűröm, hogy cinkának nevezd! És különben is, mi az, hogy cinka? Senkitől se
                  hallottam ezt a kifejezést, csak tőled. Úriasszonytól még nem hallottam...</p>
               <p>- Én nem vagyok úriasszony!</p>
               <p>- Ezt úgyis tudom. És ha éppen tudni akarod...</p>
               <p>Az asszony a fülére tapasztotta a tenyereit.</p>
               <p>- Semmit se akarok tudni, mert már mindent tudok!</p>
               <p>- De ha éppen tudni akarod, én mindkettőnk érdekében elhatároztam, hogy... Be kell
                  látnod, ez nem mehet így tovább, rosszabb a halálnál, az őrültekházánál... - és az
                  öklével verte a homlokát.</p>
               <p>Az asszony ekkor valóban szinte őrjöngeni kezdett.</p>
               <p>- Azt már nem, fiam! Nem válok el tőled! - toporzékolt. - Akárhogy útállak is, nem
                  fogod megérni. Az a bestia nem fog röhögni rajtam. Nem válunk, nincs neked
                  annyi... Az a vacak nem fog kinevetni a saját ágyamban...</p>
               <p>- Mindig a legnagyobb tisztelettel beszél rólad. Csak sajnál téged. Én is
                  sajnállak, mondhatom...</p>
               <p>- Engem ne sajnáljon senki - rikácsolta. - És ha mind a ketten beledöglünk is,
                  akkor sem...</p>
               <p>- Majd meglátjuk! Van még bíróság is! - mondta fenyegető hangon Korompay.</p>
               <p>- Inkább végzek veled is, te kutya, meg magammal is!</p>
               <p>- Tudom, hogy a legszívesebben megmérgeznél, mint a szolnoki arzénes asszonyok,
                  akik a föld alá tették a férjeiket.</p>
               <p>- Meg is tenném.</p>
               <p>- Jó, hogy mondod! Majd előadom a válópöri tárgyaláson.</p>
               <p>- Nincs tanud!</p>
               <p>- Nem kell tanu! Ha rád néz a bíró, elhiszi. Olyan vagy, mint egy
                  méregkeverőnő.</p>
               <p>Az asszony nem tudott szólni a fojtogató gyűlölettől. Most a férfi csendesebb
                  hangon szólalt meg:</p>
               <p>- Ha okos lennél, lehetne veled máskép is tárgyalni.</p>
               <p>Az asszony obszcén gorombaságot lökött ki magából. Korompay sem maradt adós. A
                  nyitott ágyakon keresztül-kasul feküdtek a párnák, - az egész kép olyan volt, mint
                  egy illusztrált lapban a gyilkosság színhelye.</p>
            <milestone n="8" unit="startSubChapter"/>
               <p rend="head">8.</p>
               <p>Vagy három héttel a jelenet után, délelőtt féltizenegykor detektív jelent meg
                  Lángék lakásán. Csak Lili és Láng Ede voltak otthon. A detektív felmutatott egy
                  házkutatási parancsot és közölte Láng Edével, hogy a rendőrségre följelentés
                  érkezett, amely szerint Láng Viktória huszonkét és féléves kiszolgálólány, aki
                  Korompay Dezső droguista cégnél van alkalmazásban, állandóan fosztogatja az
                  áruraktárt s feltehető, hogy az ellopott árucikkeket a család tagjai értékesítik.
                  Lili először elképedve hallgatta a vádat, majd ugyanazt a szúrást érezte a szíve
                  körül, amely doktor Spanyol látogatása után az ájulást megelőzte. De most nem
                  engedte magát leteperni az izgalomtól, mert meglátta az apját, amint egész
                  testében reszketve, halálsápadtan kapaszkodik az asztalba s az ujjaival
                  automatikusan dobol rajta.</p>
               <p>- Ez kérem, rágalom! - suttogta Láng Ede rémülten.</p>
               <p>- Majd meglátjuk! - felelt a detektív hidegen, de minden rosszindulat nélkül.</p>
               <p>A detektív átkutatta a lakást: a fürdőszobában talált egy másfélliteres és egy
                  félliteres felbontatlan kölnivizes üveget, az udvariban négy flakon francia
                  parfőmöt, tizenkét darab angol levendulaszappant és az ebédlőtrümó-fiókban öt
                  aranyozott pudertartót. Mindezt lefoglalta és magáhozvette, mint bűnjelet és az
                  ebédlőben várakozó Láng Ede elé tartotta:</p>
               <p>- Hát ez mi? - kérdezte gúnyosan, de megértően, mint aki megszokta az ilyen
                  szcénákat.</p>
               <p>Láng Ede pillanatokig szótlanul szemlélte a bűnjeleket.</p>
               <p>- Biztos pénzért vette! Ajándékba is kaphatta! - rebegte.</p>
               <p>A detektív nevetett.</p>
               <p>- Akkor a cég nem jelentette volna fel! - mondta.</p>
               <p>- A cég?... A cég jelentette fel? - kérdezte Láng rémült hitetlenkedéssel. - De
                  kérem, ez lehetetlen! Tegnap este még nálunk volt Korompay úr! Itt vacsorázott!
                  Ilyet még sem lehet feltételezni valakiről!</p>
               <p>- Sajnálom - mondta a detektív. - Majd a főkapitányságon minden tisztázódik.</p>
               <p>Most a félig nyitvahagyott ajtó résén bebújt a szobába Mimi, az őzpincs és először
                  dühös ugatással Láng Ede felé rohant, majd, mikor észrevette az idegent,
                  feléugrott és a nadrágja után kapkodott.</p>
               <p>- Tessék ezt a kutyát eltávolítani innen! - intézkedett a detektív, hátrálva,
                  zordonul.</p>
               <p>Lili fölemelte a nyakörvénél fogva és bedobta a fürdőszobába.</p>
               <p>- Talán a nővéremet tessék megkérdezni! - mondta ideges nyugalommal a detektívnek.
                  - Mi nem tudunk semmiről!</p>
               <p>- Már megtörtént. A kollégám a drogériába ment.</p>
               <p>- Ott majd úgyis kiderül minden! - bizonygatta Láng Ede. - Korompay úr ki fogja
                  jelenteni, hogy félreértés volt.</p>
               <p>- Ha félreértés, annál jobb! - mondta a detektív. - De nekem parancsom van, hogy a
                  feleségét és önt előállítsam. Hol a felesége?</p>
               <p>- Valahol a városban.</p>
               <p>- Itt hagyok egy cédulát és a kisasszony majd lesz szíves és közli vele, hogy
                  saját érdekében azonnal jőjjön fel a főkapitányságra, második emelet 371. alá.
                  Figyelmeztetem, hogyha nem jelentkezik, rendőrrel állíttatjuk elő.</p>
               <p>Láng Ede pillanatok alatt aggastyánná változott, összezsugorodott. Csoszogva
                  követte a detektívet. Lili is mészfehér volt, a melle összeszorult, a fejére
                  rákapcsolódott a feszes sapka. De összeszedte minden erejét és bátorította az
                  apját:</p>
               <p>- Csak tartsd magad, papa! Nem lesz semmi baj!</p>
               <p>- Hogy lenne baj, miért lenne baj? - próbált fölényeskedni Láng Ede kínos,
                  grimaszos mosollyal. - Ártatlan vagyok és Viki is ártatlan! - de a hang törötten,
                  cserepekben hullott ki szájából.</p>
               <p>Lili az eszméletlenség küszöbéről rántotta vissza magát. Most nem szabad elájulni,
                  ki kell találni valamit, most cselekedni kell. Mi történhetett itt? Lehetséges,
                  hogy Korompay följelentette? Viki csakugyan mindennap hozott haza valamit a
                  drogériából. Talán összevesztek? Talán nem akart engedni neki és most ezzel áll
                  bosszút? Nem, képtelenség, hiszen tegnap úgy ült itt, mint egy szelíd vő. Boldog
                  volt, hogy a mama minden dolgába beleszól, az üzleti ügyeibe is... félfüllel
                  hallotta, hogy a mama ki akarja vele béreltetni a szomszédos kiadó
                  üzlethelyiséget, ahol egy késes most ment tönkre, át akarja töretni a falat,
                  kozmetikai szalónt nyitni... A mama itt is építkezni akar. Lehetetlen, hogy
                  Korompay, aki tegnap még rajongott ezért a „ragyogó ötletért”, ma följelentette
                  volna Vikit lopásért és a papát orgazdaságért!</p>
               <p>Lili még nem tette be a lábát a Korompay-drogériába, de most elhatározta, hogy
                  lemegy és megtudja, mi történt. Az idézőlapot feltűnően elhelyezte az
                  ebédlőasztalon, aztán kiment az előszobába és felvette a kalapját. A kutya vadul
                  ugatott a fürdőszobában s a szomszédban Trost kúriai bíró kutyája valamivel
                  mélyebb hangon tercelt neki. A konyhában eloltotta a gázlángot, amelyen már
                  fortyogott a húsleves. Kilépett a folyosóra és mikor elindult, észrevette, hogy a
                  lábai tőle függetlenül úgy csapódnak a betónra, mint a dobverők. Lenézett az udvar
                  mély csövébe és ekkor szédülés és émelygés fogta el. Megkapaszkodott, körülnézett,
                  a folyosók véletlenül néptelenek voltak, - még örült is, hogy a házbeliek nem
                  vették észre a papa és a detektív elvonulását. Nagynehezen lejutott a negyedik
                  emeletre. Megállt és hirtelen úgy érezte, mintha nagy, nyitott sebből sugárban
                  csorogna el a vére s egyre gyengébb és hidegebb. Megfogta a korlátot, aztán inkább
                  ösztönösen, mint tudatosan - vakmódra - elindult, doktor Kuncz lakása felé. A
                  csöngetésre azonnal ajtót nyitott az orvos. Elképedve nézett rá:</p>
               <p>- Az istenért! Mi van magával? - kérdezte.</p>
               <p>Becsukta mögötte az ajtót. Ebben a pillanatban kicsúszott Lili alól a padló. A
                  doktor a karjába vette és bevitte a rendelő diványára. Vizesborogatást tett a
                  homlokára, aztán a mellére. Reszkető kézzel nyitotta ki a blúzát. Injekciót adott
                  neki. Aztán körülnézett, megpillantotta a még bevetetlen ágyát, gyorsan rádobta a
                  takarót, hogy mikor föleszmél, ne lássa a reggeli rendetlenséget.</p>
               <p>A lány negyedóra mulva magához tért.</p>
               <p>- Mi történt magával? - kérdezte.</p>
               <p>- Rémes! - mondta a lány. Megrázta a fejét és lehúnyta a szemét. - Elszédültem a
                  folyosón. Magam sem tudom, hogy kecmeregtem idáig.</p>
               <p>- Megint felizgatta magát valamivel?</p>
               <p>A lány válasz helyett keservesen sírni kezdett.</p>
               <p>- Miért sir? Na ne sírjon! - vigasztalta a doktor.</p>
               <p>- Adja ide a zsebkendőmet! - kérte a lány.</p>
               <p>A zsebkendő a dívány mellett feküdt. A doktor fölemelte és a kezébe adta. A lány
                  olyan erővel dörzsölte a szemeit, mintha a szemgolyóit bele akarta volna nyomni a
                  koponyájába.</p>
               <p>- Mi baj van megint? - kérdezte Kuncz szelíden. - Mondja meg szépen.</p>
               <p>- Doktor úr! - zokogta a lány, hogy a vizes törülköző majd leugrott a kebléről. -
                  Az apám...</p>
               <p>- Mi történt?</p>
               <p>- Az apámat bevitték a rendőrségre...</p>
               <p>- A rendőrségre? - kérdezte értetlenül a doktor. - Miért?</p>
               <p>- Valaki följelentette a nővéremet... hogy a drogériából hazahoz bizonyos dolgokat
                  és...</p>
               <p>- A nővére hol van? - tudakolta a doktor.</p>
               <p>- Azt hiszem a drogériában... Reggel odament.</p>
               <p>- Őt is bevitték?</p>
               <p>- Nem tudom. Nem értem az egészet.</p>
               <p>- A droguista meg a nővére talán összevesztek?</p>
               <p>Lili tagadóan rázta a fejét.</p>
               <p>- Nem hiszem... Tegnap este még nálunk vacsorázott!</p>
               <p>- Hát ez igazán misztikus, - jegyezte meg Kuncz kis szünet után. - Milyen címen
                  vitték be az édesapját?</p>
               <p>- Orgazdaság, - felelt Lili alig hallhatóan.</p>
               <p>- Nevetséges! - legyintett Kuncz. - Ezért nem tarthatják ott. Nem lesz semmi baj.
                  Biztos valami névtelen följelentés, bosszú. Majd tisztázza magát!</p>
               <p>Most a lány szinte görcsösen sírni kezdett.</p>
               <p>- Doktor úr... én ezt nem birom tovább!... Én nem tudok így élni. Folyton ezek a
                  szörnyűségek...</p>
               <p>- Milyen szörnyűségek? - kérdezte Kuncz.</p>
               <p>A lány egész testét rázta a sírás. De hirtelen fegyelmet erőltetett magára,
                  leszárította a könnyeit és felült a díványon.</p>
               <p>- Ne haragudjon, - mondta szipogva - hogy így megzavartam, de ez a borzasztó
                  eset... és nem tudtam tovább menni. Hirtelen nem tudtam a lépcsőn elindulni sem
                  fölfelé, sem lefelé. De most le kell mennem a drogériába.</p>
               <p>- Ebben az állapotban nem lehet.</p>
               <p>- De - folytatta mereven maga elé nézve -, valamit csak kell csinálni. És a mama
                  sincs itthon... Nem hagyhatom ennyiben...</p>
               <p>- Negyedóráig feküdjön nyugodtan. Ne sírjon, ne is beszéljen. Én se beszélek. Mire
                  rendbejön, a papa már talán otthon is lesz!</p>
               <p>A lány visszafeküdt a díványra, pár percig egészen nyitott szemmel bámult a
                  szürkésfehér plafonra. Aztán észrevette a műszereket és a műtőszéket.</p>
               <p>- Doktor úr! - szólalt meg hirtelen szinte mániákusan. - Nem mehetnék én el
                  ápolónőnek?</p>
               <p>Kuncz a fejét rázta.</p>
               <p>- Miért akarna ápolónő lenni?</p>
               <p>- Mondja, doktor úr, egy ápolónő bentlakik a kórházban?</p>
               <p>A doktor átfogta a csuklóját, mintha megint a pulzusát nézné, aztán lassan,
                  óvatosan, de most már leplezés nélkül a kezébe vette a kezét.</p>
               <p>- Most ne gyötörje magát, - mondta - majd rendbejön minden. Nem engedem le a
                  drogériába. Felkísérem szépen a lakásba s ha túl lesz ezeken az izgalmakon,
                  egyszer majd kibeszéli magát velem alaposan.</p>
               <p>A lány feltápászkodott, alig tudott megállni a lábán. Érezte, hogy hiába
                  ellenkeznék, úgysem jutna el a drogériáig.</p>
               <p>- És talán majd tudok is valamilyen tanácsot adni, - fejezte be a mondatot doktor
                  Kuncz.</p>
               <p>A lány keze megrándult a kezében. A doktor hirtelen elengedte, mert ráeszmélt,
                  hogy a kelleténél tovább tartotta. A lány észrevette, hogy a blúza nyitva van,
                  sietve begombolta, a doktor elkapta róla a tekintetét. Aztán felkísérte a lépcsőn,
                  bevezette az ebédlőbe, ahol az asztal mellett, kezében az idézővel ott állt Lángné
                  s úgy ömlött belőle a felháborodás és a gyűlölködés, mint a geizirből a
                  forróvíz.</p>
            <milestone n="9" unit="startSubChapter"/>
               <p rend="head">9.</p>
               <p>Dr. Kuncz ekkor már két hét óta nem látogatta meg a családját s most, hogy
                  elindult a Dohány uccán a vendéglő felé, elhatározta, hogy ebéd után kimegy a
                  Széna térre. Evés közben csoportosította a tényeket: nem lehet többé letagadni,
                  hogy minden védekezés ellenére vonzódik a lányhoz. Eddig még nem volt mélyebben
                  szerelmes; itt Pesten még csak állandó viszonya sem volt senkivel. Hogy ennek a
                  kényelmetlen lelkiállapotnak felidézésében mekkora szerepe van a lány testének,
                  amelyet csak addig tudott orvosi hűvösséggel nézni, amíg szemtől szemben állt
                  vele, de távolról ugyanúgy kísértette az a sápadt, rémült kis arc, a rózsaszínű,
                  száraz bőr és a kicsiny, gyöngyházfényű kebel, mint akármilyen laikust - s hogy
                  mekkora szerepe van az inkább egyszerűségében, fantáziátlanságában és folytonos
                  ijedt védekezésében gyökerező jóravalóságának, ha úgy tetszik, tisztességének -
                  ennek a kérdésnek eldöntését már nem is tartotta fontosnak. Jó diagnoszta volt és
                  megállapította, hogy megtörtént vele, ami mindenkivel megtörténhetik: a
                  harminckétlakásos bérházban egyszerre mindenkinél jelentősebbé kezdett válni
                  Láng Lili, az idei szépségkirálynő, a magánzó leánya, akihez sem társadalmilag,
                  sem szellemileg nem volt semmi köze, akinek bulvárhíressége egyenesen
                  visszataszítóan hat rá és érzelmileg sem kötötte hozzá egyelőre más, mint a
                  nyugtalanság, még inkább: a bosszúság, mert akarata ellenére nyugtalanítja.
                  Sajnálta is, de ez a részvét nem volt őszinte, bárhogy próbálta is, hogy úgy
                  hajoljon fölé, ahogy egy társadalmilag és kulturálisan magasabban álló ember
                  szokott megrendülni a mélységben élők bús és piszkos élete fölött. Az érdeklődése
                  fokozódó izgalmát már nem tudták tompítani a lehangoló tények. Hiába hajtogatta:
                  zsidó wirtcsaft, ételbűz, maszatos ablakok, ujjlenyomat a tükrökön - hiába akarta
                  elképzelni, mint szépségkirálynőt, ahogy a zsűri professzionistái és csámcsogó
                  kéjencei gusztálják. A vidéki urológust, akit Lili a kisvárosban szeretett, hiába
                  próbálta nevetségessé tenni önmaga előtt, néha már féltékeny is volt az emlékére.
                  Lili keveset beszélt róla, de ezen keresztül is kialakult előtte a nyegle vidéki
                  doktor - elszégyelte magát, ha felfedezte, hogy akaratlanul rivalizál vele.
                  Ilyenkor megpróbálta kinevetni magát és az egész ügyet - fel is kacagott hangosan,
                  de nem őszintén. Az anyját, a nővérét és a droguistát is hiába sorakoztatta fel. A
                  lány világosan elkülönült tőlük - mintha sohase tartozott volna hozzájuk - előbb
                  is azért kérdezte tőle, hogy elmehetne-e ápolónőnek, mert el akar menekülni
                  közülük.</p>
               <p>De itt van ez a bűnügy, ez a kétsoros napihír az ujságban, ez a bolti lopás,
                  háziszarka a drogériában, orgazda szülők - az öreg Láng nem hasonlít ugyan az
                  orgazdákhoz, de ehhez a bűnfajtához nem kell Lombroso-fej, orgazda lehet valaki
                  apostoli szőrzettel, mártíri soványsággal is. Mindenáron bele akarta gyömöszölni
                  Lilit ebbe a napihírbe, bár nehéz volt megható vergődéséről megfeledkezni attól,
                  hogy a nővére esetleg lopott és hogy az apja és az anyja kupeckedtek a lopott
                  holmival. Most azért is akarta meglátogatni a családját, mert arra várt, hogy a
                  nem túlságosan magasrendű, de legalább pózaiban, allűrjeiben, külsőségeiben
                  tisztább környezet ellentéteivel hasson rá. Az anyja: nagyasszony, a nővére:
                  úriasszony, a sógora: úriember - mindegyik a saját kódexe, etikettje, divatlapja,
                  maszkja szerint él s ha ő mögéjük lát is és sokszor éppen e tartalmatlan
                  külsőségek miatt fitymálja is le őket, most szinte kezdi hinni, hogy ezek a
                  modorosságok értékesebbek, mint amilyeneknek a puritánok és a forradalmárok
                  tartják őket; esztétikai biztosítékok, mert miattuk nem fordul mingyárt az életük
                  szennyével a világ felé, miattuk látszik a helyzetük a legnagyobb belső zűrzavar,
                  anarchia idején is szervezettnek, rendezettnek. Minden illemszabálynak fegyelmező
                  ereje van és a kispolgárok élete éppen azért olyan gusztustalan és feldúlt, mert
                  nincs semmi etikettje, mert a mindennapi dolgokban csak addig mértékletesek s
                  addig fegyelmezik az ízléstelenségüket, amíg muszáj, csak annyit adnak magukra,
                  amennyi elkerülhetetlen és az első kényelmes percben úgy dobják le magukról az
                  életmód szabályait, mint a cipőt, ha este hazamennek az üzletből vagy a kabátot,
                  amit kánikulában rávetnek az ágyra. Az egész akácfauccai ház ingujjban jár és még
                  csak papucsban sem; stoppolt harisnyában, amelyből minduntalan kibújik a bütykös
                  hüvelykujj.</p>
               <p>A félhomályos szénatéri biedermeier-ebédlőben még nem szedték le egészen az
                  asztalt. A fehér damasztterítőn ott álltak a talpas borospoharak a maradék
                  vörösborral. Az anyja elgondolkozva ült az asztalfőn, nagy karosszékben, a
                  pápaszeme lecsúszott az orra csücskére s messzelátó szemeivel pislogva figyelte az
                  órainga lassú mozgását. A nővére kendőbe burkolva, a dívány sarkában kuporgott.
                  Imre azonnal megérezte a nyomott hangulatot és érdeklődve fürkészte az
                  arcokat.</p>
               <p>- Csakhogy végre eszedbe jutottunk! - mondta az anyja felnézve, de valahogy még
                  kevesebb lelkesedéssel, mint máskor.</p>
               <p>- Ezen a héten különösen el voltam foglalva - felelt Imre, miközben megcsókolta az
                  anyját, kezetfogott a nővérével és leült a dívány másik sarkába.</p>
               <p>- Talán jobban megy a rendelő? - kérdezte az anyja.</p>
               <p>- Ahhoz viszonyítva... - mondta Kuncz és átnyúlt az asztalon a gyufatartóért.
                  Rágyujtott. - Valahogy mendegél. De nem is a rendelés miatt nem jöttem. Ennek így
                  csakugyan nincs sok értelme. Szeretnék ismét dolgozni az orvosi szaklapokba és
                  aztán majd... négy hétre kimenni Lipcsébe.</p>
               <p>- Most? - kérdezte az anyja. - Inkább talán ősszel.</p>
               <p>- Én is ősszel gondoltam - felelt Imre és a nővérére nézett, aki fázékonyan
                  összerázkódott.</p>
               <p>- Valami bajod van, Flóra? - kérdezte. - Miért vagy olyan zöld?</p>
               <p>- Semmi - felelt a nővére és összébbhúzta magán a kendőt.</p>
               <p>- Beteg vagy?</p>
               <p>- Dehogy!</p>
               <p>- Összevesztetek Lacival?</p>
               <p>- Ugyan - legyintett az anyja, mintha azt akarta volna mondani: „Ha csak ennyi baj
                  lenne!”</p>
               <p>- Különben menj be Lacihoz - mondta az öregasszony. - Mi sem tudjuk, mi történt.
                  Beszélj vele.</p>
               <p>- Laci itthon van? - kérdezte Kuncz meglepetten.</p>
               <p>- Igen. Nekünk sem szólt előre semmit, váratlanul szabadságot kért. Azt mondja,
                  kimerült, nem bírják az idegei - mondta az anyja hidegen, hitetlenül.</p>
               <p>- Egész éjjel fel és alá sétált a szobában - jegyezte meg komoran Flóra.</p>
               <p>- Kimerült? Úgy néz ki, mint az élet! - morfondírozott az öregasszony.</p>
               <p>A doktor bement az úriszobába. A sógorával eredetileg barátságos, de nem mély
                  rokoni kapcsolatot tartott. Galgóczy csak az utóbbi időben neheztelt rá, egyrészt,
                  mert rajta keresztül szűkebb körükben is nyilvánosságra kerültek a család zsidó
                  vonatkozásai, másrészt, mert a doktor a gettóban nyitotta meg a rendelőjét s ezzel
                  mintegy demonstratíven elszakadt tőlük. De alapjában vonzódott Imréhez, különcnek
                  tartotta elvonultsága és ápolatlan külseje miatt, amit a tudós mániájának tartott,
                  de szívesen elismerte értelmi fölényét, sőt kissé túl is becsülte a lipcsei
                  sikereit. Mérnök volt, de korán a bürokráciába került s ezért tisztelte a tudóst,
                  aki önmagától is kitalál valamit.</p>
               <p>- Ha nem jöttél volna, telefonáltam volna érted! A nőknek nem tudom ezeket az
                  ügyeket elmondani - kezdte Galgóczy. - Nagy bajban vagyok, öregem.</p>
               <p>- Mi a baj?</p>
               <p>- A fene vigye el - csettintett az ujjával bosszúsan. - Tegnap bemegyek a
                  hivatalba: a fegyelmit megelőző vizsgálatról. Már a mult héten sejtettem, azért
                  voltam olyan rosszkedvű. De különben te nem is voltál a héten nálunk. Szóval, amíg
                  le nem fut, kényszerszabadságon vagyok.</p>
               <p>- Miért? - kérdezte dr. Kuncz meghökkenve.</p>
               <p>- Mert most egyszerre felkotorták ezeket a tízéves dolgokat. Köztünk szólva,
                  mindig tudtam, hogy egyszer valami nagy disznóság fog kisülni. Két év előtt
                  szóltam is az öregnek, a tanácsosnak, mert csak úgy találomra lerevideáltam egy
                  elszámolást: minden hajamszála az égnek állt! De az öreg megnyugtatott, azt
                  mondta, bízzam csak ezeket a dolgokat a számfejtőségre. Személyesen csak két
                  építkezést ellenőriztem: egy laktanyát, meg egy adóhivatalt - nálam, barátom,
                  minden rendben volt. Nem is tudom elképzelni, milyen alapon lehet engem
                  belekeverni ezekbe az ügyekbe - de most egyszerre agyon akarnak purifikálni
                  mindenkit.</p>
               <p>- Beszéltél a miniszterrel? - kérdezte Kuncz.</p>
               <p>- Jelentkeztem, de nem fogadott.</p>
               <p>- És a tanácsos?</p>
               <p>- Az öreg már egy hét előtt beteget jelentett. Különben őt is
                  felfüggesztették.</p>
               <p>Kuncz tétován nézett rá.</p>
               <p>- Nem tudom, öregem, hogy mivel segíthetnék én rajtad - mondta aztán.</p>
               <p>- Ebben a dologban te úgyse tudsz segíteni - mondta Galgóczy fanyarul. - Nem is
                  erről van szó. Különben is, délután felszaladok Kornhuber államtitkárhoz - Ádám
                  bácsi régi jó emberem, együtt csapolták az apámmal az ecsedi lápot, együtt
                  szárcsáztak vagy három évig -, az öreg sokat tehet. Egy biztos, hogy engem csak
                  berántottak, de ártatlan vagyok. De félek, hogy Flóra és a mama túlságosan
                  megijednek - tudod, hogy mingyárt milyen nagy hűhót csapnak mindenből. Szóval, a
                  dolgot szeretném ostyában beadni nekik. Gondoltam, kitalálnánk valamit. Tegnap
                  azt mondtam, hogy szabadságot kértem, mert az idegeim kimerültek, már az egész
                  ügyosztály észrevette. De éppen most agyonlovagoltam és agyontenniszeztem magam.
                  Majd kicsattanok. Neked kellene megértetni velük, hogy ez a jó szín nem jelent
                  semmit, hogy megvizsgáltál és igazán le vagyok romolva - akkor talán elhinnék.</p>
               <p>- A lapokba nem kerül bele ez a dolog? - kérdezte Kuncz.</p>
               <p>- Ki van zárva! - nyugtatta meg inkább önmagát Galgóczy. - Nem adják ki, már az
                  öreg miatt sem. Az öreg veje Permetzky, a párt egyik alelnöke. A pártot nem
                  kompromittálhatják vele. Szóval, úgy-e megteszed. Megmondod, hogy megvizsgáltál és
                  hogy idegkimerültség...</p>
               <p>Dr. Kuncz visszament az ebédlőbe és közölte az asszonyokkal, hogy Laci idegei
                  kimerültek és ezért okos, hogy szabadságot kért, jó lesz a fiút kímélni. Aztán a
                  faggatás elől azzal tért ki, hogy haza kell sietnie, mert négy órakor kezdődik a
                  rendelése. A villamoson, hazafelé, minden lehangoltsága ellenére is - az anyját és
                  a nővérét féltette az izgalmaktól - többízben nevetnie kellett. Bűnügy az Akácfa
                  uccában, bűnügy a csendes Budán, a földrajzi és osztálykülönbségnek megfelelően!
                  Ott bolti lopás és orgazdaság, itt úri panama: egyre megy.</p>
               <p>Egyáltalában nem volt meggyőződve a sógora ártatlanságáról. Tudta, hogy mindig
                  erejükön felül költekeztek, folyton vendégeskedtek, a Rivierán kártyáztak, hogy
                  Flóra hozományából már nincs egy fillér sem, az anyja kis magánvagyonát is folyton
                  dézsmálják és hogy Laci nagyban játszik a kaszinóban és költséges nőügyei is
                  voltak. Az anyjának is öröme telt ebben az életmódban - ő sohase vitatkozott
                  velük. Remek eset: azért ment át Budára, hogy amúgy igazában meg tudja vetni ezt a
                  piszkos gettót, hogy erőt merítsen Lili vonzásával szemben az ellenálláshoz s most
                  a bolti lopással és az orgazdasággal szemben a családjában kapott egy igazi,
                  nagybetűs bűnügyi szenzációt.</p>
               <p>Nem, egyikhez sincs semmi köze, egyikből sem kér. Ő hazajött, mert az anyja inkább
                  konvencionális anyai pátoszból követelte, hogy a fia közel legyen hozzá -, de
                  sohasem vette észre, hogy igazi szüksége van rá. Az öregasszony kitűnően érezte
                  magát a nagy vacsorákon, vidéki rokon- és ismerőslátogatásokon, hajnalig tartó
                  piknikeken, tennisz- és pólóversenyeken és a pátience kártyáival - mivel tudta
                  volna megszépíteni az öregkorát? De ezek közt a zsidók közt, ahova megsértett
                  önérzetével meggondolatlanul fejest ugrott, szinte civilizáltlanság élni. Ő nem
                  zsidó, nem úr: ő fiatal orvos, valamikor tudós akart lenni, professzor; vissza fog
                  menni oda, ahova való, ahol a helye van. Sem az anyja miatt, még kevésbé azért az
                  alattomosan belélopakodott ostoba érzés miatt, amelyet e pillanatban, hála Isten,
                  már nem is konstatál magán, nem marad itt tovább egy napot sem.</p>
               <p>Ahogy belépett a szobájába, nyomban az íróasztal elé ült és megírta levelét a
                  lipcsei professzornak, amelyben kérte, hogy vegye vissza maga mellé. Egy hét
                  alatt megjöhet a válasz. Mikor a levelet befejezte, föllélegzett - szinte már
                  látta magát fehér köpenyben, amint a mindig mosolygó, mindig joviálisan dörmögő
                  Brauch professzor után elindul a linoleumos folyosón a műtőszoba felé.</p>
            <milestone n="10" unit="startSubChapter"/>
               <p rend="head">10.</p>
               <p>Lángné az első pillanattól tudta, hogy a följelentés a beteg asszony bosszúja. A
                  fölháborodása elsősorban a „tutyi-mutyi” Korompay ellen irányult, aki folyton csak
                  fogadkozott és beszélt, de „nem tudta elintézni ezt a közveszélyes perszónát”.
                  Most nagyhangon esküdözött, hogy Viki többet nem teszi be a lábát a drogériába,
                  ilyesmiknek nem teheti ki magát. Miközben gyorsan átöltözött - mert a legjobb, a
                  riviérai ruhájában akart megjelenni a rendőrségen, hogy már külsejével rácáfoljon
                  a vádra -, végigszaladt a régi, kocsmai káromlások egész skáláján. Lili dermedten
                  és szégyenkezve hallgatta: ilyen leplezetlen paraszti mocskolódásokat eddig csak a
                  nyitott ablakon át hallott a jégverem mögül, a kocsiszínek tájékáról. Fokozta
                  obszcenitásuk pirító hatását, hogy a kövér asszony fehérneműre vetkőzve
                  kényszerítette bele magát a szépségkirálynő-választás óta már kihízott
                  ruhadarabokba. Szinte megváltásként hatott Lilire a csengetés, melynek hangjára
                  kimehetett a szobából.</p>
               <p>Korompay bukott be az ajtón. Feldúltan, elferdült szájjal, forgó szemekkel.</p>
               <p>- Hol van Viki? - kérdezte lihegve.</p>
               <p>- Viki nincs itthon - felelt Lili csodálkozva. - Hát nem tudja?</p>
               <p>- Mit? Ki van itthon?</p>
               <p>- Csak az anyám. A papát... hát nem tudja? A papát bevitték a rendőrségre.</p>
               <p>- De magyarázza meg, kérem, mi történt? A drogériában azt mondják, hogy Vikit
                  elvitte egy detektív. Mért vitte el? Hej, azt a... - kezdte rá most nekivadulva és
                  őt se feszélyezte a kifejezések megválogatásában Lili jelenléte. A kutya is
                  üvölteni kezdett és Lángné is kikiabált az ajtón keresztül.</p>
               <p>- Ne jöjjön be! - harsogott. - Még öltözöm. Na, ezt jól megcsinálta.</p>
               <p>- Én? Mit? Hát tehetek én róla?</p>
               <p>- Maga! Az én üzletemben ilyesmi nem fordulhatna elő!</p>
               <p>- De engedjen meg, nagyságos asszony...</p>
               <p>- Mit engedjek meg? - rikácsolt Lángné. - Most, amikor az uram a rendőrségen van!
                  És Viki! Hol van Viki?</p>
               <p>- Nem voltam egész délelőtt a drogériában, adófellebbezési tárgyaláson voltam -
                  lihegte.</p>
               <p>Lángné most kilépett az ajtón. Már rajta volt a ruha, de blúza hátul még nem volt
                  begombolva.</p>
               <p>- Vegye tudomásul, hogy a felesége csinálta az egészet!</p>
               <p>- De hiszen a feleségem sem volt bent az üzletben! Reggel rosszul érezte magát,
                  otthon maradt!</p>
               <p>- Kapcsold be a blúzomat - förmedt Lángné Lilire. - Vegye tudomásul, azért vitték
                  el, mert a Korompay-cég följelentette, hogy lopja az áruraktárt. És az uram és én
                  is fel vagyunk jelentve orgazdaságért.</p>
               <p>- A Korompay-cég? - álmélkodott kábultan a nős ember.</p>
               <p>- Igen. Maga idejár a házamhoz, mindenfélét össze-vissza beszél, befurakodik a
                  bizalmunkba. Az ember elnézi magának, hogy nős ember, hisz magának és akkor ilyen
                  mocsokba rántja az embert.</p>
               <p>- Én? - kérdezte bűntelensége tudatától végkép elkeseredve Korompay. Aztán, mint
                  aki hirtelen tisztán lát mindent, sziszegve mondta:</p>
               <p>- Igaza van, az a bestia, az a... Direkt ezért maradt otthon! Tudta, hogy ma egész
                  délelőtt az előljáróságon verekszem!</p>
               <p>- Maga az oka! - mondta Lángné. - Már régen rendet kellett volna teremtenie. Vegye
                  tudomásul, hogy Viki többet nem teszi be a lábát a drogériába!</p>
               <p>A nős ember már attól is kétségbe volt esve, hogy a tiszteletreméltó családot egy
                  - mégis csak - hozzátartozója ilyen kínos helyzetbe hozta, de ez a fenyegetés
                  szívén találta.</p>
               <p>- De drága nagyságos asszony - mondta szinte könyörögve -, várja ki a végét! Most
                  végre eljött a leszámolás ideje - és megrázta az öklét.</p>
               <p>Az asszony föltette a kalapját.</p>
               <p>- Most ne beszéljen annyit össze-vissza, jöjjön velem a rendőrségre és szabadítsa
                  ki őket.</p>
               <p>- Az ügyvédemért kellene telefonálni.</p>
               <p>- Majd a trafikból - mondta Lángné indulóban. - Még szép, hogy Lilit itthon
                  hagyták - és becsapta maga mögött az előszobaajtót.</p>
               <p>A trafikból Korompay telefonált az ügyvédjének, ki már a kapuban várta őket,
                  amikor a taxival odaérkeztek. A főkapitányság második emeletén, a 371. számú szoba
                  előtt egy padon ott találták a detektív társaságában Láng Edét, a térdére
                  könyökölve, fejét a tenyerébe hajtva.</p>
               <p>- Láng úr! - mondta Korompay esdekelve. - Bocsásson meg, kedves jó Láng úr! Két
                  perc mulva el van intézve minden.</p>
               <p>- Szedd össze magad, Ede! - szólt rá Lángné, mint aki fitogtatja a
                  lélekjelenlétét.</p>
               <p>Láng Ede fölnézett és alig hallhatóan megszólalt:</p>
               <p>- Milyen borzalom, fiam, milyen borzalom!</p>
               <p>Az ügyvéd is mondott néhány megnyugtató szót Láng Edének, aztán bementek a
                  szobába. A fogalmazó éppen Vikit faggatta.</p>
               <p>- Hogy lehet az, hogy önnek engedélye volt, hogy hazavigye az árut és mégis itt a
                  cég följelentése? Céges levélpapír, cégbélyegző, aláírás!</p>
               <p>Viki hetykén felelt:</p>
               <p>- Nem értem.</p>
               <p>- Szóval, ön nem hiszi, hogy a cégfőnök jelentette föl?</p>
               <p>Ekkor lépett be Korompay.</p>
               <p>- Hogy jelentettem volna föl, fogalmazó úr? Hogy lehet ilyent elképzelni?</p>
               <p>Az ügyvéd kezdett beszélni.</p>
               <p>- Bocsánat, doktor Sümegi Lehel ügyvéd vagyok. Korompay úr, az állítólagos
                  följelentő és az összes gyanúsítottak megbízottja. Ebből méltóztatik következtetni
                  az ügy jellegére.</p>
               <p>- Amennyiben? - kérdezte a fogalmazó.</p>
               <p>- Korompay úr, a drogéria egyedüli cégtulajdonosa, nem jelentett föl senkit.</p>
               <p>- Hát ez a följelentés? - nyujtotta át a levelet a fogalmazó az ügyvédnek.
                  Korompay az ügyvéd háta mögött ágaskodva, mohón lesett bele.</p>
               <p>- Közönséges impertinens hamisítvány! - kiáltotta drámaian.</p>
               <p>- Ez nem az ön aláírása? - kérdezte a fogalmazó.</p>
               <p>- Szó sincs róla.</p>
               <p>- Hát kié?</p>
               <p>- A feleségemé, akivel rossz viszonyban élek, sőt akitől bizonyos mértékben
                  válófélben vagyok.</p>
               <p>- Mi az, hogy bizonyos mértékben? - kérdezte akadékoskodva a fogalmazó. - Beadta
                  már a válókeresetet?</p>
               <p>- Még nem. De még ma beadom. Méltóztatik tudni, egy beteg asszony, akivel szemben
                  eddig bizonyos kíméletet tanusítottam. Pokollá tette az életemet, életveszélyes
                  fenyegetésekkel terrorizált, de én hosszú időn keresztül azon az állásponton
                  voltam, hogy...</p>
               <p>- Ezt tessék elmondani kérem a válópöri tárgyaláson! - szakította félbe a
                  fogalmazó. - Itt az a kérdés, joga van-e a feleségének a cég nevében följelentést
                  tenni? Van-e cégjegyzői jogosultsága?</p>
               <p>- Hogy lenne kérem! - méltatlankodott Korompay. - Beszámíthatatlan asszonyra csak
                  nem bízom a céget.</p>
               <p>- Akkor hogy tehetett följelentést?</p>
               <p>- Bosszúból - magyarázta Korompay harsogva. - Mint mondtam, beteg asszony,
                  tizenkét év óta beteg és most, mert már betelt a mérték és tudja, hogy én
                  elhatároztam, hogy...</p>
               <p>Az ügyvéd közbevágott:</p>
               <p>- Kérem jegyzőkönyvbe venni, fogalmazó úr, hogy a följelentés alaptalan.</p>
               <p>- A legteljesebb mértékben! - erősítette meg az ügyvéd kijelentését Korompay.</p>
               <p>A rendőrfogalmazó valamit ráírt a levélre, aztán lediktált egy háromsoros
                  jegyzőkönyvet, amelyet Korompay olyan ünnepélyesen írt alá, mint az államférfiak a
                  szövetségi okmányokat.</p>
               <p>- Eszerint - mondta a fogalmazó -, Láng Ede kihallgatásától el is tekintek.</p>
               <p>- De hogy kapok én elégtételt? - harsant fel Lángnéból. - Hogy jövök ahhoz, hogy
                  engem alaptalan rágalmak miatt meghurcoljanak?</p>
               <p>Az ügyvéd csitította:</p>
               <p>- Kérem, ezt mi majd elintézzük!</p>
               <p>- Ha akar, tegyen följelentést hatóságelőtti rágalmazásért! - mondta a
                  fogalmazó.</p>
               <p>- Az ember nem érezheti magát biztonságban - kiabált Lángné a rendőrfogalmazó felé
                  hadonászva.</p>
               <p>- Ne kiabálj, mama - mondta Viki félhangon.</p>
               <p>- Szóval, meg akarja tenni a följelentést? - kérdezte a fogalmazó idegesen.</p>
               <p>- Ettől eltekintünk! - válaszolt helyette az ügyvéd.</p>
               <p>A fogalmazó most behivatta a folyosóról Láng Edét, aki támolygott, hogy a
                  detektívnek kellett támogatnia.</p>
               <p>- Az eljárást ön ellen is megszüntetem! - mondta a fogalmazó.</p>
               <p>- Köszönöm szépen! - rebegte Láng Ede csöndesen.</p>
               <p>A lépcsőn lefelé menet, Korompay belekarolt a nehezen lélegző, szédülő öreg
                  emberbe, miközben szinte esdekelve kért tőle bocsánatot és fogadkozott, hogy
                  szörnyű bosszút áll ezért a gyalázatosságért. Az asszony még mindig rikácsolva,
                  gyorsan emelkedő keblekkel hajtogatta:</p>
               <p>- Ki ad ezért nekem elégtételt? - majd előreszólt Korompaynak: - Vegye tudomásul
                  Korompay, hogy Vikit többet nem engedem le a drogériába!</p>
               <p>Korompay, anélkül hogy kikarolt volna Láng Edéből, hátrafordult.</p>
               <p>- De drága, jó nagyságos asszony! - mondta szinte sírva. - A feleségem még ma
                  repül! Hogy képzeli, hogy ezt megbocsátom? Sümegi doktor úr holnap reggel beadja a
                  válópört.</p>
            <milestone n="11" unit="startSubChapter"/>             
               <p rend="head">11.</p>
               <p>Három óra elmult, mire hazaértek. Mindnyájan kimerültek az izgalomtól. Az asszony
                  is kevesebbet beszélt a szokottnál, szaggatott félmondatokban, indulatszavakban
                  rekapitulálta a történteket. Viki már nevetett is, csak Láng Ede volt szótlan, az
                  arca szürke és gyűrött, az orra megnyúlt és viaszosan fénylett.</p>
               <p>Lili beadta az ebédet. Gyorsan ettek, Lángné és Viki a fürdőszobában
                  átöltözködtek. Láng Ede lefeküdt a díványra.</p>
               <p>- Nem vagy jól, papa? - kérdezte Lili.</p>
               <p>- Kicsit rosszul vagyok - felelte Láng Ede csöndesen köhécselve.</p>
               <p>Négy órakor megérkezett Korompay. Az arcán meglátszott a harc, de a győzelem is.
                  Két óráig viaskodott az asszonnyal az ügyvéd segítségével. Az asszony először
                  tört-zúzott, véresre karmolta a saját arcát - természetesen hallani sem akart
                  semmiféle válásról - végre az ügyvéd azt mondta:</p>
               <p>- Nagyságos asszony, ha így viselkedik, kénytelenek leszünk elmeorvosi
                  megfigyelést indítványozni!</p>
               <p>- Be akarnak csukatni!? - rikácsolt az asszony. - Én fogom becsukatni ezt a
                  gazembert!</p>
               <p>Végül testileg belefáradt a handabandázásba és üvöltésbe. Leült az ágy szélére és
                  sírni kezdett, hogy Korompay szinte megsajnálta.</p>
               <p>- Ne hagyj el, Dezső! - zokogta. - Hát el tudsz engem hagyni?</p>
               <p>- De én tartottam magamat - mesélte Korompay. - Ismerem ezeket a könnyeket.
                  Mondtam neki: „Most, hogy kiordítottad magadat, beszéljünk végre emberi nyelven!”
                  Erre megint eszét vesztette és azt felelte, hogy velem nem tárgyal. „Helyes,
                  mondta az ügyvéd, Korompay úr csak menjen le a drogériába, majd mi nyugodtan
                  megbeszélünk mindent.” „Magával sem tárgyalok - rikoltotta az asszony -, maga
                  bérenc, az őrültek házába akar csukatni!” Negyedórába tartott, amíg megint
                  belerokkant s végre erőtlenül, nyöszörögve kérte, hogy hívassuk fel a bátyját. A
                  Piarista uccában patikussegéd, Kübek Ernő, régi patikus-dinasztia - emelte ki
                  Korompay még most is büszkén. - Mire visszajöttem, az asszony már nem volt a
                  szobában, átment a szalónba és magárazárta az ajtót. Már féltünk, hogy csinál
                  magával valamit. De megjött a sógor, bekopogott, először nem is válaszolt, aztán
                  végre beengedte. Újra sírt és üvöltött, csak úgy ömlött belőle a piszkolódás.
                  Félóráig tartott, amíg kijött Kübek és azt kérdezte: „Meg vagy bolondulva? Most
                  akarsz elválni, tizenhat év után?” Nézd Ernő - mondtam neki -, te is férfi vagy,
                  jobban megérted. Tudod, hogyan élünk tizenkét év óta! Ez még nem volna baj, de
                  gyűlöl engem, a hangomat is gyűlöli, hidd el barátom!” „A fenét gyűlöl - mondta
                  Kübek -, minden beteg ember türelmetlen, ideges.” De most életveszélyesen
                  megfenyegetett - magyaráztam neki. „Á, legyintett Kübek, melyik férj vagy feleség
                  nem fenyegeti meg életveszélyesen a másikat? Ez csak olyan beszéd.” De kitelik
                  tőle - mondtam. - Honnan tudod, hogy mikor vesz magához a drogériából valami
                  mérget és belekeveri a levesembe? „Ugyan - hitetlenkedett a sógorom -, túlsokat
                  olvasod az ujságokat.” De ami az ujságban van, az igaz - feleltem neki -, épúgy
                  megtörténhetik velem is. „Hát mihez akarsz kezdeni vele? - kérdezte végül. -
                  Beszéljünk most már erről.” „Nézd - mondom -, én most negyven...
                  negyvenegynéhányéves vagyok, akárhogy sajnálom is Terát, de neki is, nekem is jobb
                  lesz, ha különválunk.” Hát ami azt illeti, mondta Kübek, hiszen sok öröme neki
                  sincs abból, hogy együtt vagytok! De hát egyelőre hallani sem akar róla. Szívesen
                  adnék neki havonként kétszáz pengőt és ráiratom a péceli házat, mert nekem is
                  fontos, hogy meg legyen mindene. Ott nyugodtan ellakhat és azért ez nem jelenti,
                  hogy én nem leszek neki továbbra is jóbarátja, sőt talán jobb, mint eddig...” „Hát
                  majd megpróbálom, mit lehet tenni”, mondta Kübek és megint bement az asszonyhoz.
                  Az ügyvéddel lenéztünk a drogériába, persze a feje tetején áll minden, mert sem
                  én, sem Viki nem voltunk benn. Körülbelül egy óra mulva aztán lejött Kübek és azt
                  mondta, hogy az asszony kezd beletörődni, de még mindig félti, hogy csinál magával
                  valamit. - Marhaság volt egyedül hagyni - mondtam aggódva. - Mit csináljak?
                  Inspekciós vagyok! - védekezett Kübek. - Szóval, én ma már szállodában lakom.</p>
               <p>- Na, hála Isten, csakhogy már itt tartunk - kiáltott fel Lángné önfeledten.</p>
               <p>- Kérem - mondta Korompay mosolyogva és odalépett Viki mellé, a vállára tette a
                  karját -, nekem két év előtt egy jósnő megjósolta, hogy...</p>
               <p>- Most ne a jósnőről beszéljünk! - szakította félbe Lángné energikusan. - Maga és
                  Viki, azonnal menjenek le a drogériába, ahol a feje tetején áll minden. Én egy
                  kicsit még körülnézek itthon, megnézem, mi van Edével...</p>
               <p>- Talán nem érzi jól magát a... kedves papa? - kérdezte Korompay, óvatosan
                  kísérletezve a családi hanggal.</p>
               <p>- Azt hiszem!... És aztán - mondta Lángné ismét keményen - majd én is lemegyek a
                  drogériába. Már régen lementem volna, mert szeretnék egy kicsit belenézni a
                  dolgokba. Huszonnyolc évig vezettem három üzletet, talán értek egy kicsit hozzá.
                  De eddig természetesen nem akartam lemenni.</p>
               <p>Korompay lelkesedve mondta:</p>
               <p>- Most már igazán nincs semmi akadálya!</p>
            <milestone n="12" unit="startSubChapter"/>
               <p rend="head">12.</p>
               <p>Viki és Korompay elbúcsúztak, rövidesen Lángné is követte őket. Lili leszedte az
                  asztalt. Még őt is bizonyos nyugalom és megkönnyebbülés fogta el, mikor kiderült,
                  hogy Viki sorsa egyenes irányba térül. Valami mégis rendbejött. De mi lesz vele,
                  hogy jön az ő sorsa rendbe? Az orvosnál tett délelőtti kényszerlátogatása óta
                  érezte, hogy neki is van valakije, van egy barátja a közelben. Nem tudott rá úgy
                  gondolni, mint férfira, mint Lajoskára - inkább Elemért, a bátyját képzelte
                  olyannak, mint amilyen Kuncz doktor. Most már nem volt számára csak orvos,
                  valahogy azt hitte, számíthat rá, nemcsak a testi bajaiban. A következő
                  pillanatban azonban már túlzottnak érezte ezt a föltevést. Nem tudta elképzelni,
                  hogy Kuncz doktorral egyszer majd úgy sétál fel-alá az uccán, vagy egy fasorban,
                  mint valamikor egy másik orvossal... Lajoskával. Mint férfi nem is tetszett neki,
                  nem volt még csak jóképű sem, vasalatlan ruhát viselt s puhagallért. Másrészt
                  viszont nagyon is respektálta: anélkül, hogy tudott volna a tudományos multjáról,
                  előkelő családjáról valamit - távolinak, túlkomolynak, fölötteállónak tartotta az
                  udvari lakásba húzódott rendelő ellenére is. Ilyen embereknek ő nem szokott igazán
                  tetszeni.</p>
               <p>Bement az ebédlőbe, hogy megnézze az apját, aki a diványon feküdt. Kinyitotta az
                  ajtót és csöndes hörgést hallott. Odaszaladt a diványhoz.</p>
               <p>- Papa! - kiáltotta. - Papa, az istenért!</p>
               <p>Láng Ede nem felelt.</p>
               <p>- Papa, papa, mi bajod?</p>
               <p>Az öreg felnyitotta a szemét. - Elemér... - motyogta és aztán csak artikulátlan
                  hangok peregtek ki belőle.</p>
               <p>Lili kirohant a folyosóra. Egy pillanatig tanácstalanul megállt, nagy rémülete
                  közben is eszébe jutott, hogy ma már másodszor kell „molesztálnia” a doktort. De
                  nem lehetett egyebet tenni. Kuncz nyomban felszaladt, injekciót adott az öregnek.
                  Félóra mulva magához tért.</p>
            <milestone n="13" unit="startSubChapter"/>
               <p rend="head">13.</p>
               <p>Négy napig ágybanfekvő beteg volt Láng Ede. Kuncz alaposan megvizsgálta és
                  megállapította, hogy érelmeszesedése van és vesebaja. Mindkét betegség
                  meglehetősen előrehaladott, de hogy a katasztrófa mikor következik be, nem
                  lehetett kiszámítani. A doktor csak Lángnéval közölte őszintén a diagnózist és azt
                  tanácsolta neki, hogy hivasson egy specialistát. De Lángnét megnyugtatta férje
                  viszonylagosan javuló állapota és megígérte, hogy majd ha megint lábraáll, elmegy
                  vele egy professzorhoz. A második napon Láng aránylag jobban volt, az asszony már
                  nem is maradt otthon, lement a drogériába, ahol szenvedélyes munkába és
                  tervezgetésbe kezdett. Lili, aki lesoványodott és megcsúnyult az izgalmaktól, alig
                  mozdult el a beteg mellől. Arra gondolt, hogy táviratoztat az anyjával a
                  bátyjának, akit eszméletlenségében emlegetett. De még mindig bízott benne, hogy
                  nem lesz szükség rá. Délutánonkint feljött a doktor, megvizsgálta. Az öreg
                  elálmosodott s ők átmentek a másik szobába és egy félórát elbeszélgettek. Ezekben
                  a napokban rémült gyengédségétől, amellyel az öreg halálraítélttel foglalkozott és
                  a halálos ágy szélén, a rettegésben született kislányos humorától, amellyel a
                  betegben a lelket akarta tartani, az orvos még kevésbé tudott ellentállni a
                  vonzásának. A lány is kezdett átmelegedni Kuncz egyre érezhetőbben sugárzó
                  rokonszenvétől. Arra még mindig nem gondolt, hogy szeretheti, de már nem
                  kételkedett, hogy több neki egyszerű páciensnél. S hogy ott ültek a díványon,
                  ijedten eszébe jutott, hogy a doktor látta meztelenül, borogatást tett a fedetlen
                  mellére és eszébe jutott Hoffer, akivel... szinte el sem tudja ma már képzelni,
                  hogy jutottak a csókokig és... A nyugtalanságok, amelyek akkor kínozták, most már
                  teljesen elültek benne. Lajoska is elmerült az ájulás ködében, de néha nagyon
                  messziről és nagyon kicsinyítetten feltűnik és egy kicsit még fáj...</p>
               <p>A negyedik délután Kuncz megvizsgálta az öreg Lángot és feltűnően gyengének és
                  lehangoltnak találta, de nem számolt a közeli veszedelemmel. Az öreg egész nap
                  álmos volt, tizpercenként elaludt és felriadt. Most is, vizit közben, elnyomta az
                  álom. Ezen a napon Kuncz a szokásosnál rövidebb ideig maradt a lánynál. A sógora
                  ebéd után telefonált s kérte, hogy sürgősen szaladjon át a Széna térre. Kuncz
                  hamar elbúcsúzott s a lánynak még rosszul is esett, hogy a doktor ilyen gyorsan
                  távozik: azt hitte, már unatkozik a társaságában. Mikor a doktor elment, még
                  egyszer benyitott az ebédlőbe s hogy látta, hogy az öreg békésen alszik, a
                  szomszéd szobában az ablakhoz húzott egy széket, leült és kibámult a
                  háztetőkre.</p>
               <p>A háztető ormán szokatlanul nagy, tarka macska ült. Mimi, a kutya valahogy
                  besurrant a félig nyitvahagyott ajtón a szobába, felugrott az ágyra és amikor
                  meglátta a háztetőn a macskát, vadul ugatni kezdett. Lili megrettent, hogy az
                  ugatás felébreszti az öreget, felkapta a kutyát és kidobta a konyhába. Aztán
                  visszament a szobába és megint benyitott, hogy megnézze, nem ébredt e fel az apja
                  a kutyaugatástól. Láng Ede mozdulatlanul feküdt. Lili megnyugodva visszaült a
                  székre, kinyitotta az ablakot. Szép enyhe májusi délután volt, a gránitkockákon
                  egy oktávval magasabb hangot vertek ki a kocsik vaskerekei, az autókürtök is
                  mintha vígabban üvöltöttek volna s ő közben pillanatokra Kuncz Imrére is gondolt.
                  Ekkor egy autógumi robbanásszerű hangon elpukkadt. A nagy tarka macska megijedt és
                  egyetlen lendülettel felszaladt a kéményre, majd a kémény másik falán lesiklott.
                  Lilit különös nyugtalanság fogta el, benyitott a szobába, aztán lábujjhegyen a
                  díványhoz ment. Az apja mozdulatlanul feküdt, az arcát csak sejteni lehetett a
                  függönyök félhomályában. Lili gyáván, irtózattal, két ujjal megérintette az öreg
                  homlokát. Elkapta a kezét és felsikoltott.</p>
               <p>A sikoltás olyan éles volt, hogy a kutya meghallotta a konyhában. Szűkölő, rémült
                  ugatásba kezdett. A szomszédban Trost kúriai bíró kutyájára is átragadt a félelem.
                  A kúriai bíró felébredt délutáni álmából és hallani lehetett, amint dühös
                  szidalmak kiséretében megverte a kutyát.</p>
               <p>Így halt meg Láng Ede.</p>
            </div>
         </div>
         <div>
            <head>
              HARMADIK RÉSZ
            </head>
         <div>
            <head>
              I. Különvillamos
            </head>
            <milestone n="1" unit="startSubChapter"/>
               <p rend="head">1.</p>
               <p>Korompay délután két órára rendelte a különvillamost a Rókushoz. Lángné ezt a
                  fényűzést utóbb felesleges pénzpocsékolásnak minősítette, épúgy, mint a
                  partecédulákat s a lapokban közzétett gyászjelentéseket és attól sem volt
                  túlságosan meghatva, hogy Korompay a temetés napján bezárta a drogériát és a
                  lehúzott redőnyre kiragasztotta a cédulát: „Haláleset miatt zárva.” De Korompay
                  mohón vetette rá magát a gyászra, mert ez volt az első kínálkozó alkalom, hogy a
                  családhoz való immár hivatalos tartozását átélhette és dokumentálhatta. Tárgyalt,
                  szervezett, intézkedett - mint ahogy a család egyetlen férfitagjához illik. Utóbb
                  kiderült, hogy a különvillamossal kapcsolatban Lángnénak volt igaza: amikor
                  háromnegyed kettőkor a szűkebb család elhelyezkedett a kupéban, összesen heten
                  ültek szétszórva a padokon. Valamivel háromnegyed után megjött Gordon és szótlan
                  köszönéssel leült Viki mellé. Korompay, aki csak felületesen ismerte, úgy
                  üdvözölte, mint az üzletébe betérő vevőt. Személyes ügyének tekintette a
                  különvillamost és tudta, hogy ha most ilyen üresen indul el, blamálja magát
                  vele.</p>
               <p>Szeretett volna vadidegeneket behívni egy kis ingyenes villamosutazásra, hogy
                  igazolja magát Lángné előtt. Néhány perccel két óra előtt megérkezett Kuncz
                  doktor, aki az utolsó pillanatban határozta el, hogy, mint az elhúnyt
                  kezelőorvosa, részt vesz a temetésen. Megállt a perrón küszöbén, köszönt, de nem
                  ment be, nem akarta a családot megbontani. Ekkor Elemér, aki Lili mellett ült,
                  felkelt és kiment a doktorhoz a perrónra. Csöndesen, kevés szóval, cigarettázva
                  beszélgettek.</p>
               <p>Lángné és Viki a kocsi elején ültek: az asszony sűrűn lefátyolozva, szájábagyűrt
                  zsebkendővel. Viki fekete köpenyben, divatos gyászpártával, ölébeejtett kézzel.
                  Mellette Gordon, elmélyült, gonosz arckifejezéssel: arra gondolt, hogy Viki négy
                  nap előtt jelentette be neki, hogy másállapotban van. Éppen jókor! - gondolta
                  Gordon és leszegte a tekintetét. A kocsi másik sarkában ült Lili vakító fehéren a
                  fekete kalap és fekete kosztűm keretében, kicsinyre sírt szemekkel. Már senki sem
                  sírt, csak Pepi néni zokogott fel szinte szabályos időközökben hangosan és
                  majdhogynem hivatásszerűen - otthon, a kisvárosban, ahol a város minden jobbmódú
                  kereskedőcsaládja vele javíttatta a fehérneműjét, afféle siratóasszony volt a
                  zsidótemetéseken. Lángné jól ismerte ezt a hivatásos sírást és ezért a fátyol
                  mögül többízben feddően rápillantott. Pepi nénivel szemközt, teljesen izoláltan,
                  mintegy a szégyenpadon ült Láng Jenő, hideglelősen beburkolódzva az elegáns
                  gumikabátjába, amelyre fekete karszalagot varratott. Senki sem állt vele szóba;
                  csak félórával előbb viharzott a gyászházban a hangosságában kegyeletlen jelenet,
                  melynek során Lángné egyszerűen Láng Jenőt vádolta meg azzal, hogy az öccse
                  gyilkosa. Valóban, a bűntudat kiült az arcára, úgy érezte magát, mint a gyilkos,
                  akit a helyszíni szemlére visznek.</p>
               <p>Már két óra volt, de Korompay még a járdaszigeten nyüzsgött mint egy állomásfőnök
                  s a kalauzzal, meg a vezetővel tanácskozott. Még várt valakire, nem tudta kire;
                  valakire, aki csökkenti a kocsi sivár néptelenségét. Már kezdte feladni a
                  reményét, amikor az utolsó pillanatban őszesszőke, kékszemű, sovány, féligmeddig
                  jólöltözött férfi, keménykalappal a kezében, közeledett a villamos felé.</p>
               <p>- Ez a Láng-féle különvillamos? - kérdezte lihegve.</p>
               <p>- Igen! - mondta Korompay örömmel, - tessék beszállni, mingyárt indulunk.</p>
               <p>A szőke, kékszemű öregember felmászott a villamosra, odaköszönt Elemérnek és a
                  doktornak, aztán kissé túlhangos jónapottal belépett a kupéba. Mindenki kíváncsian
                  felnézett, de senki sem ismerte. Az idegen egyenesen Lángnéhoz sietett, lehajolt,
                  kezetcsókolt és azt mondta:</p>
               <p>- Fogadja részvétemet!</p>
               <p>- Köszönöm - mondta Lángné csöndesen és idegenkedve fürkészte az arcát.</p>
               <p>- Ugye, nem ismer meg, nagyságos asszony? - kérdezte a keménykalapos.</p>
               <p>- Albert! - kiáltott fel a meglepetéstől. - Hogy kerül maga ide?</p>
               <p>- Olvastam a gyászjelentést az ujságban - felelt Albert. - Megengedi? És leült
                  Lángné mellé. - Egész odavagyok. Még csak ötvennyolcéves volt szegény? Elélhetett
                  volna még vagy húsz évig.</p>
               <p>- Igen, szegény! - kezdte Lángné, de nem folytatta, mert mindenki odafülelt. A
                  kocsiban valahogy kegyeletlenül, bántóan hatott a hangos beszéd. Albert is
                  elnémult és most kényelmetlen csönd támadt. Fellélegzettek, amikor Korompay
                  felszállt és a vezetőnek megadta a jelt az indulásra. Előbb azonban még egy kis
                  incidens támadt: a kalauz figyelmeztette Elemért, hogy a kocsiban nem szabad
                  dohányozni. Korompay nyomban beavatkozott: vitatkozni kezdett a kalauzzal, hogy a
                  különvillamoson érvényesek-e az általános szabályzatok. Szerinte, ha ő bérel egy
                  kocsit a társaságtól, azt teszi, ami jólesik neki. A kalauz szerint a szabályzat
                  szabályzat minden körülmények között -, de ő megértő ember s ha majd kijutnak a
                  városból, a futballpályán túl, nem fogja észrevenni, ha az urak cigarettáznak.</p>
               <p>Pepi néni még jajdult egy dermesztőt, aztán elindult a villamos. A bőgő-zörgő
                  zajban a feszültség kissé megoldódott. Lángné és Albert most már folyamatosan
                  beszélgetni kezdtek. Gordon és Viki halkan diskuráltak. Mikor a villamos a Teleki
                  téren egy pillanatra megállt, hallani lehetett, amint Albert ezt mondja:</p>
               <p>- Négy évig önálló voltam Kiskőrösön! A mult hónap elejéig ügynököltem, de most
                  már ennek is...</p>
               <p>Korompay ide-oda cikázott, előrement a vezetőhöz a parancsnoki hídra, majd egy
                  zacskó cukrot nyujtott át Vikinek. Aztán még a koszorúkat rakta rendbe. Láng
                  Jenőhöz is letelepedett, megsajnálta a kiközösítettségéért, de főként Elemérrel
                  próbált beszélgetésbe elegyedni. Fölöttébb ambicionálta, hogy Viki misztikus
                  bátyjának barátságát megszerezze. De nem tudott egy helyben maradni, folyton
                  ide-oda száguldott, mint egy kirándulás vezetője, aki rendelkezésre akar állni, ha
                  valakinek valami különös kívánsága vagy jogos panasza van.</p>
            <milestone n="2" unit="startSubChapter"/>
               <p rend="head">2.</p>
               <p>Tulajdonképpen Korompay fáradhatatlan szervező és intézkedő szenvedélyének volt
                  köszönhető, hogy Elemér a temetésre hazajött Brünnből. Lángné, őszintén szólva,
                  nem nagyon akarta: borsódzott a fiával való találkozástól, amikor ilyen zavaros és
                  kétes a család egész helyzete, csak mintegy önmaga előtt való igazolásként
                  felvetette Korompay előtt: milyen szomorú, hogy nem tudja a fia lakáscímét!
                  Korompay azonban túlbuzgalmában azonnal táviratozott a brünni rendőrfőnökségnek,
                  hogy kutassák ki Láng Elemér címét és értesítsék apja haláláról. A brünni
                  rendőrségnek könnyű dolga volt: Láng Elemért, a Derner-Folkestone vegyigyár
                  mérnökét, mint pronoszírozott szélsőbaloldalit, állandóan nyilvántartották. Mikor
                  a detektív későn este bekopogott, azt hitték, hogy megint ki akarják
                  valamelyiküket hallgatni, mint annyiszor - sohasem tudtak rájuk bizonyítani semmit
                  - és a szokott gúnyos derűvel betessékelték a detektívet. Mikor Elemér elolvasta a
                  táviratot, előbb megdöbbent, aztán elszomorodott, aztán elfacsarodott a szíve.
                  Alig tudta visszatartani a könnyeit. Végkép szakított a családdal, de azzal
                  sohasem számolt, hogy egyszer testileg is el fognak múlni. A papa már régen nem
                  jelentett számára sokat, de most, hogy nincs többé, nem tudott védekezni a
                  banálisan jelentkező fiúi megrendülés ellen.</p>
               <p>A felesége, aki keményebb fából volt faragva, nem értette meg teljesen ezt az
                  ellágyulást, de nem vitatkozott, amikor közölte vele, hogy hajnalban elutazik a
                  temetésre. Az asszony tudta, hogy Elemér sohasem számolt le teljesen a
                  konvenciókkal s gyakran megfigyelte, például a gyerek nevelése közben, hogy
                  tipikusan polgári érzelmesség és regényesség jelentkezik benne. Prágai gazdag
                  cipőgyáros leánya volt és egyetemi hallgatónő korában tisztán etikai és esztétikai
                  felháborodásból fordult szembe a fennálló társadalmi renddel - a fiú
                  forradalmisága csak egyéni sérelmekben gyökerezett.</p>
               <p>Elemér megcsókolta alvó fiát, tárcájába tette a fényképeket, mint egy kispolgári
                  apa és a kofferjével kigyalogolt a hajnali állomásra. A vonaton annyira elővette a
                  fájdalom, hogy még sírt is. Amikor azonban fáradtan és álmosan benyitott az
                  akácfauccai lakásba, egy pillanat alatt már ugyanazzal a sértődött és idegenkedő
                  ellenszenvvel nézte a családját, amilyennel érettségi után otthagyta őket.
                  Tizenkétéves koráig tulajdonképpen azért nem fejlődtek ki a családias érzései,
                  mert a szülei nem törődtek vele - ezekre az évekre esett a sok építkezés,
                  szervezés: mindenki el volt foglalva, minden szoba fel volt dúlva. A gyereknek
                  eleinte fájt magárahagyottsága, mert ekkor még csupa érzés volt és csupa közlési
                  vágy és nem volt senki, aki érzéseit viszonozza, meghallgassa és a kérdéseire
                  válaszoljon. A leányok még kicsinyek voltak s a gimnáziumban az osztálytársai
                  valahogy az első pillanattól kirekesztették a társas életükből, nyilván otthoni
                  intelemre. Nem hívták meg sehová és ha ő meghívott valakit, nem jött el hozzá, a
                  szülők nem engedték el a kocsmaházba. Eleinte csak a kocsmának tulajdonította ezt
                  a fájdalmas és szégyenletes elszigeteltségét, gyűlölte a kocsmát és haragudott a
                  szüleire, akik nem találtak különb, úribb foglalkozást, akik a söpredéknek is
                  szolgái és a pálinkás-pénzből élnek. Amikor egyszer a természetrajztanár előadást
                  tartott az osztályban az alkohol pusztításáról, ő szenvedélyes antialkoholista
                  lett és másnap a söntésben valóságos agitációt kezdett a vevők között. Ekkor az
                  anyja megverte. Később elhatározta, hogy elszökik hazulról. Kilopott a
                  kézikasszából egy ezüst ötkoronást, de rajtacsípték. Az anyja órákig faggatta,
                  hogy mihez akart kezdeni a pénzzel, de a legnagyobb verésre sem mondta meg.
                  Tizenkétéves korában az apja elküldte Jenő bácsiékhoz egy írással - ő a nyitott
                  veranda alatt leült egy padra, hogy megvárja, míg Jenő bácsi aláírja az írást - ma
                  már tudja, hogy váltó volt. Mialatt várt, Rózsi néni Jenő bácsival németül
                  izgatottan vitatkozott. Még nem beszélt németül, de mindent megértett. Rózsi néni
                  indignálódott, hogy Győrben összetévesztették Bertával. Ő is Lángné és Berta is
                  Lángné - talán róla is azt hiszik, hogy megcsalja az urát. Elemér akkor még nem
                  tudta, hogy mit jelent, ha egy asszony megcsalja az urát - otthon főkép a pénzről
                  beszéltek, és azt hitte, hogy a csalás is a pénzzel kapcsolatos, hogy az anyja
                  valamit vett vagy eladott az apja tudta nélkül - és minden célzatosság nélkül
                  megkérdezte az anyjától:</p>
               <p>- Mondd mama, igaz, hogy te megcsalod a papát?</p>
               <p>A fiú nem nyugodott, amíg meg nem tudta a csalás jelentését, végül Viki magyarázta
                  meg neki, aki csak tízéves volt, de sokkal jobban tudott mindent a férfiról és
                  nőről, mint a már kamaszodó fiú. Megutálta az anyját, tulajdonképpen akkor szakadt
                  ki a családból. Az apját is megvetette, mert nem kergette el az anyját, vagy mert
                  olyan gyámoltalan, hogy nem tudja, hogy megcsalják. Egyszer meg is akarta mondani
                  neki, de végül mégsem merte. Mikor Viki nőni kezdett és ő felfedezte, hogy fiúkkal
                  bujkál, más okkal sokszor belekötött, ököllel rontott neki, de a lány erősebb volt
                  és rendszerint elverte. Kétségbeesetten észlelte, hogy Viki keblei bontakozni
                  kezdtek - a lány már tizenegyéves korában feltűnően fejlett volt - ő szégyelte
                  magát, hogy a melleivel elárulja a világnak a romlottságát - hiszen a vele egykorú
                  lányoknak még egészen lapos volt a mellük.</p>
               <p>Nyolcadik gimnáziumba járt, amikor a lány Ardó Gusztival, a vasutassal flörtölt és
                  ekkor bizonyosra vette, hogy Viki elbukott. Ettől kezdve máig, a temetés napjáig,
                  nem állt vele szóba. Csak Liliről maradt tiszta, meleg emléke. A lány későn
                  fejlett, vérszegény, esetlen kisgyerek volt, amikor Brünnbe ment - s most, hogy a
                  perrónról az ablakon át nézte őket, csodálkozott, hogy a gyerekkori viszonylatai
                  még ma is érvényesek.</p>
               <p>Ez a zavaros családi konfliktus nagy bonyodalmakat idézett elő az életében.
                  Először vallásos lett, szinte mániákusan, reggel és este templomba járt és
                  irtózattal védekezett minden szexuális vonatkozású jelenség vagy szó hatása ellen.
                  Ha például valamelyik osztálytársától valami trágárságot hallott, elmenekült,
                  testi rosszullét fogta el. Amikor tizenhatéves volt, osztálytársai már javarészt
                  túl voltak a szerelmi próbán, ő még a kamaszbetegségeken sem esett át. Érettségi
                  bankett után az egész osztály levonult a Pöltenberg Ernő uccai házba, ő előbb nem
                  akart velük menni, de erőszakkal lecipelték és addig ugratták, amíg bement egy
                  szőke, sovány lánnyal a szobába. A lány meg akarta csókolni, előbb védekezett,
                  majd felállt s ugyanúgy, ahogy valamikor a kocsmában a részegeket el akarta
                  téríteni az alkoholtól, lelkére beszélt a lánynak, megpróbálta visszavezetni a
                  tisztesség ösvényére. A lány először röhögve hallgatta, de kissé meghatotta, ha
                  nem is az ékesszólása, de a naivitása. Mindenesetre némi rokonszenv támadt benne
                  iránta. Végül a fiú nagynehezen, szinte dadogva ezt mondta:</p>
               <p>- Meg szeretném kérni valamire?</p>
               <p>- Mire?</p>
               <p>- Mondja azt a fiúknak - nyögte ki -, hogy megtörtént.</p>
               <p>- Miért? - kérdezte a lány.</p>
               <p>- Ki fognak röhögni, ha megtudják, hogy...</p>
               <p>Két korona helyett tíz koronát adott a lánynak és amikor visszatértek a szalónba,
                  a fiúk megtapsolták és diákos hőbölgés közben, gúnyos diadalmenetben vitték
                  vissza a Nádor uccába.</p>
               <p>Másnap egyedül kirándult a Vértes aljába, a tízkilométernyire kezdődő dombvidékre.
                  A Dunaparton haladt lefelé, gyors léptekkel, menekülve egy émelygős, édeskés,
                  piszkos szag elől, amely megrekedt az orrában. Június vége volt, a dombok kék
                  felhőből, aminek a Duna-hídról látszottak, egyre inkább kibontakoztak csenevész és
                  rendszertelen bokorerdőikkel, ormótlan sziklasíkjaikkal, amelyekkel a
                  hatvan-hetven méternyi emelkedéseket a geológiai szeszély itt-ott szinte alpesi
                  vidékké varázsolta. Ő nem a kényelmes ösvényen ment fel a tetőre, amerre a
                  szénégetők szoktak, hanem öncsigázó vággyal a szikla kiugró szögletein
                  kapaszkodott fel. Mikor pihegve, agyonizzadva felért, megállt és lenézett a
                  Dunára. A víz és erdő illata keveredett a szélben, amely kiszellőzte az orrából az
                  éjszakai rossz szagot. Most arra gondolt, milyen kár, hogy a vonatokat és autókat
                  feltalálták: amikor az ember gyalog vándorolt egyik helyről a másikra, nem kellett
                  pénz az utazáshoz, mégcsak határozott úticél sem; kis cók-mókkal neki lehetett
                  vágni a bizonytalannak, s az ember valahol csak kilyukadt. Ekkor már elhatározta,
                  hogy a brünni egyetemre iratkozik - Pestre úgysem vennék fel, két elégséges van a
                  bizonyítványában - és többé sohasem jön vissza. Hol van az megírva, hogy az embert
                  örök szálak kötik a földrajzi véletlenhez, ahol megszületett és az emberekhez,
                  akikhez véletlenül becsöppent, a szülőkhöz, akik véletlenül életrekeltették,
                  testvérekhez, akikben állítólag ugyanaz a vér kering és mégis egészen mások,
                  idegenek? Miért kell egy életen keresztül felelősnek lennie a családja dolgaiért,
                  bűneiért, szégyenéért? Miattuk érezte magát kirekesztettnek mindenünnen, azért
                  vette körül szégyenkör az iskolában és tegnap is azért járatták vele a bolondját,
                  mert védtelen volt, mert félt, hogyha vitatkozik, vagy szembeszáll valakivel: a
                  szemébe vágják az igazat; védtelenné tette a hiedelem, hogy mindenki tudja, hogy
                  az anyja megcsalja az apját s hogy Vikire úgy néznek a városban, mint egy...
                  Sokszor észrevette, hogy az osztálytársai is azzal a bizonyos túlfűtött
                  kíváncsisággal bámulják... Mi köze neki mindehhez, miért vállalja mindezt? Itt van
                  a szabad, széles világ: ez a fehér országút Bukarestben kezdődik és Ostendében
                  végződik. Az ember elindul, elszakít minden kapcsolatot, elmegy idegenek közé,
                  ahol nem a családja szerint ítélik meg.</p>
               <p>Akkor még arra is gondolt, hogy Brünnben hamarosan keres magának valami kis
                  exisztenciát, ami mellett még tanulhat is és Lilit kiviszi magához. Lili csak
                  tizenhároméves, testileg és lelkileg még tízéves sem, olyan fejletlen és
                  romlatlan: őt még meg lehetne menteni. Időnként eltökélte, hogy az anyja elé áll
                  és azt mondja, hősködve: „Én nem bánom, hogy mi volt eddig és mit csináltok
                  ezentúl, de a húgomat nem engedem!” Bár maga is érezte, hogy ezt a gyerekes
                  elhatározást nehezen válthatja valóra, a dombtetőn felemelt érzéssel töltötte el,
                  hogy van valami közeli életprogramja: függetleníti magát a gyűlölt családtól és
                  kimenti a hugát a „mocsár”-ból. Már jóval elmúlt dél, amikor leereszkedett a
                  sziklán és elindult hazafelé. Vagy másfél kilométernyire a domboktól, a kiöntésben
                  parasztgyerekek fürödtek meztelenül. Javarészt a derékig érő víz szélében
                  fröcsköltek, kergették egymást és birkóztak. Nyolc-tízéves fiúk és lányok,
                  nemnélküliek - csak egy nagyobb, nyúlánk, koránfejlett lány vált ki közülük
                  feltűnően.</p>
               <p>Elemér megállt a parton, a lány vette először észre és hirtelen szégyennel nyakig
                  elmerült a vízben. A többiek nevetve süvítettek felé gyerekes trágárságokat, majd
                  az egyik fiú elkiáltotta: „zsidó, zsidó!” A kiáltástól Elemér megriadt és
                  elsietett. Mikor visszanézett, látta, hogy a gyerekek leguggolnak és a hátuljukat
                  mutogatják felé. Ezek a parasztgyerekek együtt fürdenek, biztos, hogy így
                  meztelenül szinte elkerülhetetlenül, játékból, előbb „megcsinálják”, mielőtt
                  tudnák, miről van szó. A kislány például nem lehetett több tizenháromévesnél. A
                  tegnapesti nő a Pöltenberg Ernő uccában, szintén parasztlány volt, tájszólásban
                  beszélt. Ezekből a zsellérlányokból lesznek az ilyen nők, ha bekerülnek a városba.
                  Pepi néninek volt egy tizenkétéves szolgálója, egy rendőr elcsábította, azóta
                  folyton ide-oda zsuppolják. Az aranybarnabőrű kislány is egyszer majd... ha eddig
                  nem... Ő már azt is olvasta az ujságban, hogy részeg parasztok a saját
                  lányukkal...</p>
               <p>Nyugtalansága akkor sem mult el, amikor beért a városba.</p>
               <p>Otthon hátrament a lakásba, a hálószobaszekrényből ki akart venni egy tiszta
                  gallért, mert a rajta levő a forró napon puhára izzadt. Amikor benyitott a
                  hálószobába, meglátta Vikit, amint kombinéban állt a tükör előtt és púderozta
                  magát. Reggel még kellemes nyár volt, de dél óta betört a városba a kánikulai
                  forróság. A fiú, amikor meglátta Vikit, becsapta maga előtt az ajtót. Mindig
                  haragudott a lányra, aki kislánykorától fesztelenül öltözött, vetkőzött előtte,
                  sőt, mintha célzatosan mutogatta volna a testét neki. Dühösen átment az udvaron a
                  szobájába - ma is emlékszik, Ostwald egyik könyvét olvasta akkor - elfeküdt az
                  ágyán, de az olvasás nem ment. Felkelt, már vacsoraidő volt, nem volt étvágya,
                  gyorsan bekapott néhány falatot, aztán elindult a zárda felé, a Fő uccán, amerre
                  nem sétálnak a korzózók. Már besötétedett, nagy kerülővel, a gőzmalom és a
                  szeméttelep mögött, kiment az állomásra. A nyolcórahuszas már kifutott, a kocsik a
                  féltizeshez szállingóztak. A perrón néptelen volt, a resti elé kirakott fehér
                  asztalok üresek, csak a szélső asztalnál ült az öreg alügyész, aki valamikor sokat
                  járt hozzájuk és egy kétcsillagos vasúti tisztviselő, akinek a legnagyobb bajusza
                  volt a városban. A jelzőharang alatt állt a rendőr, egy hordár nagy mintaládát
                  cipelt, amilyent az utazók szoktak magukkal hozni Budapestről s a rendőr
                  gyanakodva mustrálta: hátha női hulla van benne. A pénztár ablakánál csak ketten
                  álltak: egy bajusztalan, aranyfogas férfi, akinek ruhájáról és viselkedéséről első
                  pillanatban meg lehetett állapítani, hogy a mintaláda hozzátartozik és egy sárga
                  szalmakalapos, túlélénken festett, tollboás, piszeorrú nő, bizonyosan valami
                  kaszírnő.</p>
               <p>Ő bedobott az automatába egy húszfillérest, égetett mandulát akart, de bajuszpedrő
                  jött ki helyette. A zsebébe csúsztatta, hónapokig hordozta magával, amíg szét nem
                  mállott, hogy csupa maszat lett a zsebe.</p>
               <p>Az utazó jelentős pillantásokat vetett a nőre, aki mosolygó beleegyezéssel
                  jelezte, hogy nem tudja megőrizni közönyét a férfi pillantásainak
                  ellenállhatatlanságával szemben. A nő ment ki előbb a perrónra, leült egy üres
                  padra, a balatonfüredi plakát alá, majd megjelent a perrónon a férfi is,
                  cigarettára gyujtott, elsétált a pad előtt, a nőre nevetett, a nő
                  visszamosolygott. Végül, az utazó mellé ült, elővett egy ujságot és a lapok mögül
                  félhangosan megszólította a nőt. A nő leplezetlenül, hangosan válaszolt, megindult
                  köztük a diskurzus. Bejött a féltízes, mindketten felszálltak rá; utas csak egy
                  érkezett: a városi pénztáros, valószínűen a megyeszékhelyről. A vonat elment, a
                  rendőr becsörtetett a harmadik osztályú étterembe, felhajtott egy fröccsöt. Aztán
                  a perrón lámpáit kioltották; csak egyetlen körtét hagytak égve a söröző
                  alügyésznek és a nagybajuszú vasutasnak. Ő is elindult lassan hazafelé a Vasút
                  uccán, de nem akaródzott hazamenni. A Pöltenberg Ernő ucca sarkán egy pillanatra
                  megállt, aztán elszántan bekanyarodott, bement ugyanabba a házba, ahova tegnap,
                  az érettségi bankett után a fiúk becipelték. A szalón ajtóüvegén keresztül
                  megkereste a tegnapi lányt és kihivatta a kapussal. A lány régi ismerősként
                  üdvözölte, belekarolt és bevitte magával a szobájába. Ő el volt szánva, hogy most
                  megteszi. Az utolsó pillanatban azonban kétségbeesett szégyennel és undorral
                  hőkölt vissza. Az anyjára gondolt... És Vikire és Ardó Gusztira... akik ugyanezt
                  ugyanígy... A lány most már nem volt kedves és elnéző; trágár sértődöttséggel
                  szidta: minek jön ide az ilyen, aki... Hazáig futva menekült.</p>
            <milestone n="3" unit="startSubChapter"/>             
               <p rend="head">3.</p>
               <p>A különvillamos a sörgyárakhoz ért. Elemér szeretett volna szabadulni ezeknek a
                  soha be nem vallott, soha nem konkretizált élményeknek tolakodó emlékétől, amely
                  éppen most tört fel benne, amikor az apja temetésére megy. De Kuncz doktor a
                  perrón ajtajának dőlve, a másik oldalon kihajolt, - jobbfajta embernek látszik,
                  csak annyit tud róla, hogy ő volt az apja kezelőorvosa és hogy amikor még arról
                  volt szó, hogy néhány napig itt marad, felajánlotta a díványát a rendelőben, de
                  erre nem lesz szükség, mert ő még ma éjjel visszautazik Brünnbe. Bizonyos, hogy
                  ezeknek a családi emlékeknek döntő szerepük volt abban, hogy forradalmár lett, a
                  mai rend ellensége. Amikor kiment Brünnbe, még semmit sem tudott erről az
                  eszmekörről és mozgalomról; német kollégája elvitte egy szemináriumba és ő szinte
                  automatikusan fogadta be az agitációt. Nem érzett magában képességet a
                  propagandára, de nagyjában tudott helyeselni, saját életviszonyaira alkalmazni
                  mindent, amit az előadóktól hallott és a brosurákban olvasott. Egyszer egy
                  egyetemi magántanár tartott előadást az individualizmusról, amelyet a polgárok az
                  új világrendtől legjobban féltenek; logikusan bebizonyította, hogy az
                  individualizmust csak az a rend juttathatja uralomra, amely nem a családokra,
                  hanem az egyénekre alapozza a társadalmat. Az egyén a mai rend súlyát
                  legközvetlenebbül a családi életen keresztül érzi. Ezek a közhelyek szubjektíven
                  hatottak rá, a családjától való szabadulási vágyának adtak elméleti és erkölcsi
                  alapot. A feleségét szintén az előadói pódiumon látta először: az őszhajú,
                  fiatalos arcú asszony „Nő a mai Oroszországban” címmel tartott nagyon érdekes
                  felolvasást. Azt akarta bebizonyítani, hogy az igazán őszinte és egészséges
                  együttélés, mely a polgári házasságeszmény, szintén csak abban a társadalomban
                  képzelhető el, ahol férfi és nő egymáshoz törő vágyait nem kormányozzák vagyoni és
                  vagyonkonzerváló érdekek és kényszertörvények.</p>
               <p>Előadás után kiderült, hogy egyfelé laknak. Ugyanazon a villamoson mentek haza. Az
                  asszony szólította meg, az úton beszélgettek. Az asszony megállapította, hogy a
                  fiú zöld és egyenetlen, de értelmes és mohón kap minden új gondolaton. A fiú
                  viszont szinte kényelmetlenül állapította meg, hogy a nő megsemmisítően okos és
                  észrevette azt is, hogy ősz haja ellenére az arca lányos és a nagydarab teste
                  feszes és fiatalos. Ettől kezdve gyakran találkoztak a villamoson - majd az
                  asszony egyszer meghívta, hogy menjen be hozzá a könyvkereskedésbe. A fiú ekkor
                  kezdett intenzívebben olvasni. Egy este az előadás túlhosszúra nyúlt a pártkörben,
                  az asszony éhes volt, bementek egy kávéházba. Vacsora közben a nő rajongással
                  beszélt egy fényképsorozatról, amely a szovjet-orosz gyermekvédő intézményeket
                  reprodukálja. Másnap a fiú bement az üzletbe, hogy megnézze a mappát. Kiderült,
                  hogy az album fennmaradt az asszony lakásán. A nő aznap este meghívta teára.
                  Bizarr, modern garszónlakás volt, a legszükségesebb bútorokkal, plafonig érő
                  könyvespolcokkal. Ezentúl gyakran feljárt hozzá: elvtársak voltak,
                  összemelegedtek, a fiú hálás volt az okosságáért s az asszony örült, hogy a fiú
                  tanításai nyomán rohamosan fejlődik. Még ma is homályos, hogy adódott ebből az
                  intellektuális viszonyból minden átmenet nélkül olyan helyzet, amelyben férfiként
                  és nőként kerültek szembe egymással. Először akkor kapta rajta magát, mikor egy
                  este a ruhája rövid ujja visszagördült a hófehér, vaskos, meztelen karján, amint
                  egy könyvet leemelt a polcról. Ez a fehérség ezentúl gyakran felmerült előtte,
                  vakítóan, ilyenkor mindig azt mondta magának védekezve: „Hiszen az anyám lehetne”.
                  Ekkor még mindig nem volt dolga nővel, de csakugyan, sokszor úgy érezte, hogy
                  megtalálta benne az elvesztett anyját. Így folyt ez az elmélyülő, melegedő
                  barátság hónapokig, anélkül, hogy történt volna valami. De jött a május elseje, a
                  munkásság tüntetett, estefelé a tüntetés rombolássá fajult, villamosokat döntöttek
                  fel, betörték az ablakokat, egy rendőrt agyonlőttek - ők is résztvettek a
                  felvonulásban, de a rendőrattak után felszaladtak az asszony lakására. Késő este a
                  tüntetés mégegyszer fellángolt, valóságos ostromállapot volt a városban. Éjféltájt
                  a fiú erőltetett hősködéssel mindenáron haza akart menni: hiszen csak három ucca
                  az egész. De az asszony megérezte rejtett szorongását és lebeszélte: semmi értelme
                  sincs esetleg a rendőrségen tölteni az éjszakát.</p>
               <p>- Akarsz nálam maradni? - kérdezte.</p>
               <p>A fiú ottmaradt. Anyai gyengédség és fölény volt az asszony odaadásában - jóság és
                  tapasztaltság, amellyel átsegítette a fiút betegessé vált testi és lelki
                  zavarain -, ugyanakkor azonban a nagy fehér test, rácáfolva az ősz hajra és a
                  szellemétől kapott méltóságára, tele volt fiatalos szilajsággal. A fiú eleinte
                  szinte beleveszett a megtalált örömbe és átmenetileg az asszony szenvedélyes
                  intellektualitása, folyton éber forradalmi kriticizmusa is némikép elmosódott.
                  Igazi mézeshetek voltak ezek, akárcsak a polgárokéi. Az asszonyt - aki már három
                  férfit ismert életében, három emberrel lakott együtt s békésen szétvált tőlük -
                  hála és meghatottság töltötte el, amikor inkább megérezte, mint megtudta, hogy a
                  fiú nála hagyta ártatlanságát. Nagyrészt ez volt az oka későbbi sorozatos
                  engedékenységének is. A nő nem akart házasságot kötni az anyakönyvvezető előtt, de
                  a fiút nyugtalanította a „közös háztartás”, hiányzott neki az együttélésük
                  teljességéhez a külső szankció, túlfiatal volt még s a felnőttes aktus komolysága,
                  hitelessége imponált neki s legbelül a házasságon kívüli szerelemmel kapcsolatban
                  semmiféle teoretizálással nem tudta elcsitítani a gyerekkori sérelmekben gyökerező
                  aggályait. Büszkén megírta a szüleinek házassága tervét - ekkor jött fel Brünnbe a
                  szegény papa és ő kíméletlenül kiutasította. A felesége nagyon csendesen,
                  fölényesen megfeddte; megmagyarázta, hogy tulajdonképpen illogikus, amit csinált;
                  vagy egyáltalában nem kellett volna értesíteni a szüleit, vagy pedig ha már
                  közölte velük a hymen-hírt és az apja eljött hozzá, nem lett volna szabad rideg
                  elvi alapra helyezkednie: hogy senkinek sincs joga beleszólni a magánügyeibe,
                  hanem meg kellett volna győznie arról, hogy helyesen cselekszik, meg kellett volna
                  barátkoztatnia a házassága gondolatával, meg kellett volna nyugtatnia. Amikor az
                  asszony teherbe esett, meg akart szabadulni a gyerektől, mert félt, hogy a gyerek
                  akadályozza szabadságában és aktivitásában, de a fiúban egyszerre zsidó familiáris
                  vágyak és víziók ébredtek: gyerek kellett neki s az asszony ismét engedett. A fiú
                  megszületett, az asszony az elvei szerint akarta nevelni, az új gyermekhigiéna, a
                  pszichoanalízis és a Dayton-elmélet tanulságai szerint. Elemér azonban valósággal
                  komikus kispolgári apa volt, pöszén gügyögött a csecsemővel, csörgőt vett neki,
                  rég elfelejtett magyar népdalokkal altatta és később, mikor járni kezdett,
                  négykézláb lovagoltatta a hátán, szóval ugyanúgy, mint egy fűszeres, vagy
                  főkönyvelő.</p>
               <p>Mióta megvolt a gyerek és Elemér családi életet élt, sokszor
                  lelkiismeretfurdalással konstatálta, hogy a forradalmisága kihül, megcsappan. A
                  feleségét imádta továbbra is, a gyerek nem vont el semmit a szerelméből, de a
                  mozgalomban már inkább csak szolidaritásból tartott ki mellette: nem érezte a
                  gyötrő és lelkesítő felháborodást, amellyel nemrégen még az egész világgal harcban
                  állt. Már el tudta képzelni az életet anélkül is, hogy a társadalmi rend
                  gyökeresen megváltozzék - így, a mindennapi munkában és egyenletes családi
                  boldogságban meg tudott volna békülni sorsával. Azt hitte, hogy az asszony ebből a
                  visszavonulásból semmit sem vesz észre.</p>
               <p>Igen, ma már bevallja, hogy nem tud úgy gyűlölködni elnyomókkal és
                  kizsákmányolókkal szemben, mint évek előtt: ma már egy kicsit féltené is a
                  világot, a gyerekét a felfordulástól. Igaz, hogy a mai társadalom tele van gonosz
                  igazságtalanságokkal, sokszor szinte szégyen benne élni; de az ő élete mindennek
                  ellenére tele van jó kis örömökkel is. Ő ezen az úton keresztül, a forradalmon
                  keresztül kapta meg, amit gyerekkora óta nélkülözött: a családot. Lehet, hogy
                  csakugyan kispolgár - most eszébe jutott a délelőtti jelenet: az anyja a
                  karosszékben ült, amikor megérkezett, körülötte félkörben Viki, Pepi néni, hátul
                  a szoba homályában Jenő bácsi - mint Catilina, mikor Cicero már elmondta ellene
                  megsemmisítő beszédét. Ő lehajolt, hűvösen megcsókolta az anyját és közben a
                  szemével Lilit kereste. Nehezen indult a beszélgetés, már nem sírtak - kivévén
                  Pepi nénit -, már csak hangosan sóhajtoztak. Korompay nyüzsgött a szobában,
                  intézkedett, rendezkedett, közben mindig visszatért Vikihez és gyöngéden és
                  fontoskodva lehajolt és suttogott hozzá. Ekkor átment a másik szobába, ahol Lili
                  feküdt összetörten. Itt fölengedett a szíve, a lány ágya szélére ült és még sírt
                  is vele egy verset. Megjött a doktor, hogy megvizsgálja Lilit, kimehet-e a
                  temetésre. Kénytelen volt visszamenni a másik szobába, és most már ő is leült a
                  gyászoló félkörbe, a rokonok közé. Az anyja ekkor bágyadt hangon a kisfia után
                  érdeklődött. Mintha kicserélték volna, mohón benyúlt a pénztárcájába és kivette a
                  legújabb fotografiáját. A képen a fiú félmeztelenül egy boxlabdát dögönyözött. Az
                  anyja odahívta Korompayt és bánatán át is büszkén mondta:</p>
               <p>- Nézze, Korompay! Az unokám!</p>
               <p>- Ragyogó gyerek! - mondta Korompay. - Hány éves?</p>
               <p>- Öt.</p>
               <p>- Legalább hétnek látszik! És milyen muszklijai vannak!</p>
               <p>- Ha ezt szegény apád láthatta volna! - sóhajtott az anyja és a zsebkendőjével
                  vörösre dörzsölte a szemeit.</p>
               <p>Viki is elkérte a fényképet és így szólt:</p>
               <p>- Jó pofa!</p>
               <p>Ekkor Elemér a füléig elpirult; szégyelte magát kispolgári apahencegése miatt, a
                  felesége mosolygó, korholó tekintetét érezte magán és gyorsan visszacsúsztatta a
                  képet a tárcájába.</p>
            <milestone n="4" unit="startSubChapter"/>
               <p rend="head">4.</p>
               <p>Koldusok és virágárusok között vonultak be a temetőbe. A hagymakupolás halottasház
                  zöld kerámia-cserepe szikrázott a síksági forróságban. Fokokkal volt melegebb,
                  mint bent a városban - ez már az alföldi homoksivatag. A halottasház mögött, az
                  árnyékban magányos autó állt. Pontosan a temetőiroda előtt Pepi néni folyamatosan
                  sírni kezdett és most már Lángné is hangosan zokogott. Eddig Láng Jenő vezette a
                  karján, mert minden gyűlölködésük ellenére is betartották a szokást, amely
                  előírja, hogy a halott férfitestvére támogatja az özvegyet gyászában. Láng Jenő
                  most bement a temetőirodába elintézni a formaságokat és beszélni a pappal.</p>
               <p>Korompay is követte. Mialatt a többiek kinn várakoztak, Lili öt ujjával
                  kapaszkodott Elemér karjába, holtsápadt arcán nagy könnyek gurultak végig, szinte
                  tömören, mint a glicerinkönny a rossz moziban. Albert oldalt állt, lehajtott
                  fejjel, időnként filozófikusan széttárta a karját: „Hja, az élet!” Az ő felesége
                  is itt van eltemetve: szegény Paula, negyedik éve nem fizeti érte a harmadik
                  osztályú sírápolási díjat, dehát miből fizesse? Kuncz doktor félrehúzódott, a
                  föltett kalapos, közönyös, hangos temetői alkalmazottak, akik mintha egy
                  gyárudvaron jönnének-mennének, növelték idegenkedését -, időnként aggódó
                  pillantást vetett Lilire. Reggel rossz bőrben volt, tulajdonképpen nem lett volna
                  szabad megengedni, hogy kijöjjön a temetésre, de a lány kétségbeesetten
                  tiltakozott, amikor arról is szó esett, hogy otthon hagyják. Viki és Gordon a fal
                  mellé, az árnyékba húzódtak. A lány még most sem tudta kikényszeríteni magából a
                  fájdalom legparányibb jeladását sem: „Szegény papa, szegény jó papa”, hajtogatta
                  sokszor egymásután, mint a színész, aki érzi, hogy fals a hangja és meg akarja
                  találni az igazit. De a temetőtől azért most meghökkent: arra gondolt, hogy
                  rövidesen meg kell operáltatnia magát. De hogy csináltatja meg az operációt, hogy
                  Korompay észre ne vegye? Az anyjának nem kell szólni, egész bizonyos, hogy máris
                  tudja. Nem beszélt vele erről, de az anyja a tekintetével már számonkérte, hogy...
                  Pokoli meleg van, a kaputól az irodáig megfájdult a nyúlt agyveleje. Hova lett
                  Korompay? Most lép ki az irodából Jenő bácsival és egy öreg zsidóval. Már megint
                  intézkedik, rendezkedik. Gyászszalag van a kalapján. Rémes alak. Már jön felé, azt
                  mondja neki:</p>
               <p>- Legyen erős!</p>
               <p>Ó, bárcsak gyenge lenne. De mit csináljon? Ő sajnálja szegény papát, de ha nem tud
                  egy könnyet kipréselni a szeméből. Most mindenki sír, ő is előveszi a
                  feketeszegélyes zsebkendőjét és eltakarja a szemét. Ez az érzelgős Korompay még
                  azt találja hinni, hogy nincs szíve. Most sokkal jobban irígyli Lilit, mint amikor
                  szépségkirálynő lett: hogy ilyen őszintén ájuldozik. Pedig nem vesztett többet
                  szegény papával, mint ő... A doktortól mindenesetre szép, hogy kijött velük:
                  hiszen alig kéthetes ismerős. Vagy talán... Lili és a doktor? Lehet! Mindenesetre
                  ez a doktor fölvehetett volna egy sötétebb nyakkendőt.</p>
               <p>Elemér szigorúan összeráncolja a homlokát - nyilván most is fölényeskedik az
                  útálatos pozőr ‑, de a szája széle remeg: visszatartja a sírást. Keménynek,
                  férfiasnak akar hatni. A mama túlságosan hangosan sír. Ez nem a mama sírása:
                  majdnem olyan erőltetett, mint a Pepi nénié. Meggyőzőbb lenne, ha egyszerűbben,
                  csendesebben csinálná.</p>
               <p>Gordon a melegtől elcsigázottan, szótlanul dőlt a ház falának. Arra gondolt, hogy
                  amikor Kálnásyt, a nagy színészt temették - csak halálakor derült ki róla, hogy
                  zsidó -, olyan nagy vihar volt, hogy mindenki bőrig ázott. Az egyik
                  operettprimadonna visszafelé, a csukott autóban kombinéra vetkőzött, mert nem
                  akart meghűlni. Ki kellett volna hozni a gépet: bár tegnap Korompay tiltakozott
                  ellene - a szépségkirálynő apjának temetése - talán el lehetett volna helyezni a
                  képet a lapokban. Úgy sincs pénze, itt a holtszezon, a strandfelvételekkel már
                  torkig vannak az ujságok. Ezek a pénznyavalyák egészen tönkreteszik. Ha nincs
                  különvillamos, ki sem tudott volna jönni a temetésre. Az utolsó pengőjét
                  elreggelizte, egy szakaszjegyre valója sem maradt. Reméli, hogy Viki nem kér tőle
                  pénzt az operációra. Valami ebben a dologban úgysem stimmel, bár a lány esküszik,
                  hogy nem volt dolga a droguistával. Na, mindegy! Szegény Láng bácsi! Csendes, buta
                  ember volt, a légynek sem ártott. Mindenesetre jobb neki...</p>
               <p>Elindultak a halottasház felé. Lángné vette először észre Hoffert, aki a kapuval
                  egyvonalban, az árnyékba húzódva, egyedül várakozott. Mikor az asszony meglátta az
                  igazgatót, alig tudta elfojtani a jóleső meglepetés jeladását, de észbe kapott és
                  élesen feljajdult. Ekkor Pepi néniből és Liliből is kitört a sírás. Most már
                  Elemér sem tudta visszatartani a könnyeit, csukló zokogásba kezdett. Korompay
                  harsányan kifújta az orrát. Albertnek is átnedvesedett a szeme, sőt pillanatokra
                  Vikire is átterjedt az elérzékenyülés: nem belülről jött, inkább, mint a
                  pszichózis. Mikor Lángné Jenő karján az ajtóhoz ért, Hoffer odalépett, megemelte a
                  kalapját és kezet nyujtott az asszonynak.</p>
               <p>- Igazgató úr!... - sikongott az asszony kitárt karral. - Mit szól ehhez igazgató
                  úr?!</p>
               <p>- Fogadja legőszintébb részvétemet! - szólt Hoffer és a vehemens gesztustól
                  önkéntelenül visszahúzódott.</p>
               <p>A ravatalosteremben alacsony emelvényen feküdt Láng Ede deszkakoporsója. A kis
                  csoport szorosan körülállta, csak Hoffer és Kuncz vonult hátrább. Hoffer Lilit
                  nézte: soványabb lett, mióta nem találkoztak, remek nő, feketében és ilyen
                  alabástromszínűen hasonlít egy lányhoz, akit Filadelfiában látott az esküdtszék
                  előtt. Csak az barna volt és valamivel idősebb. Lelőtte a mostohaapját, aki
                  leitatta és erőszakoskodni akart vele. Az az öreg gumikabátos: Láng Ede
                  bőrkötésben, a „gonosz” bátyja. Az a férfi, akibe kapaszkodik, biztosan a brünni
                  Elemér, akit néha emlegettek. Szegény Lánghoz hasonlít, de a szája olyan, mint
                  Lilié. És ki lehet ez a fiatalember, itt jobbról? Biztos valami rokon a
                  kisvárosból. Csak arra kiváncsi, miből élnek Lángék? Hiszen már akkor is végére
                  jártak a pénznek...</p>
               <p>A temetői alkalmazottak, akiket a halálüzem érzéketlenné tett minden gyásszal
                  szemben, hangosan, feszélyezetlenül intézkedtek. Kívülről paraszti női hang
                  hallatszott: kertészlányok diskuráltak át egyik sírról a másikra. A várakozásban
                  megint elcsitult a sírás, szótlanul, mereven nézték valamennyien a fekete
                  posztóval letakart ládát. Végre jött a pap és a kántor. Megkezdődött a szertartás.
                  A kántor szívettépően énekelt, a rabbi rövid, de minden érzékenységet felzaklató
                  búcsúztatót tartott. A templomszolga most Korompayhoz lépett és mielőtt
                  megakadályozhatta volna, éles késsel elnyisszentette a kabátja hajtókáját.
                  Korompay megütődve hátrált, de amikor látta, hogy a családtagokkal ugyanezt
                  teszi, megnyugodott, sőt bizonyos elégtételt is érzett. Neki is megtépték a
                  ruháját, ahogy az ősi ritus előírja s ezzel mintegy végkép szankcionálódott a
                  családhoz való tartozása.</p>
               <p>Csak Viki vette észre a tévedést, mert akaratlanul figyelt minden mozzanatot.
                  Belül egyáltalában nem volt vidám, sőt egyre komorabb, riadtabb: eszébe jutott,
                  hogy egyszer ő is meg fog halni, ugyanitt fekszik majd a ravatalon -, de mióta
                  beléptek a halottasházba, állandóan nevetési inger gyötörte - s most ez a balfogás
                  majdnem kiszabadította belőle a hangos röhejt. Szerencsére befejeződött a
                  szertartás. A szolgák fölemelték a koporsót. Elől Jenő és Elemér vették a
                  vállukra, hátul a peckes, kidüllesztett mellű Korompay, s az egyik
                  alkalmazott.</p>
               <p>A menet elindult a sír felé, a sivatagi úton. Lili közben annyira rosszul lett, a
                  forróságtól is, hogy a doktornak bele kellett karolnia. Hoffer mögöttük lépkedett,
                  de a lány még nem vett róla tudomást. Derék kis lány! - gondolta Hoffer önmagát
                  rábeszélően - az egyedüli, aki igazán gyászolja! Az öregasszony színházat csinál,
                  Viki még csak azt sem. Kár volt otthagyni, még elvenni sem lett volna legutolsó
                  dolog. Ő két és félév mulva negyvenéves. Hja, ha pénze lett volna... Bár most már
                  ez sem akadály -, kinek van ma pénze? Senkinek. Annakidején egész szépen keresett
                  a lábán. Tízezer pár harisnyát adott el. De ér ez valamit? Mindenki tönkremegy
                  előbb-utóbb. Ő is. Legalább megmaradt volna neki a lány...</p>
               <p>A nyitott sír előtt Láng Jenőből hirtelen állati üvöltéshez hasonló hang szakadt
                  ki. „Ede, Eduskám, testvérem!” - bömbölte mély, rekedt, időnként dermesztően magas
                  hangoktól megszakított búgással, hogy mindenkinek elállt a szívverése. Ekkor
                  valóban őszintén sírtak. Még a sírásók is zavartan, ritmustalanul szórták a
                  koporsóra a földet. Lángné csak most, ahogy a deszkaláda eltűnt a szeme elől,
                  eszmélt rá, hogy többé nem fogja látni, szidni, megvetni, sajnálni ezt a csendes,
                  türelmes, ijedt, „korlátolt” embert, aki éppen a tehetetlenségével folyton
                  irritálta, hogy kemény, energikus és kíméletlen legyen! A gyengesége nélkül talán
                  sohasem tudott volna olyan komiszul erős lenni. Most pillanatokig úgy érezte, hogy
                  ő is elvesztette minden erejét. Huszonkilenc évig hálótársa, élettársa. Furcsa,
                  hogy valaki, akivel az ember együtt hált egy életen át, most mereven fekszik egy
                  ládában és itt marad a földben, tíz kilométerre a lakástól és nem marad utána más,
                  csak tizenkét klórtól kimart rojtos gallér, két pár cipő, amelyeknek fölfelé
                  kunkorodik az orruk, fényesfenekű nadrágok és fényeskönyökű kabátok, rikító tarka
                  ingek, hosszú alsónadrágok, stoppolt harisnyák - ez marad az egészből. Ekkor
                  csakugyan gyászolt és a sírása már nem is volt drámai: csendesen, mélyről
                  bugyborékolt. Most már Pepi néni sem jajgatott, Jenő is elnémult, csak állt a sír
                  előtt, bazedóvosan kiugró, üveges szemmel nézte, hogyan púposodik, hogyan
                  formálnak belőle piramist a napban csillogó lapátok.</p>
            <milestone n="5" unit="startSubChapter"/>
               <p rend="head">5.</p>
               <p>Lili mindaddig, míg a férfiak a koporsót a vállukra nem emelték, csak testileg
                  érezte magát kimondhatatlanul gyengének. A lábai, mintha a levegőben lebegtek
                  volna, de egyébként teljesen éber volt. Egyre kénytelenebbül kapaszkodott a
                  doktorba, miközben fájdalma hol égően fellobbant, hol elködösítette a tudatát: a
                  hosszúkás, sárgás arc, a gyanakvó kék szemek, amelyek állandóan úgy féltették,
                  hogy egyúttal meg is vallották, hogy nem tudják megvédeni, most tűnnek el végkép a
                  világból. Most ráeszmélt éles kínnal, amit eddig csak homályosan sejtett, hogy ők
                  ketten összetartoztak a családban. Mama és Viki, az apja és ő - két szembenálló
                  front. Milyen gyalázat, hogy nem tudta jobban szeretni, mint ahogyan szerette -
                  hiszen, amikor tele volt keserves mondanivalókkal, amelyek a közölhetetlenségüktől
                  milliószor jobban fájtak - olyan jó lett volna mindent elmondani neki... De ha
                  megpróbálta, a suta, értetlen válaszai miatt félbenhagyta. Olyan egyszerűen, a
                  maga módján képzelte el a világot... és mintha szegény, nem is akart volna
                  megtudni semmit, mintha félt volna a bizonyosságtól... Ő is csak most, itt a
                  temetőben meri kimondani önmaga előtt, kerülgetés nélkül megvallani magának, hogy
                  az anyja, amíg bele nem fáradt, minden útjukba kerülő férfival össze akarta
                  boronálni... igen, mint egy kerítőnő... ahogy éppen lehetett... már a Riviérán is
                  annak, aki éppen jött... Biztos, hogy Vikitől is tud mindent... hogy Gordonnal...
                  és hogy most „úgy” van... hiszen erre még ő is rájött, akaratlanul is, mert a mama
                  ezeket a dátumokat már kislánykoruktól nyilvántartja. Ezt mondta volna el az
                  apjának, szegénynek? Ezzel csak hamarabb megölte volna. De lehet, hogy mindent
                  sejtett... hiszen egyszer, egy délután, váratlanul azt mondta neki, hogy ha máskép
                  nem megy, ők ketten különválnak a családtól. Ő akkor tragikomikusnak tartotta ezt
                  a kijelentést, nem tudta elképzelni, hogy az öreg megállna a saját lábán s még
                  róla is gondoskodnék... holott... Igen, el kellett volna menni akárhová,
                  akárhogy... akkor talán még ma is élne. Hátborzongató ez a polipos sírás... Jenő
                  bácsi most mer nyiltan sírni, mert nincs itt Rózsi néni...</p>
               <p>- Miért nem hal meg Rózsi néni? - cikázott át hirtelen rajta a kívánság. Lajoska,
                  Lajoska! Még mindig Lajoska. Örökké Lajoska? Hát nem lesz ennek vége? Ha rendes
                  ember lenne, eljött volna a temetésre. Az állomásra sem ment ki, amikor
                  megérkeztek a Riviéráról. Most, hogy a papa sincs, mi lesz vele otthon? Mama és
                  Viki a drogériában, ő egyedül a savanyú konyhában, mint a mindenes, a kutyával.
                  Mind a ketten szépségdíjat nyertek, a kutya is. A doktor, aki szorítja a karját,
                  jó, okos, fanyar, rosszkedvű. Bárcsak tudná szeretni! Még ha a doktor nem szeretné
                  is. Bárcsak tudná szeretni, akár boldogtalanul - ez megérdemelné ezerszer
                  inkább... De ő mégis, mégis...</p>
               <p>Borzalom, hogy itt viszik az apját. Nem lehet ezt megakadályozni? Papa, papuska,
                  hát igazán?! Hát nem áll többet az ablaknál? Milyen fagyos volt a homloka, amikor
                  hozzáért: mint a csúszós, nedves ablaküveg télen...</p>
               <p>Papuska, édes papuska... Most megint muszáj hangosan sírni, pedig nem akar. -
                  Milyen nagy zsebkendői voltak szegénynek. Volt egy vörös zsebkendője zöld
                  csíkokkal - mint az almakofák ernyői a piacon. Mi lenne, ha leugorna az ötödik
                  emeletről? Nem is leugorna, leszédülne. Ha lenéz az udvarra, úgy is szívja magához
                  a keramit. Nem is kellene leugorni, csak elengedni magát. A doktor rohanna le
                  először. A doktor megállapítaná, hogy medencecsonttörés. Két lépésre van a Rókus.
                  A szépségkirálynő öngyilkossága. Akkor sem jönne el Lajoska?</p>
               <p>Mintha valami ütés érte volna, oldalt nézett - és elfogta Hoffer profán, mohó
                  tekintetét. Lili csak ekkor tudta meg, hogy Hoffer is kint van a temetőben. Hogy
                  mert idejönni, az apja sírjához? A papa a másik szobában lesett, mialatt ő
                  Hofferrel... és - rémes - talán azzal a tudattal halt meg, hogy ő is!... Talán
                  abban a hitben halt meg, hogy a kislánya is ringyó lett!... Ringyó, ilyen szót a
                  temetőben nem szabad elgondolni sem! Hogy mert ez a Hoffer idejönni? Biztosan
                  olvasta az ujságban a partecédulát: gyászolják gyermekei: Elemér, Viki és Lili -
                  és a homlokába szaladt a vér, arra gondolt, hogy ő tavasszal az autóban
                  Lilivel...</p>
               <p>- Doktor úr - szólalt meg rekedten. - Doktor úr... egy kicsit álljunk meg.</p>
               <p>- Le akar ülni a padra?</p>
               <p>- Nem, nem! - suttogta és erősen megszorította a karjával. - Csak pihenjünk egy
                  kicsit!</p>
               <p>De amikor a koporsó dobogva lemerült a gödörbe, egyszerre úgy érezte, hogy ő
                  süllyed el a hideg mélységbe. A doktor észrevette, hogy megsokszorozódik a súlya,
                  átkarolta, kivezette a csoportból, eltámogatta a húsz lépésre lévő padhoz. A
                  szemfüles Korompay nyomban ott termett: megkérdezte, nem kellene-e a mentőkért
                  telefonálni. Kuncz szinte gorombán elküldte. A közelben aranyozó dolgozott egy
                  frissen felállított sírkövön, elszalasztotta egy pohár vízért. Megint injekció -
                  szegényke, szegényke! - motyogta a doktor feltartóztathatatlan érzéssel. Húsz
                  lépésre hullott a föld Láng Ede koporsójára, asszonyi sírás-rívás, Láng Jenő most
                  bődült el, mint a bika, amikor a tagló éri. A kántor, hogy sűrítse az
                  apokaliptikus hangulatot, hasogató torokhangon újból énekelni kezdett. Kuncz
                  egyszer éppen egy zsidó temetésen állapította meg, hogy groteszken, elidegenítően
                  hat rá a rituálé - de most őt is magával sodorta. A forró napsütésben is
                  lúdbőrzött, amikor a bús ének felharsant, szinte azzal a rendeltetéssel, hogy
                  megforgassa a láthatatlan kést a szívekben, amelyek olyan biztonságosan dobognak,
                  mintha azt hinnék, hogy örökké fognak dobogni. Most együtt gyászolt Lilivel:
                  biztos, hogy szeretlek, gondolta keserűen, de mit tehetek veled? Injekció - nem
                  tudok rajtad segíteni. Vissza kell mennem Lipcsébe, sörszagú torkokat tükrözni,
                  anginákat ecsetelni, mandulákat csipkedni, kutatni a kórokozó után. Akinek
                  kivették a manduláját, könnyebben kap vakbélgyulladást - olvasta a minap egy német
                  orvosprofesszor tollából az orvosi lapban. Valahol csak utóléri az embert a baj.
                  Baj, hogy szeretlek? Baj, fiam, nagy baj, kis királynő. Most még magadhoz
                  térítlek, aztán csomagolok. Nagyot sóhajtott és számolta a pulzusát: hatvankettő.
                  Lehetetlen, hogy Brauch professzor ne fogadja vissza. Sohasem értette, miért volt
                  hozzá közvetlenebb, barátibb, mint a többi asszisztenshez. Kéthetenkint meghívta
                  magához vacsorára - ezt még az első tanársegéddel sem tette meg, pedig az rigai
                  zsidó volt. Dehát lehet azt tudni, miért szeret valakit az ember?</p>
            <milestone n="6" unit="startSubChapter"/>
               <p rend="head">6.</p>
               <p>Mikor Lili magához tért, első pillantása az anyjára és Hofferra esett. Vagy tíz
                  lépésre álltak a padtól és beszélgettek. Lángné még akkor is, amikor a
                  legőszintébben utolérte a gyász, félszemével állandóan Hoffert figyelte. Tehát
                  kijött, mit jelent az, hogy kijött? Csak egyszerű formalitás? Mindenesetre
                  beszélni kell vele...</p>
               <p>Mikor a szertartás befejezése után Pepi néni karján elindult a sírtól, nyomban
                  Hoffert kereste a szemével, de Láng Jenő elébe lépett és felhorkanásoktól
                  megszakított sírással ezt mondta neki:</p>
               <p>- Itt, az öcsém sírján kérlek, Berta! Ha valamit elkövettem ellenetek, bocsáss
                  meg...</p>
               <p>- Megbocsátok! - mondta Lángné türelmetlenül. - Mit érek vele, ha nem bocsátok
                  meg?</p>
               <p>- Nézd: én tudom, hogy máskép is lehetett volna. Most már úgyis késő - szipogta. -
                  De szeretnék segíteni a gyerekeken.</p>
               <p>Lángné, Hoffer jelenlététől is optimistán, önérzetesen válaszolta:</p>
               <p>- Köszönöm! Nincs szükség a segítségedre. A gyermekeim meglesznek enélkül is - és
                  Hofferhez fordult.</p>
               <p>- Nagyon hálás vagyok, igazgató úr, hogy kijött - mondta, már mesterkélten túlzott
                  bánattal. - Ilyenkor igazán jólesnek az embernek a barátok...</p>
               <p>- Szegény, jó Láng bácsi - sopánkodott Hoffer is bensőségesen. - Erre igazán nem
                  gondoltam, olyan egészségesnek, fesztnek látszott...</p>
               <p>- Boldogult drága öregem is végtelenül sajnálta, hogy igazgató úr egyszercsak
                  elmaradt tőlünk... Állandóan emlegette igazgató urat.</p>
               <p>Hoffer zavartan köhécselt.</p>
               <p>- Ha megengedi - mondta aztán formális udvariasság mögé rejtve az invitálás felett
                  érzett örömét - legközelebb egyszer felnézek. Még ott laknak az Akácfa
                  uccában?</p>
               <p>- Igen.</p>
               <p>- De Lilike sincs valami fényes kondicióban...</p>
               <p>- Ő a leggyengébb. De Viki is odavan, neki pláne szerencsétlen a természete, mert
                  nem tud sírni.</p>
               <p>Hoffer folyton Lilit nézte.</p>
               <p>- Lilikét el kellene valahova küldeni a nyárra.</p>
               <p>- Ó hiszen, ha lehetne!...</p>
               <p>- Nem lenne okosabb, ha most autón vinném be a városba? A rázós villamos nem tesz
                  jól neki.</p>
               <p>Lángné szeme felvillant.</p>
               <p>- Csakugyan, talán jó lesz! Mindjárt szólok is neki!</p>
               <p>Megvárta Lilit, aki úgy lépkedett a doktor karján, mint aki operáció után először
                  sétál a kórház kertjében.</p>
               <p>- Jobban vagy? - kérdezte.</p>
               <p>- Igen - felelt Lili.</p>
               <p>- Birsz menni?</p>
               <p>- Igen.</p>
               <p>- Nem akarsz pihenni egy padon?</p>
               <p>- Nem.</p>
               <p>- Mondja, doktor úr, nem fog neki megártani a hosszú villamos-út?</p>
               <p>- Nem hiszem! Most már nem! - felelt Kuncz kurtán.</p>
               <p>- Hoffer felajánlotta az autóját. Gondoltam, hamarabb otthon lennél.</p>
               <p>Lili ellenségesen felnézett az anyjára:</p>
               <p>- Nem megyek! - jelentette ki erőteljesen. - Szó sincs róla!</p>
               <p>- Ahogy gondolod! - mondta Lángné meglepetten, haragosan. Aztán a várakozó
                  Hofferhez fordult, bánatos hangon:</p>
               <p>- Lili a családdal szeretne maradni. A bátyjával nyolc éve nem volt együtt.
                  Érthető. De, úgy-e, megígéri igazgató úr, hogy rövidesen látjuk? Most úgyis otthon
                  ülünk nyolc napig, nagyon fogunk örülni, ha szerencsénk lesz.</p>
               <p>Megérkeztek a halottasházhoz. Hoffer elköszönt, felkurblizta az autóját és
                  kalaplengetve elhajtatott előttük. Lili elfordította a fejét.</p>
               <p>- Ki volt ez az autós? - kérdezte Elemér.</p>
               <p>- Egy gyáros... Hoffer... Egy harisnyagyáros - felelt a lány idegesen, mint aki
                  irtózik a bővebb magyarázattól. Aztán szinte szenvedélyesen, könyörögve suttogta:
                  - Elemérkém! Valamit szeretnék tőled kérdezni...</p>
               <p>- Mit szívem?</p>
               <p>- Nem mehetnék én el veled?</p>
               <p>- Velem? Hova? - kérdezte megütődve Elemér.</p>
               <p>- Brünnbe! - felelt a lány.</p>
               <p>- Miért?</p>
               <p>Kuncz doktor, hogy megkímélje a magyarázkodástól, közbevágott:</p>
               <p>- Feltétlenül jót tenne Lilinek a környezetváltozás!</p>
               <p>- Úgy-e, jót tenne, doktor úr! - mondta Lili. - Mondd, elmehetek veled?</p>
               <p>Elemér nem válaszolt azonnal. Ó, boldog lenne, ha elvihetné, most mingyárt
                  kiemelhetné innen, hiszen gyerekkora óta egyik legszebb vágya, - de a felesége
                  nélkül nem ígérhet semmit. Nemcsak tőle függ... és a felesége nevetségesnek tart
                  minden családi szentimentalizmust. Ha az ember a családdal elkezd, soha sincs vége
                  - mondaná. De ha megmagyarázza neki az itteni helyzetet, akkor talán... Nem fog
                  ártani, ha lesz valaki a könyvkereskedésben, aki szükség esetén helyettesíti, bár
                  ehhez sokkal műveltebbnek kellene lenni, mint ez a szegény, elhanyagolt gyerek...
                  De a fiú mellé is régen kellene valaki... már nagy gyerek, nem lehet csak a
                  cselédre bízni... Ezt meg lehetne magyarázni az asszonynak. És ő... amúgy is
                  régóta szeretné, ha a gyerek megtanulna magyarul... mert hiába, hogy neki teljesen
                  mindegy, ő nemzetközien gondolkozik, nem ismeri ezeket a különbségeket, de néha
                  mégis rosszul esik, hogy a gyerek csak németül és csehül beszél.</p>
               <p>- Kérlek! - mondta most már hangosan. - Én ma éjjel hazautazom, megbeszélem a
                  dolgot a feleségemmel, aztán rögtön írok neked.</p>
               <p>- Beszéltél már neki rólam?</p>
               <p>- Hogyne - felelt Elemér zavartan, mert valójában nem emlékezett, hogy beszélt
                  volna róla.</p>
               <p>- A feleséged nem fog ellenkezni?</p>
               <p>- Nagyon jó ember a feleségem... - mondta kitérően.</p>
               <p>- Még valamire szeretnélek megkérni.</p>
               <p>- Mire?</p>
               <p>- Ne szólj erről a mamának.</p>
               <p>- Nem szólok.</p>
               <p>- És úgy-e, doktor úr, maga sem szól?</p>
               <p>- Dehogy.</p>
               <p>- Doktor úr - mondta és elérzékenyülve rávetette a szemét -, hogy én mennyi gondot
                  okozok magának!</p>
               <p>- Szót se érdemel, Lilike - felelt Kuncz elfordulva. Eleresztette a karját, mert
                  már kiértek a temetőből.</p>
            <milestone n="7" unit="startSubChapter"/>
               <p rend="head">7.</p>
               <p>A különvillamos gyors, szaggatott, folyton vidámodó búgással eliramodott a város
                  felé. Bent a kocsiban fáradt csönd volt, mintha mindenki kiadott volna magából
                  minden indulatot. Csak Pepi néni tartott ki a sírás mellett, de a
                  gyüjtő-fogháznál, a hősök temetőjén túl ő is abbahagyta - mint a zenész, ha
                  befejezte a játékot, s megtörli hangszerét, mielőtt visszatenné a tokba -,
                  leszárította a könnyeit és a zsebkendőjét begyömöszölte a retiküljébe. Lángné
                  mellett Albert ült, szemközt Viki és Gordon. Lili Láng Jenő és Pepi néni között
                  bágyadozott félig lehúnyt szemmel. Elemér és a doktor a perrónon álltak, az egyik
                  jobbról, a másik balról engedte el a szeme előtt a lassan döcögő vidéket, nagy
                  mezőktől megszaggatott külvárosokat, céltalan gyárkéményeket, sírkőraktárakat,
                  pesti csárdákat és a tanyai nyárfák előörseit. Korompay állandó mozgásban volt. A
                  sörgyárnál elővette zsebéből a vaporizátort és kölni vízzel felfrissítette a
                  megszorult levegőt. Majd kiment Elemérhez: reggel óta, mióta megérkezett,
                  folytonosan kereste az alkalmat, hogy hosszabban beszéljen vele.</p>
               <p>- Én vagyok az idősebb: megengeded, hogy tegezzelek? Hiszen tudod, hogy rövidesen
                  sógorok leszünk - és nyujtotta a kezét. Elemér kelletlenül elfogadta. - Egy percre
                  le kell jönnöd a drogériába - folytatta -: a legszebb és legnagyobb üzlet a
                  körúton. Csak azért, hogy lásd, hogy nem valami vacak kis illatszertár. Különben,
                  doktor úr biztosan ismeri...</p>
               <p>Kuncz bizonytalanul bólintott.</p>
               <p>- Mióta Viki a drogériában dolgozik - folytatta hízelkedve, a testvéri hiúságára
                  számítva -, új vér van az üzletben. - De... - és Kuncz doktor felé fordult aggódva
                  - mi van Lilivel? Ezek a folytonos ájulások! Nekem már régen nem tetszik.</p>
               <p>Kuncz hüvösen viaszolt:</p>
               <p>- Nagyfokú vérszegénység! Levegőváltozás és környezetváltozás kellene neki.</p>
               <p>- Falura kellene küldeni - jegyezte meg Korompay.</p>
               <p>- Valahova mindenesetre - vetette oda Kuncz. - A fontos, hogy el Pestről.</p>
               <p>- Most tenne jót neki a Riviera - mondta Korompay maliciózusan. - Ez a Gordon
                  mindenáron le akarta fotografálni a temetést, de én már tegnap megmondtam neki,
                  hogy nem engedem.</p>
               <p>- Miért akarta lefotografálni? - tudakolta Elemér.</p>
               <p>- A szépségkirálynő apjának temetése - magyarázta Korompay, mintha a kép feliratát
                  olvasná.</p>
               <p>- Ki volt a szépségkirálynő? - kérdezte Elemér.</p>
               <p>- Lili. Te nem is tudtad?</p>
               <p>- Nem.</p>
               <p>- Ejnye.</p>
               <p>Elemér meghökkent, nyomban arra gondolt, hogy mit szólna a felesége, ha megtudná,
                  hogy egy szépségkirálynőt akar a családba vinni. De szerencsére nem olvas polgári
                  lapokat. Polgári prostitúció anyai felügyelet alatt, szexuális árumintavásár! Most
                  alaposan szemügyre vette Lilit: nem, nem, állapította meg, lehetetlen, egy
                  tekintete, egy hangja, egy mozdulata sincs, amelyre gyanakodni lehet...
                  Mindenesetre az egész szépségkirálynőséget le fogja tagadni a felesége előtt s
                  Lilinek megmagyarázza, hogy ne is beszéljen róla. Felháborító, hogy ilyesmibe is
                  belevitték. Biztos, hogy a mama hajszolta bele... A mama szegény, mindenre
                  képes... Hogy milyen jó lesz megint messze lenni innen!</p>
               <p>Kuncz doktor e pillanatban szintén arra gondolt, hogy a lány elmegy Pestről. Hála
                  Istennek, ő is elmegy. Remélhetőleg, egy-két hét alatt elintéződik a lipcsei ügy.
                  Addigra talán odaát, a Széna téren is rendbejönnek valahogy a dolgok. Micsoda
                  őrültség volt itt letelepedni! Szinte álmélkodva nézett be a villamosba. Hogy
                  kerül ő ezek közé a derék emberek közé, az öreg magánzó temetésére? Mikor nem
                  kapta meg a kinevezést, nyomban vissza kellett volna fordulni Lipcsébe. Rossz
                  pszichológus: mingyárt az apja temetésén meg kellett volna éreznie, hogy anyja
                  sopánkodása, ha nem is volt hamis, de afféle pillanatnyi temetési hangulat, vagy
                  póz, mint amilyent ma is sokat látott.</p>
               <p>Amikor a kinevezési pofon után rájött, hogy az anyja osztályától egy világ
                  választja el, dacosan bele akarta magát élni, hogy zsidó. Elment zsidónak: milyen
                  ostobaság! Az entellektüell, hacsak egy kicsit kreatív szellem, nem keresztény és
                  nem zsidó, nem polgár és nem proletár, őt nem lehet ezek szerint az átlagos
                  jellegzetességeken alapuló megkülönböztetések szerint osztályozni. Ő dolgozhatna
                  a telavivi zsidó klinikán épúgy, ahogy valami amerikai kutatóintézetben, amelyet
                  baptisták tartanak fenn, vagy akár a moszkvai egyetemen. Egy ipari munkás vagy
                  bankár, az más, annak nem mindegy, hogy New York vagy Moszkva; a kispolgárnak sem,
                  mert a kispolgárt még az önzésénél is jobban jellemzi, hogy nincs fantáziája, hogy
                  nem tud elképzelni másfajta életviszonyokat, mint amilyenekbe beletanult; de az
                  entellektüell oszlályfölötti osztály, felekezetfölötti felekezet, legfeljebb az
                  egyik vagy másik kategória azért rokonszenvesebb neki, mert kedvezőbb, hálásabb
                  talaja a szellemnek. Egyikhez sem tartozik elválaszthatatlanul. Vissza kell menni
                  Lipcsébe még akkor is, ha nem tudja már beváltani az önmagához fűzött reményeket:
                  sokszor meggyanúsította magát, hogy azért hagyta ott Lipcsét az anyja első
                  szavára, mert érezte, hogy fogytán van az ambíciója, a kutatási kedve és nem jut
                  előbbre. De az is méltó feladat: a meglevő eredményeket állandóan nyilvántartani,
                  együtthaladni a fejlődéssel. Legkésőbb három hét mulva Lipcsében lesz, addigra
                  Lili is elmegy Brünnbe. Nagyon helyes; valóságos téboly lett volna még jobban
                  belelovalni magát ebbe az érzésbe. Ez a lány megérdemelné ugyan, hogy szeresse,
                  ez a szépségkirálynő a ritka uralkodók közé tartozik, akik különbek, mint az
                  alattvalóik. De talán könnyebb is lesz likvidálni az egész ügyet, ha tudja, hogy
                  elmegy, mert itthagyni ezek között... nehezebb lett volna. Már hozzá is lehet
                  fogni a likvidáláshoz... Szerencse, hogy eddig nem árulta el magát. És különben is
                  - sóhajtotta - a lány szerelmes a vidéki urológusba.</p>
               <p>Lili arcába lassanként visszatért a szín. A reménység, hogy Elemér elviszi
                  magával, hogy elmehet s itthagyhatja a konyhát és a kutyát, felfrissítette. Az
                  anyja ugyan mindenáron be akarta beszélni neki, hogy zöldresápadt s hogy okosabb
                  lett volna Hofferrel bemenni autón, de ő keményen megnyugtatta: Nagyon jól érzem
                  magam, mama! „Úgy? - kérdezte Lángné. - Annál jobb” - éles szögben elfordult tőle
                  és folytatta Alberttel a beszélgetést. Korompay is odaült hozzájuk és most
                  hármasban, élénken tárgyaltak. Lili a villamoszörgésen keresztül foszlányosan
                  hallotta, hogy a mama Albertet városi ügynöknek akarja szerződtetni a drogériába.
                  Egyelőre csak percentre - mondta Korompay. - Percent! - legyintett Albert búsan,
                  lemondóan. - Budatétényben lakom, hogy jövök én be percentből a helyiérdekűn?</p>
               <p>A sörgyárak után csárdaszerű kocsma festett cégtábláján kicsattanó képű magyar
                  ember előtt rózsaszínű virstli párolog a tányéron. A torma, mint a tejszínhab, a
                  császárzsemlye gerezdjei aranyozottak. Pepi néni megsemmisítő éhséget érez, Láng
                  Jenő a melegben elszunyókál, Viki és Gordon hátatfordítanak, mint a haragosok. A
                  lány útálja a fiút, mert ő okozta a bajt, a fiú, mert a lány nem vigyázott magára.
                  Csak amikor egy üres halottaskocsi jön szembe, gondolnak egy pillanatra megint a
                  halálra és a halottra, akit kinthagytak a forró homokban és az idősebbek arra is
                  gondolnak, hogy egyszer majd őket hagyják kint a Rákoson és a sörgyárak táján más
                  lesz éhes és más néz vágyódva és topogva a nyilvános illemhely felé, amely mellett
                  a villamos elrohan. Aztán a különvillamos beszalad az első népes városi uccába, a
                  megállónál felugrik a rikkancs a délutáni lappal. „Megint gyilkosság” - mondja
                  Korompay. - „Kit öltek meg már megint?” - kérdi Lángné. - „Egy elvált asszonyt,
                  meztelen hulla, autókulccsal verték szét a fejét, valami sofőr lehetett a
                  gyilkos.” Láng Ede halála, a mindennapos halál, kezd elfakulni a szenzáció mögött:
                  most erről beszélnek, mint a többi számozott villamoson. A különvillamos jellege
                  megszűnik, már egy a sok között, amely menetrendszerűen, minden különös színezet
                  nélkül ide-oda szaladgál a fővárosi uccákon. Már bent vannak a városban, az
                  életben: Láng Jenőt már a vasúti menetrend érdekli, Pepi néni virstlit eszik a
                  vasúti vendéglőben, Lángnét szorítja a cipő; arra gondol, milyen különös, hogy a
                  fia ennyire idegen neki, de az unoka aranyos. És Hoffernek telefonálni fog, ha nem
                  jelentkezik hamarosan.</p>
               <p>Elemér a fiára gondol: reggel otthon lesz, holnap kedd, megint intézőbizottsági
                  gyűlés, de kimenti magát, mert fáradt, egész éjjel utazott és egész nap dolgozik a
                  gyárban. A felesége majd meg fogja magyarázni; ő otthon marad és eljátszik a
                  gyerekkel. És csak harmadnap veti fel a felesége előtt a Lili-ügyet - határozza el
                  némi aggodalommal. - Kuncz doktor mérlegeli, kaphatott-e már választ a levelére
                  Lipcséből. Lili most csak fürödni szeretne, mert átizzadt, aztán aludni napokig...
                  Csak Korompay maradt meg a metafizikus hangulatban, odaül Viki mellé és azt mondja
                  neki bánatosan:</p>
               <p>- Egyik este majd elmegyünk Trattnernéhoz. Most ő a legjobb médium. Majd
                  megidézzük szegény papa szellemét.</p>
               <p>- Ugyan hagyjon a csacsiságaival! - förmedt rá Viki türelmetlenül. - Egész idő
                  alatt úgy fáj a vakbelem, hogy alig tudom egyenesen tartani magamat.</p>
               <p>- Az Isten szerelmére, csak nem valami komoly?</p>
               <p>Lángné gyorsan közbevágott:</p>
               <p>- Már régebben vannak irritációi, de azt hiszem, most már igazán meg kell
                  operáltatnia magát.</p>     
            </div>
         <div>
            <head>
               II. Lili doktorné lesz
            </head>
            <milestone n="1" unit="startSubChapter"/>
               <p rend="head">1.</p>
               <p>Tulajdonképpen minden rendbejött: Korompayné végre belenyugodott a válásba, Viki
                  operációja minden komplikáció nélkül s anélkül, hogy Korompay a diagnózist
                  kétségbevonta volna, sikerült; Kornhuber államtitkár kedvezően elintézte Galgóczy
                  mérnök fegyelmi ügyét. A drogéria forgalma ugyan felére csappant, de nyár van,
                  sokan elutaztak, mindenütt beköszöntött a holtszezon. Igaz, hogy a rossz
                  üzletmenetnek egyéb okai is lehetnének: a házban például már három bolt kiadó, de
                  Lángné szerint, aki most a beteg asszony helyén a kasszában ül Korompay
                  drogériájában, gazdasági válságban is felülmaradhat, aki nem veszíti el mingyárt a
                  fejét. Ha a drogéria rosszul megy, akkor ki kell találni valamit, hogy jobban
                  menjen. Milyen anyaggal dolgoznak például a kozmetikusok? Azzal, amit a
                  drogériából vásárolnak. Miért ne lehetne a drogéria és a közönség közül
                  „kikapcsolni” a kozmetikusokat, miért ne lehetne magának a drogériának kozmetikai
                  üzemet létesíteni? Ez volt Lángné gondolatmenete.</p>
               <p>A szomszédban néhány hete becsukott Brózig Simon késes: csak egy ajtót kell
                  áttörni a közfalon, újra festetni, modern csőbútorgarnitúrát venni, páholyokat
                  építtetni, feltűnő cégért kitalálni, természetesen gépeket beszerezni és egy
                  vizsgázott kozmetikust szerződtetni; ezen a forgalmas vidéken, a „bulváron”, ahogy
                  Korompay mondja, virágzó üzlet lehet a testápolás, pótolhatja a drogéria
                  veszteségeit.</p>
               <p>Viki, aki kezdte beleélni magát a tulajdonosnő szerepébe, sokkal szkeptikusabban
                  fogadta a mama indítványát, mint Korompay, aki friss fiúi lelkesedésében eleinte
                  mindent helyeselt, amit a mama ajánlott. Viki ellenvetései körülbelül így
                  hangzottak:</p>
               <p>- A legnagyobb cégek mennek tönkre, mindenki leépít, mindenki csökkenti a rezsit:
                  pont mi vegyünk új terheket a nyakunkba? Korompaynak nincs készpénze, hitelt kell
                  fölvenni a gépek beszerzéséhez, a házbér is nagyobb lesz - és ettől függetlenül,
                  mult szombaton este is beverték egy sereg bolt kirakati ablakát a munkanélküliek.
                  Ki tudja, mi lesz?</p>
               <p>- Szóval tétlenül nézni, hogy a drogéria tönkremegy? - kérdezte támadó gúnnyal
                  Lángné.</p>
               <p>- Ohó! - tiltakozott nevetve Korompay. - Ettől még messze vagyunk.</p>
               <p>- Vegye tudomásul, fiam - mondta oktatóan Lángné -, hogy azok mennek tönkre, kik
                  nem találják fel magukat. Minden időnek megvan a maga konjunktúrája. A járványban
                  a koporsósok gazdagodnak meg. A nők ma inkább mindenről lemondanak, mint a
                  testápolásról. Már senkinek sincs egyebe, csak a teste. Ezt észre kell venni.</p>
               <p>- Tökéletesen igaza van a mamának! - helyeselt Korompay.</p>
               <p>- Az merül el, aki nem tempózik, hogy a víz fölött maradjon - fejezte be a vitát
                  Lángné.</p>
               <p>Végül elhatározták, hogy bérbeveszik a késesüzletet. Lángné tárgyalt a háziúrral,
                  aki kuláns volt és alig huszonöt százalékkal kért többet a két boltért, mint
                  amennyit eddig a drogériáért fizettek. Ez volt Lángné első győzelme. A második,
                  hogy, amikor már senki sem ad és kap hitelt, ő megállapodott a gépgyárral: kétévi
                  kényelmes lefizetésre szállít gépeket és még hozzá pengőben kell fizetni, holott
                  minden egyes darab francia importáru. A kőművessel is Lángné tárgyalt, az eredeti
                  költségvetésből lealkudott hatszázötven pengőt és, bár eredetileg nem került
                  szóba, a megmaradt összegért a kőműves kötelezte magát a kirakatablakok
                  megnagyobbítására is. Ekkor Viki ellenkezése is alábbhagyott. Augusztusban
                  kezdenek az építkezéshez és szeptember közepére megnyílik „az üzem”. Lángné
                  eredetileg azt tervezte, hogy Lili lesz a kozmetikai szalónnak legalább
                  szimbólikus vezetője: ebben az üzemben még mindig ki lehetne aknázni a
                  szépségkirálynőségét! De Lili kereken, ridegen kijelentette, hogy semmi kedve a
                  kozmetikai szalónhoz. - „Mi van veled?” - kérdezte Lángné meglepődve. - „Semmi.
                  Még gyenge vagyok!” - felelte Lili. - „De hiszen csak ősszel nyílik meg?” - Lili
                  dacosan nem felelt. Általában Lili a temetés óta megváltozott. Határozottabb,
                  nyiltabb, bátrabb lett, sokszor egyenesen arrogáns. Mi esett belé? Senki sem érti
                  ezt a változást. Hoffer például megint elkezdett járni a házhoz, Lángnénak van
                  szeme az ilyesmihez: ha Lili most okosan viselkedett volna, a gyáros feltétlenül
                  megkérte volna a kezét. De megtette vele, hogy midőn egy délután olyankor ment
                  fel, amikor Lilin kívül nem volt otthon senki, félóráig hagyta csengetni és végül
                  nem engedte be.</p>
               <p>Hoffer elpanaszolta Lángnénak, hogy hallotta belülről a lépteket közeledni és
                  távolodni; valószinüen kikémlelt az ablakon és amikor meglátta a gyárost, nem
                  nyitotta ki az ajtót. Máskor viszont beengedte, de az előszobában felvette a
                  kalapját, bocsánatot kért Hoffertől, hogy nem fogadhatja, mert a doktor fix időre
                  rendelte magához.</p>
               <p>Igen, a doktor. Arzéninjekciókat ad neki vérszegénység és gyengeség ellen. El kell
                  ismerni, hogy jobb színben van, kicsit meg is hízott. A temetés után komolyan
                  féltette: úgy nézett ki, mint egy hektikás, nem hitte volna, hogy ilyen hamar
                  összeszedi magát. Most minden délután lent van a doktornál. Ahogy a házmesternétől
                  hallja, reggel, amikor a csarnokba megy, szintén találkoznak.</p>
               <p>Korompay, aki még mindig szentül meg van győződve, hogy Lilinek multja van és
                  valamikor szégyent hozott a családra, meg is jegyezte nemrég:</p>
               <p>- Ne haragudjon, kedves mama, de nem tartom helyesnek, hogy Lili mindennap lejár a
                  doktorhoz. Különben is ez a doktor, amint hallom, gégespecialista és ha Lili
                  beteg, menjen egy rendes belgyógyászhoz. Egy házban az ilyesmi komoly
                  félreértésekre adhat okot. Úgy-e, nem veszi rossznéven, kedves mama, de a család
                  reputációja érdekében... nem szabad elfelejteni, hogy Liliről, azok után, hogy
                  szépségkirálynő volt, sok mindent föltételezhetnek.</p>
               <p>Lángné tudta, hogy Korompay Lilit, a szépségkirálynői multja miatt, afféle ledér
                  nőnek tartja, de nem vette védelmébe, mert azt hitte, hogy Korompaynak Vikiről
                  alkotott vőlegényi illúziói teljesebbek lesznek, ha ezeket Lili rovására is
                  táplálja. Ebéd után szólt Lilinek:</p>
               <p>- Tulajdonképpen meddig tart még ez az arzéninjekció?</p>
               <p>- Hat napig - felelt Lili odavetően és tovább evett. Az arzéntől az utóbbi időben
                  nagyon megjavult az étvágya.</p>
               <p>- Na, hála Istennek! - sóhajtott fel Lángné. - Akkor legalább nem kell mindennap
                  lemásznod a doktorhoz.</p>
               <p>Lili most felnézett.</p>
               <p>- Miért baj az, hogy lemászok? - kérdezte kihívóan.</p>
               <p>- Mert a házban már beszélnek.</p>
               <p>- Beszéljenek.</p>
               <p>- Mi van veled?</p>
               <p>- Semmi.</p>
               <p>- A temetés óta nem lehet rád ismerni. Ki beszélte tele a fejedet? A doktor? Talán
                  ez is el fog venni, mint Lajoska? - kérdezte epésen.</p>
               <p>Lili vérvörös lett.</p>
               <p>- Semmi közöm a doktorhoz. Ilyesmi senkinek sem jutott az eszébe.</p>
               <p>- Hát akkor mit akarsz tőle?</p>
               <p>- Mit akarok? De hiszen kezel! Ha parancsolod, abbahagyhatom az injekciókat.</p>
               <p>- Nem parancsolom, - mondta Lángné enyhébben -, de ha befejezed...</p>
               <p>- Ha befejezem, akkor majd... - folytatta a lány indulatosan és keservesen kitört.
                  - Nekem nem lehet egy jóbarátom? Nekem csak a kutyával szabad itthon ülni?</p>
               <p>- Tessék lejönni a drogériába. Nem esik le a korona a fejedről, ha végre dolgozol.
                  Szegény apád nem akart beengedni a kocsmába: rendben van. De ez nem kocsma, ez
                  drogéria, itt nem kell félni semmiféle ocsmányságtól. És ha megtanulnád a
                  kozmetikát...?! De nem akarsz dolgozni, úgy szeretnél élni, mint egy igazi
                  királynő. Hát ez így nem mehet tovább, fiam. Elsején idejön egy mindenes, az majd
                  elvégzi a háztartást és vagy azt csinálod, amit én parancsolok, vagy dolgozol,
                  ahogy mindenki dolgozik, vagy pedig...</p>
               <p>- Vagy pedig? - kérdezte Lili ellenségesen.</p>
               <p>- Vagy pedig... - dübörgött Lángné, aztán hirtelen mást gondolt: - Ez a Hoffer
                  vissza akart jönni, most már biztos, hogy el is vett volna, ha nem vagy hozzá
                  ilyen neveletlen! Naponként bejár hozzám a drogériába panaszkodni. Még most is
                  rendbe lehetne hozni ezt a dolgot, ha megjönne az eszed. Vagy ezt, vagy pedig
                  tessék törni a nyakadat és segíteni nekünk, akik dolgozunk. Tessék választani!...
                  -</p>
               <p>Nagy léptekkel kiment, becsapta maga mögött az ajtót.</p>
               <p>Lili nagy erőfeszítéssel koncentrált ereje kimerült. Fáradtan leült a székre az
                  ablak mellé, ahonnan a háztetőket szokta nézni. Csak lassanként tért vissza a
                  bizakodása. Rövidesen meg kell már jönni a levélnek. Elemér csak egyszer írt,
                  Kuncz doktor címére jött a levél, ahogy megbeszélték. Nincs elvi akadálya, hogy
                  hozzájuk költözzék, de a mostani lakásuk kicsiny, szeptember elejére remélhetőleg
                  találnak megfelelő nagyobb lakást, akkor azután - szabad az út.</p>
            <milestone n="2" unit="startSubChapter"/>
               <p rend="head">2.</p>
               <p>Kuncz doktor megtöltötte az injekciófecskendőt, bedörzsölte Lili karját éterrel,
                  amikor megszólalt a csengő. A viceházmester munkanélküli
                  cipőfelsőrészkészítő-lánya üldögélt az előszobában a rendelési idő alatt, nehogy
                  magának a doktornak kelljen beeresztenie a ritka, véletlen pácienst. Kuncz a
                  csengő hangjára egy pillanatig felfigyelt, aztán beleszúrta a tűt a lány
                  karjába.</p>
               <p>- Megvagyunk! - mondta.</p>
               <p>A postás csengetett, a vicelány behozta a levelet, a doktor nyugtalanul nyúlt
                  utána. Messziről felismerte a német bélyeget s a borítékon Brauch professzor
                  írását. Megjött a lipcsei levél - most tehát eldől minden.</p>
               <p>- Bocsásson meg! - mondta a doktor idegesen és az ablakhoz lépett. - Csak átfutom
                  ezt a levelet!</p>
               <p>Lili figyelte az arcát. A doktor előbb vörös lett az izgalomtól, aztán lassanként
                  elfakult a színe. Mire befejezte az olvasást, egészen belesápadt. Csak
                  fegyelmezettségén múlt, hogy mikor végére ért a levélnek, az arca nem mutatott
                  szertelenebb indulatot a rosszkedvnél. Összegyűrte a levelet és a zsebébe
                  gyömöszölte.</p>
               <p>- Hát - mondta erőltetett nyugalommal - most aztán alaposan benne vagyok a
                  csávában!</p>
               <p>- Hogy-hogy? - kérdezte a lány.</p>
               <p>- Könnyű ide hazajönni, de nehéz megint kikecmeregni innen!</p>
               <p>- Rossz hírt kapott?</p>
               <p>- Megjött a válasz Lipcséből.</p>
               <p>- És?</p>
               <p>- És - folytatta a doktor nagy lélegzettel - nem mehetek vissza Lipcsébe.</p>
               <p>A lány riadtan nézett rá.</p>
               <p>- Miért nem? - kérdezte csendesen.</p>
               <p>- A professzor azt írja, hogy a gazdasági válság miatt a klinikai személyzetet
                  felére csökkentették. Azzal biztat, hogy talán majd jövőre. De, hogy én még egy
                  évig itt...? Na - és kényszeredetten mosolygott -, most aztán maga itthagy
                  engem!</p>
               <p>Csakugyan, eddig úgy beszélgettek az utazásról, a lány Brünnről, a fiú Lipcséről,
                  mintha közös út előtt állanának, közös úticéllal. A temetés óta eltelt három hét
                  alatt a közeli távozás együttes tervezgetésén kívül láthatóan semmiféle új motívum
                  nem tette szorosabbá a kapcsolatukat. De a doktor sokszor akaratlanul úgy
                  képzelgett injekció után a lipcsei jövőről, mintha belekombinálta volna Lili
                  szerepét is s a lány egyszer megkérdezte, hogy hány órányira van vonaton Brünn
                  Lipcsétől. A doktor, aki folyton résen állt, a következő pillanatban már
                  ellensúlyozta az elszólást egy száraz megjegyzéssel, de a lány annyira gyanútlan
                  volt saját érzéseivel szemben, hogy nem is vette észre áruló őszinteségét.</p>
               <p>Kuncz küzdött a szerelem ellen, de a lány nem is tudta, hogy ez az őszinteségre,
                  bizalomra ingerlő, otthonosan megnyugtató barátiság, amely az orvossal szemben
                  napról napra erősödött benne, már-már szerelem. Annyira nem hasonlított ahhoz a
                  szerelemhez, amelyet valamikor Lajoska iránt érzett, hogy nem ismert rá. Hiányzott
                  hozzá Lajoska leckéztető, egzecíroztató szigora, legénykedése, férfiaskodása,
                  peckes, vidékies dendisége - s valahogy hiányzott belőle Hoffer erotikus
                  okvetetlenkedése is, mert a doktor egyetlen önfeledt gesztussal vagy tekintettel
                  sem árulta el, hogy a lány testileg foglalkoztatja.</p>
               <p>Kuncz, amikor most a levelet zsebregyűrte, valósággal megrémült a gondolattól,
                  hogy itt kell maradnia. Már nem is a csalódás fájt neki, hogy Brauch professzor
                  nem veszi vissza s hogy nem folytathatja a munkát: most, hogy sarokba szorította a
                  válasz, már be kellett vallania magának, hogy el sem tudott volna menni Lipcsébe a
                  lány nélkül. Az utolsó pillanatban bizonyosan megmondta volna neki, hogy menjen
                  vele, elvitte volna magával. A rossz hír Lilit is lesújtotta. Pillanatok alatt
                  megcsappant benne a brünni utazás várakozásának izgalma, bár sosem beszélték meg,
                  de a lány valahogy úgy képzelte, hogy ugyanazon a napon, ugyanazzal a vonattal
                  fognak elutazni. Amíg Elemért nem látta ismét szemtől szembe, valahogy úgy
                  képzelte el, mint amilyen a doktor. S azóta is, hogy újra együtt volt a bátyjával,
                  Elemér alakja gyakran összecserélődött a doktoréval. A bátyja valódi arcvonásai
                  elmosódtak, ő még mindig egy másik Elemérre emlékezett élénkebben, aki kiugrik a
                  fürdőkádból és meztelenül megkergeti őket, mert belestek a sátorba, amely mögött
                  fürdik a kocsmaudvaron. A levele, amelyben megírta, hogy szeptember elejére várja,
                  először boldoggá tette, de most, hogy Kuncz doktor elkülönült a közös útitervtől,
                  még a levélre is gyanakodni kezdett: nem is olyan lázas invitálás, mint amilyen az
                  ő lázas elkívánkozása, sőt mintha valaki fogta volna Elemér kezét, hogy mérsékelje
                  lelkesedését. Először hökkent meg a bizonytalanságtól s az ismeretlen sógornőtől,
                  akiről csak annyit tudott, hogy nagyon magas és ősz haja van.</p>
               <p>A doktor csüggedten leült a diványra, már nem tudta palástolni a letörtségét. Úgy
                  lapult meg, mintha a lány előtt megszégyenítették volna a férfiasságában. Lili
                  megérezte, hogy jobb magára hagyni és felállt.</p>
               <p>- Azért - mondta a doktor erőltetett derűvel - ne féltsen engem, majd kitalálok
                  valamit!</p>
            <milestone n="3" unit="startSubChapter"/>
               <p rend="head">3.</p>
               <p>Lili, amikor felment a lakásba, mintha valahogy magában az utazásban is kevésbé
                  hitt volna, mint eddig. Egész sereg eshetőségre gondolt, amely az utolsó percben
                  meghiúsíthatja. Mikor este Lángné, Viki és Korompay megjöttek a drogériából, már
                  szinte feladta az egész szépen kirajzolt jövőt. A mamáék még délután elhatározták,
                  hogy a tűrhetetlen kánikula miatt házonkívül vacsoráznak. Viki és Korompay között
                  vita kerekedett; a droguista szerint a gyászév elején nem illik zenés helyre
                  menni, Viki szerint viszont Pesten minden rendes helyen zene van és az „ilyen
                  dolgokért csak a kisvárosban szólják meg az embert”. Végül ötven százalékra
                  kiegyeztek: Korompay vetette fel a margitszigeti tejcsarnokot, ahol rádiózene van,
                  nem lehet tehát szorosan vett zenés helynek venni, - mert akkor ugyebár, ez az
                  akácfauccai ház is zenés hely, itt is szólnak reggeltől-estig a
                  lautsprecherek.</p>
               <p>Lili most ismét akarattalan volt: az anyja parancsolóan rászólt és ő ellenkezés
                  nélkül öltözködni kezdett. Zsúfolt autóbuszon utaztak a szigetre. Lángné, Lili és
                  Viki között ült feketében, de már fátyol nélkül s üdén piros volt az izzadtságtól.
                  Fiatalos, fekete kivágott ruhájára könnyű piros selyemsált vetett. Lili
                  soványságában, rosszulszabott hosszúujjú ruhájában, kis fekete szalmakalapjában s
                  a gyér, pislogó világításban elmosódott mellettük. A kutya Viki ölében ült, két
                  mellső lábára támaszkodva, szürke macskaszemei érdektelenül révedeztek. Korompay
                  a perrónon ogódkozott a bőrben, időnként jelentősen, mintha titkos jelet adna le,
                  bepislogott a kocsi belsejébe. Lángné viszonozta a pillantásait, hasonlóan cinkos
                  tekintettel. A túltömött kocsiban egy fehérkalapos, kékkabátos, fehérnadrágos
                  fiatalember Lili lábának feszült, előbb a zökkenőknél, később a zökkenőktől
                  függetlenül nyomkodta a lány térdét és a karja íve alatt lemosolygott hozzá. Lili
                  elhúzta a térdét, amennyire lehetett, elfordult és kinézett az ablakon. Sok
                  villanykörtét és sok világos nyáriruhát látott. A kastélynál néhányan leszálltak,
                  a fiatalember előrenyomult, megunta Lili közönyét, megállt Vikivel egy vonalban.
                  Lili a szeme sarkából figyelte; a fehérnadrágos Vikinél folytatta a manipulációit.
                  Viki provokatív gúnnyal felnézett, de nem egészen elutasítóan. - „Szép kutya!” -
                  súgta lágyan a fiatalember, mire Viki elmosolyodott és megsimogatta a kutyát.
                  Lángné is észrevette a jelenetet, feddően nézett Vikire, aztán aggódva kikémlelt a
                  perronra. Megnyugodott, mert Korompay elmerülten vitatkozott egy ismeretlen
                  férfivel. (Arról vitatkozott a pékmesterkülsejűvel, hogyan kellene Budapestből
                  világfürdőt csinálni.) „Hol szokott ez a kutya sétálni?” - búgta a fiatalember,
                  mire az idősebb úr, aki eddig Viki mellett ujságot olvasott, kíváncsian felnézett,
                  mintha őt is érdekelné, hogy hol szokott sétálni a kutya.</p>
               <p>Ekkor végre Lángné közbelépett, túlhangosan, de látszólag célzat nélkül
                  megkérdezte Vikitől: - Nem kell még leszállni? - „Még nem!” - felelte a lány. -
                  Hol tetszenek leszállni? - tudakolta a fiatalember. - A tejcsarnoknál! - felelt
                  Viki. A fiatalember barátságosan mosolygott Lángnéra: - A következő megálló! -
                  Megérkeztek. Korompay lesegítette őket, Viki hátrafordult: a fehérkalapos
                  fiatalember néhány lépésre követte őket. Már hallatszott a lautsprecher: a
                  torreador-indulót közvetítette - nem Sevillából - csak az Angolparkból.</p>
               <p>Leültek egy páholylugasban, Korompay a fehérköpenyes pincértől körözöttet,
                  szalámit és csokoládés tejbegrizt rendelt. A fiatalember letelepedett a szomszéd
                  asztalhoz s úgy helyezkedett el, hogy a két lányt szemmeltarthassa. Korompay a
                  kutyát az asztal lábához kötözte és pasztőrözött tejet adatott neki vacsorára.
                  Lili most arra gondolt, hogy nagyon megcsúnyulhatott, ha a fiatalembernek
                  mindegy, hogy vele, vagy Vikivel kezd-e ki. Csakugyan, az autobuszon senki sem
                  tett rá megjegyzést, nem ismerték fel, holott régebben mindig akadt, aki rajta
                  felejtette a szemét vagy szomszédjának hirtelen súgott valamit. Úgy látszik, már a
                  szépségének is vége. Mire fogják őt használni Brünnben? Elemér majdnem azzal
                  kecsegtette, hogy gyereklány lesz a fia mellett, pesztra! Tulajdondonképpen nem is
                  tudja, szereti-e a gyerekeket. Mindenesetre nem bolondul úgy értük, mint a nők
                  szoktak a kisbabákért és a kutyákért. Lehet, hogy Brünnben máskép, de ugyanolyan
                  rosszul fogja érezni magát, mint ezek között. De milyen jogon érzi ő magát rosszul
                  ezek között? Hiszen ő ugyanolyan, mint Viki... ő is engedte magát fogdosni
                  Hoffertől. És ha Lajoska abban az időben feljött volna, akkor vele is megeshetett
                  volna ugyanaz, ami Vikivel. Talán a vakbéloperáció is. Miért különb Lajoska
                  Korompaynál? Igen, csak a doktor különb, mint ezek, mint ő! Mit csinálhat most a
                  doktor, otthon van az udvari rendelőben vagy hol kószálhat? Folyton Korompay
                  beszél, Viki jeleket vált a fiatalemberrel.</p>
               <p>Korompay éppen azt meséli, hogy fentjárt Trattnernénál, a médiumnál és
                  megidéztette vele a papa szellemét. A papa ezt mondta: „Légy éber! Eleget
                  mondtam.” Ebben a pillanatban Viki riadtan kapta el a szemét a fiatalemberről -
                  hátha Korompay megfogadja szegény papa tanácsát? Korompay azonban el van foglalva
                  azzal, hogy fontolgatja, mire vonatkozhat szegény papa titokzatos intelme. - Mi
                  az, hogy légy éber? - kérdi Lángnétól tanakodva. Viki döbbenete fokozódik:
                  csakugyan van valami ebben a spiritizmusban? Szegény papa bosszút állt rajta a
                  túlvilágon a sok komiszságáért és figyelmezteti Korompayt, hogy jó lesz vigyázni?
                  Az operáció után nem folytatta a viszonyt Gordonnal, pedig a fiú folyton a nyakára
                  jár, nem hagyja békén. Már-már megingott, mert sokszor bizony rosszul alszik és
                  pocsék dolgokról álmodik, különösen vasárnap délután, mikor nincs drogéria... és ő
                  azelőtt megszokta, hogy felmenjen a műterembe... hiányzik neki. De nem, nem teszi,
                  nem engedi magát mégegyszer olyan kínos helyzetbe hozni. Elég volt egyszer az
                  operációból. Elaltatták és a mama szerint reprodukálhatatlan dolgokat beszélt
                  álmában. Légy éber! Mit jelenthet ez? Hát igazán vannak szellemek?</p>
               <p>Lángné végre megtalálta a földöntúli üzenet magyarázatát:</p>
               <p>- Hogy is hívják azt az öreg segédet a drogériában?</p>
               <p>- Mayer.</p>
               <p>- Nekem első perctől nem tetszett! A szeme sem áll jól.</p>
               <p>- De mama kérem! - méltatlankodott Korompay. - Tizenöt éve van nálam!</p>
               <p>- Ha látta volna, hogy röhögött, mikor elvitt a detektív! - szólt közbe Viki.</p>
               <p>- Nem tudom elképzelni. Viki!</p>
               <p>- Ő hordta a híreket a feleségének is! - mondta Lángné.</p>
               <p>- Nem biztos! - védte az öreget Korompay.</p>
               <p>- Egész biztos! - vágta ki Viki.</p>
               <p>- És biztosan lop is! - jegyezte meg Lángné.</p>
               <p>- Nem tudom, hogy lop-e - mondta Viki, - de néhányszor rajtakaptam, hogy a
                  vásárlott összegnél kevesebbet mond be a kasszának.</p>
               <p>- Mi haszna lenne belőle? - kérdezte Korompay.</p>
               <p>- Mit tudom én? - mondta Viki. - Lehet, hogy vannak privát kuncsaftjai, akiknek
                  áron alul árúsít.</p>
               <p>- Szegény Edus! - sóhajtott a mama. - Ha csakugyan van túlvilági élet, lehet, hogy
                  ezt látta a magasból!</p>
               <p>- Az öreg különben is lassú és ügyetlen, - vádaskodott Viki.</p>
               <p>- Kicsit már nehézkes, de kitünő szakember!</p>
               <p>- De öreg - vitatkozott Lángné - és megbízhatatlan! És a mai nehéz viszonyok
                  között sokszorosan meg kell nézni, kivel dolgozik az ember.</p>
               <p>Korompay már megbánta, hogy szóbahozta Láng Ede földöntúli üzenetét. Ez lett
                  belőle: az öreg Mayert, aki üzletalapítás óta nála van, ki akarják tenni a küszöb
                  elé. Ő sok mindenben hallgat rájuk, mert elismeri - bár neki nincsenek
                  előítéletei, hogy már fajuknál fogva több üzleti érzék van bennük. Nem mintha nem
                  tartaná magát elsőrangú üzletembernek, de... ezek a zsidók mindig tudnak valamit,
                  amit más nem tud, amire más nem is gondol: egy fogást, egy fineszt - ezzel
                  szerezték meg a vezető szerepet az üzleti életben. De az öreg Mayer - ez egy
                  kegyeleti dolog. Együtt voltak segédek, az ő ifjúságának, önállósításának,
                  beérkezésének tanuja!</p>
               <p>- Hát egyezzünk ki! - mondta erőltetett kedélyességgel. - Én nem küldöm el Mayert
                  és Albertnek elsejétől kezdve adok negyven pengő fixet!</p>
               <p>Albert fixuma körül már napok óta folyt a csendes vita, de Lángné nem erőltette a
                  dolgot, nehogy túlmohónak hasson és Korompaynak kedvét szegje, hogy sokkal
                  fontosabb kérdésekben hallgasson rá. Különben is, majd esküvő után úgyis az
                  történik, amit ő akar.</p>
               <p>De most azért jól esett neki, hogy Alberten segíthet, ifjúsága kalandjának hősén,
                  ifjúsága csemegéjén: lazac, ananász! Öreg totyakos - és elmosolyodott, hogy ezzel
                  a vén csirkefogóval valamikor szinte naponként behúzódott a vendégszobába...
                  délután három és négy között, - miközben szegény Ede hajlottan állt a
                  füszerboltban és nézte a papsajtot a Nádor ucca gránitjai között. Csak úgy
                  felöltözve, futólag, mint a tyúkok a baromfiudvaron... hogy ezt a szegfűszegszagú,
                  dohos öregembert egyszer szerethette, hogy ez egyszer komisz is lehetett hozzá és
                  megszökhetett előle, mikor megcsömörlött tőle? De őt akkor fogvatartotta a
                  műkedvelőszínpad bűvölete: micsoda mandarin volt ez az Albert a San Toy-ban. -
                  Nagyon hízik Berta! ezt merte neki egyszer mondani, mikor még megvolt a szőke
                  bajusza és szegény Ede nem mert rászólni, ha délelőtt bajuszkötőben szolgálta ki a
                  vevőket, pedig a jobbfajta iparosasszonyok illetlenségnek tartották a bajuszkötőt
                  és kimaradtak miatta.</p>
               <p>- Nézze, nekem Albert nem fontos, nekem csak az üzlet a fontos. És ha én Albertet
                  forszíroztam, csak azért tettem, mert évekig dolgoztam vele és tudom, hogy
                  kitünően lehet használni. De ha maga így ragaszkodik Mayerhez...?</p>
               <p>- Nem ragaszkodom, csak...</p>
               <p>- De látom, hogy ragaszkodik...!</p>
               <p>- Öreg ember... családos...</p>
               <p>- Hát jó - mondta Lángné. - Hiszen csak eszembe jutott erről a szellemidézésről -
                  és hirtelen az asztal alá nézett:</p>
               <p>- Jézusmáriám, hol a kutya?!</p>
               <p>Korompay rémülten felugrott.</p>
               <p>- Eltűnt a kutya! - kiáltotta és a combjára ejtette a kezét.</p>
               <p>Viki ráförmedt:</p>
               <p>- Mert maga rosszul kötötte az asztallábához!</p>
               <p>- Amennyire lehetett, megkötöttem!</p>
               <p>- Most aztán keresse meg a kutyát!- parancsolt rá.</p>
               <p>- Nem vetted észre, amikor kiszabadult? - kérdezte Lángné Lilitől.</p>
               <p>- Nem! - felelt a lány, bár úgy rémlett neki, hogy mialatt el volt foglalva a
                  gondolataival, látta eltűnni a bokrok között.</p>
               <p>- Ezt jól megcsinálta! - vádolta Viki keserűen. - Most aztán, hogy találjuk meg
                  itt a sötétben?</p>
               <p>Korompay vaktában kirohant a parkba, Viki és Lángné kétségbeesetten tanakodtak. Az
                  asszony most rákiáltott Lilire:</p>
               <p>- Miért örülsz úgy? Úgyis tudom, hogy mindig örülsz, ha mi...</p>
               <p>- Nem örülök - felelt Lili és elfordult, megrántotta a vállát.</p>
               <p>- De látom az arcodon, hogy örülsz!</p>
               <p>- Nem örülök! Egész másra gondoltam.</p>
               <p>A fehérkalapos fiatalember minden mozzanatot szemmeltartott. Nagyokat nevetett s
                  most felkelt és erőltetetten komoly arccal az asztalukhoz lépett.</p>
               <p>- Bocsánat - kezdte, - a kutyát keresik?</p>
               <p>- Igen! - felelt Lángné ellenségesen.</p>
               <p>- Véletlenül láttam, amikor elszaladt.</p>
               <p>- Szólhatott volna.</p>
               <p>- Nem akartam kérem tolakodni!</p>
               <p>- Merre ment a kutya? - kérdezte Lángné sürgetve és felállt.</p>
               <p>- A strandfürdő felé! - mutatta a fiatalember, tehát pontosan ellenkező irányban,
                  mint amerre Korompay elszaladt.</p>
               <p>- Menjünk! - parancsolt Lángné Vikire. - Te maradj itt - vetette oda még mindig
                  haragosan Lilinek - és ha Dezső közben visszajön, mondd meg neki, hogy egy úr
                  útbaigazított bennünket, elmentünk a kutyát keresni!</p>
               <p>A fiatalember is velük ment. Lili egyedül maradt és pillanatok alatt elvesztette
                  minden bátorságát. A húsz perc alatt, amíg Korompay visszajött, öt férfi akart
                  leülni asztalához s ő egyre ijedtebben utasította el őket. Közben észrevette, hogy
                  a pincérek is gyanakodva méregetik: ki fizeti ki a cechet? Rémülten gondolt rá,
                  hogy nincs nála egy fillér sem. A kényelmetlen érzésben, amely elfogta, szégyen és
                  védtelenség váltakozott. Tudta, hogy képtelenség, de valahányszor egy magányos
                  fiatalember befordult a tejcsarnok kertjébe, mindig abban reménykedett, hátha
                  véletlenül idevetődik a doktor... hiszen alapjában nem is volna olyan abszurdum:
                  ebben a melegben könnyen eszébe juthat, hogy kijön a szigetre. De nem, Kuncz
                  doktor, szegény doktor, most szaladgál a városban, tanácstalanul. Micsoda
                  ostobaság arra gondolni is, hogy amikor neki eszébe jut, hirtelen megjelenik, mint
                  a mesében. Törődik is a doktor vele - most a saját bajával van elfoglalva.</p>
               <p>Végre Korompay visszatért. Leült az asztalhoz és lihegő sopánkodással jelentette,
                  hogy a kutya nincs sehol. Mikor Lili közölte vele, hogy a mamáék elmentek a
                  strandfürdő felé a kutya után, Korompay felugrott, hogy utánuk rohanjon.</p>
               <p>- Maradjon itt, kérem - tartóztatta Lili szokatlan szelídséggel. - Eltéveszti
                  őket... és én nem ülhetek itt egyedül.</p>
               <p>Korompay tehetetlenül leült.</p>
               <p>- Igaza van, bocsásson meg - mondta fujtatva. - Mindenütt kerestem, mindenkit
                  kérdeztem, senki sem látta. Valaki biztos felkapta és hazavitte!</p>
               <p>A várható szemrehányásoktól való félelem kiült az arcára. Lili megsajnálta.</p>
               <p>- Lehet, hogy a mamáék megtalálják! - vigasztalta.</p>
               <p>- Á - legyintett Korompay lemondóan. - Ebben a sötétben, ebben az erdőben? Szó
                  sincs róla! Holnap ugyan vehetnék egy másik kutyát, de maga tudja, hogy Viki
                  mennyire bele van bolondulva ebbe a... ebbe az állatba.</p>
               <p>- Ugyan! - nyugtatta Lili. - Majd szerez neki egy másikat, ha nem kerül meg! -
                  Egyik kutya olyan, mint a másik!</p>
               <p>- Egyik dög olyan, mint a másik - tört ki Korompayból. - De aki kutyaszerető,
                  azzal ezt nem lehet megértetni!</p>
               <p>De mikor Lángné, Viki és az új ismerős diadalmasan visszatértek a kutyával,
                  Korompay lelkesedett a leghangosabban. Lili ekkor érzett először némi elnézést a
                  droguista iránt. Hiszen ez már ugyanúgy el van nyomva, agyon van terrorizálva,
                  ahogyan szegény papa és ő is. Csak alattomosan mer lázadozni. Az előbb megpróbált
                  óvatosan sikraszállni az öreg Mayerért, akit bizonyára szeret... És csak a hátuk
                  mögött merte a kutyát dögnek nevezni, holott bizonyára halálosan utálja a
                  kutyát... És most kénytelen táncolni a boldogságtól, becézni és gügyögni a döghöz
                  és sugárzó csodálkozással hallgatni a mama életmentő hőstettének történetét.</p>
               <p>- Az utolsó pillanatban érkeztünk. Én vettem észre. Egy hajós éppen be akarta
                  vinni a sleppre!</p>
               <p>- Berkes! - mondta a fehérkalapos fiatalember és kezet nyujtott Korompaynak. Aztán
                  villogó szemekkel elköszönt a társaságtól, a nők hálás áradozása közben. Viki
                  mindaddig kísérte a tekintetével, amíg el nem tűnt a víztorony mögött.</p>
               <p>Rövidesen ők is elindultak hazafelé. Lángné most már nem bízott senkiben,
                  személyesen, az ölében vitte haza a kutyát.</p>
            <milestone n="4" unit="startSubChapter"/>
               <p rend="head">4.</p>
               <p>Kuncz doktor a lány távozása után lement az utcára. Sokáig járkált össze-vissza,
                  nem volt hová menni, még csak egy kollégája sincs Pesten, akihez a közös
                  tudományos érdeklődés fűzné. Az anyja, miután Kornhuber államtitkár közbelépésére
                  csakugyan sikerült eltussolni Galgóczy panamaügyét, az izgalmakat kipihenendő,
                  leköltözött Erdélybe volt bíró unokaöccséhez, aki most Dicsőszentmártonban
                  ügyvédi praxist folytat. Galgóczy végre kivehette a rendes szabadságát és
                  feleségével együtt elutazott Brioniba lovaspólózni. Ők nem hiányoztak Kuncznak,
                  sőt kényelmesebb volt, hogy nincsenek itt, nem kell nekik beszámolni semmiről.
                  Eredetileg is az volt a terve, hogyha Lipcséből kedvező válasz érkezik, az
                  anyjával csak annyit közöl, hogy néhány hétre kilátogat s majd csak onnan
                  értesíti, hogy belátható időn belül nincs szándékában visszajönni. Az anyja
                  végeredményben könnyen beletörődött volna, hogy néhány hétből néhány év lesz.
                  Hiszen a Széna téren is elmúltak a bajok, akár csak Lángéknál. A nagy panamát
                  eltussolták, csak két tisztviselő a nem fogalmazói szakon kapott dorgálást,
                  kisebbfokú hivatali mulasztások miatt s egy Szafir nevű vidéki építési vállalkozót
                  helyeztek vizsgálati fogságba. Már minden lelkifurdalás, kötelezettség nélkül
                  elutazhatott volna, nem vádolhatta volna egyikük sem, hogy cserbenhagyta őket.</p>
               <p>És most itt kell maradni, nem lehet elmenni... Még csak megélni sem lehet itt, itt
                  mindennek vége! Az orvosok télen havat lapátolnak, a hivatásos hólapátolók miből
                  éltek a télen? Kis pénzének, mely az apai örökségéből maradt, rövidesen a végére
                  jár. Dolgozni, kutatni, tudomány? És a lány, akiért talán még itt is tudott volna
                  maradni, három hét mulva felül a brünni vonatra... Ez a vonat megy tovább Lipcse
                  felé és ő lemarad a vonatról - most vad izgalom fogta el, képzeletben futott a
                  vonat után, hogy az utolsó pillanatban felkapaszkodjék rá... Nem, ebbe nem lehet
                  beletörődni.</p>
               <p>Vacsora után ideges ujságolvasás közben egy amerikai bűnügyi szenzáció révén
                  jutott eszébe a fantasztikum, hogy kivándorol az Egyesült Államokba. Reggel már
                  nem vette egészen komolyan hirtelen elhatározását, de délelőtt azért felment az
                  amerikai követségre. Úgy tudta, hogy az orvosokat és a művészeket a kvótán felül
                  is beengedik az Unióba. A konzul azonban közölte vele, hogy bár ez a kivételes
                  eljárás formailag még érvényben van, gyakorlatban már nem alkalmazzák. Az amerikai
                  válság miatt arányszámon felül senkit sem engednek be, sőt jövőre a kvótát is
                  csökkentik és az is lehetséges, hogy bizonyos időre teljesen felfüggesztik a
                  bevándorlást. Kuncz lesujtottan hagyta el a követség épületét. - Hát nincs
                  kivezető rés ebből az egérfogóból? - Az uccán megnézte az embereket. Ezek mind itt
                  élnek, többnyire el sem mozdulnak innen - beletörődtek, hogy örökké itt fognak
                  élni? Egy nagy divatárubolt megszűnik: mit csinál egy divatárus, ha a boltja
                  megszűnik? Biológiai rejtély, hogyan élnek ezek az emberek, például a
                  munkanélküliek - a halak a vízből vonják ki a levegőt, amelyet belélegzenek, a
                  növények kis kémiai laboratóriumok, amelyek a sziklából is elő tudják állítani a
                  szükséges táplálékot, sőt vannak élősdiek, amelyek a halott, kiszáradt fa
                  oldalából is tudnak annyi életnedvet szívni, hogy fennmaradjanak - de miből él egy
                  ember Pesten munka nélkül, pénz nélkül, magárahagyatva? Misztikus dolgok ezek.
                  Ugyanilyen misztikus, hogy ő hogyan tudott az Akácfa uccában élni hónapokig, mikor
                  szinte gyerekkorától megszokta a nagy, tágas szobákat, a vidéki úriházat, a
                  klinika csöndességét, a magától értetődő tisztaságot, a szagtalan civilizációt -
                  most már sokszor nem is veszi észre, hogy nyakig benne van a maszatban... A
                  fürdőkád olyan ripacsos, hogy eleinte nem mert beleülni, aztán megszokta s most
                  már úgy látszik, hogy végkép itt kell ragadnia. Ki tudja, mitől undorodik meg az
                  ember örökre? Ő talán igazában nem is a panama miatt, - hanem tavaly
                  Szilveszterkor idegenedett el végkép Galgóczyéktól: hajnalban bement a
                  fürdőszobába, felfordult a gyomra, amikor látta, hogy a fayence fürdőkádat tele
                  ökröndözték. Általában, képtelenül durva tónus uralkodott ezen az estén. Az
                  asszonyok is be voltak rúgva, nevükön nevezték a dolgokat és kiadták férjeik
                  rusztikus hálószobatitkait. Őt egy fekete cigányszépség, valami borászati
                  felügyelőné csuromvizesre spriccelte a teli üveg szódával... Galgóczyék még
                  hónapok után is röhögve emlegették...</p>
               <p>Mikor délután Lili lejött hozzá, ismét elfogta a szégyenhez hasonló érzés:
                  legérzékenyebben mégis az sujtotta, hogy a lány előtt bukott meg. Lili nem mert
                  kérdezősködni. A doktor nem ridegen, de tartózkodóbban bánt vele: valahogy
                  olyanformán, mint aki érzi, hogy le van leplezve, hogy már tudják róla, hogy nincs
                  joga a fölényhez, amellyel eddig a kis paciensével bánt. A lány megérezte mindezt:
                  tapintatos volt, nem is említette az utazást s hogy felvidítsa, elmesélte neki a
                  kutya margitszigeti kalandját. Ekkor a doktor is fölengedett, nevetett és valahogy
                  visszatért a kedve.</p>
               <p>El kell menni, akárhová is és ha egyedül is: úgy sarkalta magát, mint a
                  versenyfutó, aki semmiképpen sem akar kimaradni a mezőnyből. Este az ágyban
                  eszébe jutott, hogy a hollandok fiatal orvosokat exportálnak Jávába a trópikus
                  betegségek leküzdésére. Ő többször lebeszélt már kétségbeesett, éhhalál szélére
                  sodródott orvosokat erről az exotikus romantikáról, de most elhatározta, hogy
                  másnap felmegy a követségre és informálódik.</p>
               <p>Lehet ennek az exotikumnak más oldala is, mint a romantika - próbált vitatkozni
                  eredeti álláspontjával -, ha az ember belefekszik, tanulmányozza a tropikus
                  betegségeket, szép eredményeket érhet el! Európa és Amerika csak egy kis dülőútja
                  a világnak... és a földgömb nagyrésze orvosilag, higiéniailag még felszántatlan. Ő
                  még csak harmincegyéves, a nagy orvosok, fölfedezők ötvenen felül bontakoznak ki
                  és éppen mostanában olvasta, hogy Batávia nagy, civilizált város, operaháza is
                  van. Ott éppúgy lehet itt élni, ha nem jobban, európaibban, mint itt
                  Európában...</p>
               <p>Másnap fölment a holland követségre, ahol közölték vele, hogy az északi valuták
                  megrendülése, a holland bankok összeroppanása és az általános gazdasági válság
                  miatt egyelőre minden egészségügyi expediciót felfüggesztettek. Talán, ha majd a
                  viszonyok megjavulnak, újra... Mindenesetre előjegyezték: német egyetemi multja és
                  irodalmi szereplése miatt az elsők között fogják meghívni, amint a viszonyok
                  megjavulnak. De addig... - gondolta Kuncz keserűen és szinte kárörömmel - a bankok
                  összeomlása miatt dögöljenek meg a malájok maláriában és a leprában...</p>
            <milestone n="5" unit="startSubChapter"/>
               <p rend="head">5.</p>
               <p>Végre megérkezett a végleges válasz Brünnből: Elemérék szeptember hatodikára
                  várják Lilit. Augusztus tizenhetedike - most már legfőbb ideje, hogy az anyjának
                  bejelentse a távozását. Lili előre borsódzott a jelenettől, amely viharos lesz és
                  sokszor felsebzi az érzékenységét. Ez az aggodalom is nyomasztotta s az idegen
                  környezettől, nyelvtől, szokásoktól és az ismeretlen sógornőtől való szorongása is
                  folyton fokozódott. Amíg az utazás a levegőben lógott, magának a változásnak
                  elképzelése még háttérbe tudta szorítani az aggályait, de hogy most húsz nap mulva
                  szembe kell nézni az egész helyzetét véglegesen megmásító fordulattal, sokszor
                  jobban szerette volna visszacsinálni az egészet. Ki tudja, hogy fogadja majd a
                  brünni asszony, milyen impressziót kelt benne első pillanatban s mennyire fogja a
                  vele való bánásmódban éreztetni, ha esetleg csak kényszerűségből egyezett bele,
                  hogy velük éljen? S aztán ki tudja, milyen szigorú vagy csak sajátságos életelvei,
                  szokásai vannak? Negyvenkét éves, több mint húsz évvel idősebb nála. Lehet, hogy
                  bele kell illeszkednie egy életrendbe, amely nagyobb követeléseket támaszt vele
                  szemben, mint amilyeneket teljesíteni képes. Hiszen ő, amit tud, azt is csak félig
                  tudja: a főzése csak kotyvasztás, a kézimunkái is csunyák, a helyesírást sem tudja
                  s a németben összecseréli a névelőket. Tudja, hogy az asszony okos és nagyon
                  művelt - már csak ezért sem állhatja meg köztük a helyet. Kuncz doktor is okos és
                  művelt, de valahogy tapintatosan az, mint a nagyon erős ember, aki a gyengékkel
                  nemcsak hogy nem érezteti az erejét, sőt nem is hozza őket abba a helyzetbe, hogy
                  az egyenlőtlen erőviszonyok kiderüljenek.</p>
               <p>- Nem örül? - kérdezte a doktor, miközben a lány fanyar arckifejezéssel olvasta a
                  levelet.</p>
               <p>- Tudja Isten... azt hittem, hogy jobban fogok örülni.</p>
               <p>De Kuncz örült a lány kedvetlenségének. Egy hét előtt ajánlkozott a bécsi libériai
                  követségnek: elmegy orvosnak a dzsungelbe. A néger köztársaság a háború után
                  szívesen fogadta a fehér orvosokat, mert saját fiaival, akik európai és amerikai
                  egyetemeken szereztek diplomát, többnyire kellemetlen tapasztalatokat szerzett.
                  Ezek elsőrendűen képzett orvosokként térnek haza, akad köztük, aki feltűnő
                  tehetséget tanusított a fehér egyetemeken és mikor kikötnek Monroviában, még
                  idegenkedve, fölényesen néznek körül. Aztán négy-öt év mulva egyszerre csak
                  lekopik róluk a fehér tudomány: a klíma, a környezet és a mult visszarántja őket s
                  doktori diplomával űzik őseik mágikus kuruzslását. A monroviai államférfiak
                  titokban talán szintén jobban bíznak a mágusokban mint az orvosokban, a
                  totemekben, mint a szérumokban, de a világ felé civilizációt akarnak mutatni s
                  ezért beengedik a fehér orvost, aki rendszerint elpusztul valahol a bozótban a
                  láztól, vagy a viskitől.</p>
               <p>Kuncz több ízben megállapította, hogy a libériai terv öngyilkos őrültség, de most
                  már konokságból ragaszkodott hozzá. Lipcsében nincs szükség rá, Amerikában, sőt
                  Jávában sem - ha a fehérek nem reflektálnak a munkájára, elmegy a feketékhez.
                  Mintha ezzel bosszút állna a fehér civilizáción, mintha ettől összeomlana Európa?!
                  Nem, ettől még nem dől össze a fehér civilizáció - de hogyan áll ettől
                  függetlenül? Gyenge lábon állhat, ha éppen azokat kénytelen kiejteni az öléből,
                  akik leginkább reprezentálják, akik legjobban be vannak avatva a titkaiba! Neki
                  csak joga lenne egy munkahelyhez, egy egzisztenciához valahol a fehér világban? De
                  két kontinens nem akar tudni róla: hát akkor jöjjön Afrika, ahol legalább még a
                  közvetlen, őszinte emberevés van divatban.</p>
               <p>A hét végén megjött a válasz: Libéria nem ad beutazási engedélyt, mert a
                  kaucsuk-krach miatt egyelőre minden immigrációt kormányhatóságilag beszüntettek.
                  Őszintén fellélegzett, mikor bizonyossá vált, hogy rajta kívülálló erők
                  megakadályozzák, hogy elmerüljön a bozótban és a moszkitó és az egyenlítő továbbra
                  is trópusi legenda marad számára.</p>
               <p>De most már kimerült a találékonysága, végkép nem tudta, hogy hol van a helye a
                  világban.</p>
            <milestone n="6" unit="startSubChapter"/>
               <p rend="head">6.</p>
               <p>Lili még mindig halogatta az utazás bejelentését, holott már csak két hét
                  választotta el a szeptember hatodiki terminustól. Az utolsó öt nap alatt egyébként
                  is keveset foglalkoztatta, mert Kuncz doktor megmagyarázhatatlanul, búcsú nélkül
                  való eltűnése minden egyéb izgalmát háttérbe szorította. Egy hete, hogy az utolsó
                  injekciót kapta, de Lili ezután is lejárt délutánonként a rendelőbe. Ebben az
                  időben, amikor már nem volt jogcímük a találkozásra, nem is keresték a jogcímet,
                  mert kivirult bennük a leplezetlen bensőség: a közeli elválás félelmében olyan
                  gyengéden törődtek egymással s osztoztak egymás hangulataiban, hogy csak egy ki
                  nem mondott szón múlott, hogy a szerelem végre mindkettőjükbe proklamálódjék. De
                  Lili csak akkor tudta meg, hogy ez a barátság, szolidaritás, respektus, részvét és
                  önmagáért való jóság, amit a doktor iránt érez, egész lényét betölti, amikor Kuncz
                  bejelentés nélkül eltűnt.</p>
               <p>Délután lement a negyedik emeletre, becsengetett, de senki sem nyitott ajtót.
                  Először azt hitte, hogy még nem ért vissza a vendéglőből, ahol ebédelni szokott és
                  félóra mulva ismét becsengetett. Öt napon keresztül mindig azzal a reménnyel
                  szaladt le, hogy végre otthon találja. Növekvő ijedelem fogta el. A doktor
                  megszökött - állapította meg - és álmatlan éjszakáin ezerszer tette fel a kérdést:
                  hát neki következetesen ez a sorsa, senki sem marad meg mellette? Sem vőlegény,
                  sem barát? Micsoda ember lehet ő, aki nem tud megtartani senkit? Micsoda nő,
                  akiről csak így szó nélkül leválik minden férfi? Ő tudja, hogy a doktor nagy
                  zavarban van és az életéről, jövőjéről, a tudományáról van szó, ami biztosan
                  fontosabb neki! De annyit csak megérdemelt volna, hogy elbúcsúzzék tőle, ha
                  elutazik? Mert biztos, hogy végkép elutazott. Akadt közben valamelyes megoldás:
                  hiszen folyton levelezett, mindig választ várt valahonnan. De nyugodtan
                  elbúcsúzhatott volna, hiszen csak barátok voltak... Ő minden jót kívánt volna neki
                  az új élethez - ennyi lett volna az egész.</p>
               <p>A lélegzetelakasztó, szívdobogtató, álmatlan kínlódás, az üresség és
                  reménytelenség, ami ellepte, kezdett hasonlítani ahhoz a boldogtalansághoz, amiből
                  egyszer már kikecmergett... Ebben a negatív formában tudta meg végre, hogy szereti
                  a doktort. Céltalanul szereti, mert nem fűződnek hozzá tervei. Ments Isten, nem is
                  gondolt rá soha, hogy elvegye. Talán nem is menne hozzá... Ő tudja, hogy nem hozzá
                  való... és ez hamarosan kiderülne... Csak most rémítően hiányzik neki, a
                  látszólag közönyös, nem érzelmes, barátias beszélgetések hiányoznak... még az
                  injekciós tű kis, szúrós fájdalma is hiányzik. Nem, nem akart doktorné lenni. Úgy,
                  ahogy eddig volt, úgy is jó lett volna...</p>
               <p>A doktor eltűnése a családot is foglalkoztatta. Lángné élvezettel csepülte
                  Kunczot:</p>
               <p>- Na látod - mondta Lilinek, - mindig mondtam, hogy nem kell annyit lemászkálni
                  hozzá. Most aztán szó nélkül megugrott.</p>
               <p>- Miért ne utazott volna el? - védte Lili kétségbeesett zavarral. - Nem tartozik
                  nekem bejelenteni, hogy elutazik.</p>
               <p>- Egy rendes ember, aki mindennap érintkezik egy úrilánnyal, be szokta jelenteni,
                  ha elutazik.</p>
               <p>- De hiszen már egy hete nem kezelt! Ha még kapnám az injekciót, biztosan szólt
                  volna.</p>
               <p>- Jó, jó, de ebből csak az a tanulság - fejezte be Lángné, - hogy nekem mindig
                  igazam van.</p>
               <p>Lili önmaga vádjaival szemben is védte a doktort. Csakugyan: mért kellett volna
                  ünnepélyesen elbúcsúznia? Kije ő neki? Miről volt szó? Azt hitte, hogy együtt
                  fognak elutazni, legalább Brünnig, mert hiszen Lipcse felé Brünnön kell átutaznia.
                  Tizenhat órát együtt lettek volna a vonaton. Tizenhat óra - mióta ismerik egymást,
                  összesen nem voltak együtt ennyi ideig. A vonat megérkezik Brünnbe, Elemér várja
                  az állomáson, aztán a vonat elindul, a doktor még kinéz az ablakon, integet a
                  kezével, amíg a vonat el nem kanyarodik valami híd alatt... és vége! Talán soha
                  többé nem látták volna egymást. Lipcsében a doktor biztos elfelejtette volna.</p>
               <p>Most azt kell gondolni, hogy mindez már megtörtént, hogy a doktor tovább utazott
                  Brünnből.</p>
               <p>De nem tudott beletörődni ebbe a meg nem történt utazásba. Az ötödik napon
                  elszánta magát a reggeli bevásárlás után, mikor beszállt a liftbe, megkérdezte a
                  házmesternétől:</p>
               <p>- Nem tetszik tudni, Kuncz doktor hol van?</p>
               <p>- Nem tudom - felelt a házmesterné csodálkozva. - Hétfőn leadta a kulcsot, azt
                  mondta, hogy körülbelül öt napig elmarad.</p>
               <p>Ez a beszélgetés pénteken történt. Lili szombaton korán délelőtt megint csengetett
                  a doktor ajtaján. Csüggedten ment fel a lakásba és hozzáfogott a főzéshez. A
                  család már annyira napirendre tért a doktor szökése felett, hogy nem is ugratta
                  vele Lilit. Délután négy óra tájban a lány letörten az ablaknál ült az ebédlőben
                  és arra gondolt, hogy épen ilyen időtájt halt meg szegény papa. Ekkor csengettek.
                  Felállt és közönyösen indult ajtót nyitni.</p>
               <p>A küszöbön borostásan, füstösen, mosolyogva, útitáskáját lóbálta a doktor. Lili
                  elsápadt, előbb nem tudott szólni, aztán nagynehezen kinyögte:</p>
               <p>- Hol járt, az Istenért?</p>
               <p>A doktor belépett, becsukta maga mögött az ajtót. Egy önkéntelen mozdulatot tett
                  felé, mintha magához akarta volna kapni, de végül csak a kezét fogta meg hosszan,
                  szorosan és vidáman:</p>
               <p>- Úgy-e, már azt hitte, hogy elvesztem?</p>
            <milestone n="7" unit="startSubChapter"/>
               <p rend="head">7.</p>
               <p>Hajnalban, amikor a tépelődés végkép elcsigázta, Kuncz lecsavarta az
                  éjjeliszekrény-lámpát és aludni próbált. De a sötétben a fáradtság, amely szemeire
                  nehezedett és amelyet összetévesztett az álmossággal, elmúlt s negyedórányi
                  izzadt hánykolódás után újra felgyujtotta a villanyt. Az asztalon kétrét hajtva,
                  felbontatlan orvosi hetilap feküdt a borítékjában. Utánanyúlt, feltépte,
                  átlapozta. Semmi sem keltette fel az érdeklődését. Már el akarta hajítani a szoba
                  másik sarkába, amikor a hátsó borítékoldalon apróbetűs, hosszú hirdetésen akadt
                  meg a szeme.</p>
               <p>A hirdetés szerint Oroszországban, a Don-vidéken, Zemlanszkája és Rosztov között
                  új város épül, mely afféle adminisztratív centruma lesz a Donec-medencének. Itt
                  egyesítik a kultúrintézményeket, az újonnan épült vasutak innen ágaznak ki és a
                  csatorna innen tart a tenger felé. Már kész a világ egyik legnagyobb egészségügyi
                  intézménye, amely az Azovi-tenger partvidékének s a Dnyeper és a Dón közének
                  higiéniai központja lesz. Az orosz kormány a mammutklinika vezetőállásait
                  elsőrendű európai és amerikai szakemberekkel akarja betölteni. Jelentkezni a bécsi
                  és berlini követségeken lehet.</p>
               <p>Kuncz először napirendre tért a hirdetés fölött. Bár politikailag és
                  társadalomszemléletileg közönyös volt, Oroszországgal szemben felületes, de merev,
                  elutasító álláspontot foglalt el. Hogy mennyire nem volt számára reális,
                  bizonyítja, hogy legkalandosabb tervezgetései közben sem jutott eszébe. Jávát és
                  Libériát, a fekete világtájakat is inkább el tudta képzelni jövendő otthonául,
                  mint Oroszországot, a vörös földrészt.</p>
               <p>Nem volt polgár, legalább is ezt sokszor hangsúlyozta önmaga előtt; mint tudjuk,
                  volt egy elmélete az entellektüell osztálytalanságáról, de amit olvasott, hallott
                  a szovjetről: eszerint, ha etikailag és szociológiailag talált is volna mellette
                  tárgyilagos érveket, önmagát sohasem tudta volna elképzelni benne. Nem volt lázadó
                  természet, sőt birta a fegyelmet: Lipcsében is meglehetősen szigorú volt a
                  diszciplina, sokszor tizennégy órát is dolgozott egyhuzamban, de ez a fegyelem és
                  munka önként vállalt kötelezettség volt, nem durva kényszer, amelyen ferdeszemű
                  ázsiaiak őrködnek. Lehet, hogy a szovjet tiszteli a tudományos szabadságot, de
                  Lipcsében találkozott egy német orvossal, aki nemrég szökött haza Oroszországból.
                  Ez az orvos elmondta neki, hogy mindaddig, amíg nem élt Oroszországban,
                  egyáltalában nem érdekelték a közügyek, a politikai és szociális kérdések. Neki
                  mindegy volt: a császár, vagy Ebert, vagy Ruth Fischer, őt csak a vese
                  foglalkoztatta. A kievi egyetemi kórházban ő vezette a vesesebészeti-osztályt:
                  remekül megfizették, a klinika költségvetését ő szabta meg, annyi pénzt kapott a
                  munkájához amennyi jól esett; de egyszerre a világ minden veséjénél fontosabb volt
                  számára, hogy az ember nem mehet oda, ahová akar, nincs egy bár az egész városban,
                  nem lehet selyeminget kapni - csupa olyasmi, ami azelőtt egyáltalában nem
                  érdekelte. Egyszerre szabadságharcos és kéjenc lett az azelőtt politikailag
                  indifferens és szinte az aszkézisig szolid orvosból. Sem a fizetése, sem a
                  kitüntető bánásmód és tekintély nem tudta kárpótolni ezekért a
                  hiányérzésekért.</p>
               <p>Igen, valószínű, hogy minden valamirevaló entellektüell így reagálna, a légkör
                  kihozná belőle ezeket az önkéntelen igényeket, amelyek nem fontosak, nem személyes
                  ügyek, ha úgy ahogy, intézményesen kielégítik őket; de ha elfojtják őket, akkor
                  egyszerre kiderül róluk, hogy a különcnek fontosabbak a mániánál, a tudósnak
                  fontosabbak a tudománynál: hogy egyszerűen nem lehet nélkülük élni.</p>
               <p>Viszont ezzel szemben itt van a polgári társadalom, amelynek a szellemi és polgári
                  szabadság az alapja, az individualizmus az életformája. De ha a polgári társadalom
                  bajba kerül, akkor a szabadság és az egyéni önrendelkezés egyszerre átalakul az
                  egyén magárahagyottságává. Mindenki segítsen magán, ahogy tud! A polgári
                  társadalom annyira respektálja az egyén szabadságát, hogy az éhhalálába sem akar
                  beleavatkozni. A szovjet viszont cserébe az aszkétákra szabott létminimumért, amit
                  állítólag biztosít, csecsemőkorától haláláig, megvásárolta a jogot, hogy
                  beleavatkozzék mindenfajta egyéni életmegnyilvánulásba.</p>
               <p>Mi a jobb? Mit akar ő végeredményében? Dolgozni... és most kimondja nyiltan:
                  családot alapítani. Igen, ez a szerelem, amely ellen annyit védekezett, amelyet
                  olyan sokszor próbált dezillúzionálni, most már megingathatatlan tény és ennek a
                  szerelemnek le kellene vonni a konzekvenciáit. S be kell ismernie azt is, hogy
                  ezen a területen csakugyan polgár: nem tudna benne bujkáló, piszkos viszonnyal
                  kielégülni. Neki nevelésénél, ízlésénél, fantáziájánál vagy talán vérré vált
                  előítéleténél fogva éppen ezen az egyetlen egy területen kényszerűen
                  alkalmazkodnia kell a polgári társadalom törvényeihez: ő igenis házasságot akar
                  kötni azzal a nővel, akit szeret. A két polgári principiumhoz, a munkához és a
                  családalapításhoz ragaszkodik. Mindent megtett, hogy megvalósíthassa ezeket. Két
                  polgári világrészben: az Ó-ban és az Új-ban, sőt a fehérben és feketében keresett
                  egy munkahelyet és egy házat: egy lakást, ahol megalapíthatja az otthonát. Nem
                  rajta múlik, hogy nem sikerül...</p>
               <p>Felkelt az ágyból és fel és alá sétált a szobában. A paradoxon izgatta fel: íme,
                  ez a szovjet-hirdetés kínálja az egyetlen lehetőséget, hogy megtalálja a polgári
                  egzisztenciát és a polgári idillt. A polgári egzisztencia és idill azonban ott
                  kínálkozik, ahol már nincs polgárság. Most mit tegyen? Az utolsó lehetőségig
                  ragaszkodik atyái világához, az úgynevezett kultúrvilághoz: még csak nem is akar
                  benne hatalmat vagy rangot, vagyont szerezni. De mit tehet arról, ha ebben a
                  felfordult világban, a polgári társadalmon belül nem valósíthatja meg legpolgáribb
                  céljait? Most menjen a Don mellé proletárnak, hogy polgár lehessen?</p>
            <milestone n="8" unit="startSubChapter"/>
               <p rend="head">8.</p>
               <p>De mikor a zemlaszkájai szerződéssel a zsebében a bécsi gyorsvonatról egyenesen a
                  lányhoz szaladt, mint az orr-, fül- és gégeklinika vezetőfőorvosa s a rosztovi
                  egyetem reménybeli tanára, hirtelen ráeszmélt, hogy célhoz ért, de eltévedt, mert
                  más célhoz, mint amelyért tulajdonképpen az egész versenyfutás folyt. Rendben van,
                  most utazhat a Don mellé, már van munkahely, már van egzisztencia. Mehet egy
                  világba, ahol becsukódik mögötte a kapu, ahol olyan egyedül lesz, mint még sehol,
                  ahol egyelőre szinte el sem tudja képzelni, hogy az ég ég s a kakas ugyanúgy
                  kukorékul, mint másutt s ahol - még ha nem is élnének benne változatlanul a
                  beléje nevelt előítéletek és az olvasmányoktól és hallomásoktól táplált
                  gyanakvások - elképzelhetetlen önmegtagadásba, esetleg éhségbe és lerongyolódásba
                  kerülhet, amíg megszokja az életet, ha egyáltalában meg tudja szokni. Nem, sem
                  teste, sem lelke nem kívánja a szétesésében is érthetőbb, kezelhetőbb, mégis csak
                  testére szabottabb polgári társadalom helyett a kommunizmust; nem a világnézete,
                  társadalomszemlélete változott meg, hanem a világ és a társadalom tudta elviselni
                  a gondolatot, hogyha a lány elmegy, ő ittrekedjen... De most messzebb lesz tőle,
                  mint bármikor. Mert ebbe a kalandba, még ha a lány akarná is, nem viheti
                  magával...</p>
               <p>- Hol volt, az istenért? - rebegte a lány most már mosolyba enyhülő
                  ijedtséggel.</p>
               <p>- Bécsben! - felelt Kuncz. - Bocsásson meg, hogy nem búcsúztam el, de...</p>
               <p>- Többször kerestem a rendelőben - mondta a lány.</p>
               <p>- Talán megint valami baj volt?</p>
               <p>- Nem - mondta Lili csendesen.</p>
               <p>Kuncz ránézett nyitott, meleg szemekkel:</p>
               <p>- Nem akartam bejelenteni az utazást... már szinte nevetségessé váltam önmagam
                  előtt is. De most sikerült. El fog képedni, ha megmondom, hogy hova megyek.</p>
               <p>- Hova? - kérdezte Lili.</p>
               <p>- Oroszországba.</p>
               <p>Lili nem képedt el, hála a nők politikai és földrajzi tájékozatlanságának.
                  Oroszország és Brünn époly egzótikus és idegen volt neki, mint a Riviera, amelyről
                  alig hozott haza több élményt, mint amennyit egy utazási iroda plakátjai előtt
                  szerez az ácsorgó. Amit Oroszországról hallott, annyi, hogy ott elosztották a
                  pénzt egyenlő részre, senkinek sincs több, mint a másiknak. Sokat gyilkolnak,
                  éheznek, fáznak, szabadszerelem van, szabad magzatelhajtás. A szüzességet nem
                  ismerik és a gyermekeket az állam neveli. De őt most Kuncz érdekelte, nem
                  Oroszország. S mindegy, hogy Oroszország, vagy máshová megy, most csak attól
                  rémült meg, hogy végkép elszakadnak egymástól.</p>
               <p>- Mikor indul? - kérdezte csüggedten.</p>
               <p>- Maga mikor is utazik?</p>
               <p>- Szeptember hatodikán.</p>
               <p>- Nekem tizedikén kell Berlinben lennem. Szóval ez éppen jó. És körülbelül a hónap
                  végén indulok Moszkva felé.</p>
               <p>A lány sápadt volt, a szája remegett, de nem tudott szólni. A doktor több ízben
                  kinyitotta a száját, mintha mondani akart volna valamit, aztán mást gondolt,
                  elővett a zsebéből egy mappát.</p>
               <p>- Érdekli, hogy hova megyek?</p>
               <p>- Hogyne.</p>
               <p>Kuncz eddig a széken ült, most a lány mellé telepedett a díványra. A térdük
                  összeért, a művészi fotografiákból álló mappát kiteregette, hogy az egyik lapja a
                  lány ölébe ért. Magyarázni kezdett:</p>
               <p>- Ez az új klinika, látja? Úgy-e, furcsa épület? Egészen csupasz: dísztelen, nagy
                  síkok, semmi kő, csupa ablak. Ez itt egy kórterem... nem fehér falak, mert a fehér
                  nyugtalanítja a szemet. Világoskék és a lámpák is világoskékek. És minden kórterem
                  felett kinyitható tető. Ez itt egy műtőszoba a földszinten. A felszerelés... - és
                  végigmutogatta a mappát.</p>
               <p>A lány idegenkedve, szórakozottan nézte a képeket. Nem érdekelték. Más érdekelte
                  és féltékenyen hallgatta a doktor egyre növekvő orvosi lelkesedését, mert Kuncz
                  valóban el volt ragadtatva a tökéletességtől, amellyel a kórházat megépítették és
                  megszervezték.</p>
               <p>- Lehet, hogy pocsék világ - mondta - de kórházat tudnak építeni s úgy látszik,
                  törődnek a beteg emberrel.</p>
               <p>A mappa utolsó képe: orvosi lakások a Don mellett, a folyóra nyíló nagy
                  terraszokkal.</p>
               <p>Lili hirtelen előrehajolt, a szeme kifényesedett, az arcát elöntötte a pirosság.
                  Földszintes kis villák voltak az orvosi lakások, nem az új tárgyilagosság
                  stílusában építették őket. Népies, vidékies dekorációk a homlokzatokon, rácsos
                  kerítés és rácsos kapu a kis kertek előtt.</p>
               <p>Lili megismerte a házat. Nem volt ugyan hajszálra olyan, mint a dunaparti
                  Lakatos-ház, melyben Lajoskával akart lakni a madeirahímzés mögött, nem a Dunára,
                  csak a Donra nézett s mit tudja ő, milyen világban, ahol éhhalál van, állítólag
                  halomra gyilkolják az embereket; de mégis, ilyen házban talán ott is lehet
                  élni.</p>
               <p>- Úgy-e csinos? - kérdezte Kuncz.</p>
               <p>- Nagyon! - mondta a lány.</p>
               <p>- Hát... én itt fogok lakni. Persze, eleinte furcsa lesz.</p>
               <p>- Miért? - kérdezte Lili tettetett tárgyilagossággal. - Dolgozni fog, ismerősöket
                  szerez. Azért ott is bizonyára emberek az emberek.</p>
               <p>- Na igen - mondta Kuncz kedvetlenül. - De... nagyon egyedül leszek.</p>
               <p>- Eleinte - vitatkozott Lili szokatlanul élénken - aztán majd megszokja.</p>
               <p>- Nem tudom... nem olyan egyszerű. Voltak kint kollégáim, akik három hónap mulva
                  megszöktek.</p>
               <p>- Biztos, hogy megszokja majd - mondta Lili és szinte dédelgetve, megigézve
                  símogatta meg a képet. Szép kis ház.</p>
               <p>Kuncz becsukta a mappát és a székre tette. Most egymás mellett ültek a díványon,
                  egészen szorosan. A térdük nem mozdult, mintha még mindig rajta feküdne a mappa.
                  Egyikük sem szólt, mintha várták volna, hogy a másik kimondja, amit mindketten
                  mondani akarnak.</p>
               <p>- A fő, hogy együtt utazunk - szólalt meg végül a doktor.</p>
               <p>- Brünnig - szökött ki a lányból csendesen, lemondóan...</p>
               <p>Kuncz megfogta a kezét és sokáig nem szólt.</p>
               <p>- Brünnig mindenesetre - ismételte - de... ha akarja...</p>
               <p>Ránézett a lányra, akinek a mosolytól és a szeme sarkában megjelenő egyetlen csepp
                  könnytől kifényesedett az arca.</p>
               <p>- Na mi baj? - kérdezte.</p>
               <p>- Semmi - mondta a lány.</p>
               <p>Most már derülten néztek egymásra. A kezét nem eresztette el. Így ültek néhány
                  percig szótlanul. Kuncz átkarolta és magához húzta. Egy pillanatig őrült
                  felelőtlenségnek érezte, hogy nem tud lemondani róla, hogy önzően elviszi magával
                  a járatlan útra, amely mindennek alkalmasabb, mint nászútnak. De a lány a mellére
                  hajtotta a fejét és lehúnyt szemmel, úgy maradt sokáig. Olyan jól, olyan
                  otthonosan kezdte érezni magát, mint aki hosszú, kényelmetlen utazás után végre a
                  saját ágyában fekszik le.</p>
            <milestone n="9" unit="startSubChapter"/>
               <p rend="head">9.</p>
               <p>Lili még aznap este megmondta az anyjának, hogy a doktor felesége lesz. Lángné
                  percekig szótlanul bámult rá, aztán összecsapta a kezét.</p>
               <p>- Meg vagy bolondulva? Megkérte a kezedet?</p>
               <p>- Igen! - mondta Lili.</p>
               <p>- Egész határozottan?</p>
               <p>- Hogyne.</p>
               <p>- És te? Te mit mondtál neki?</p>
               <p>- Mit mondtam volna, mama?</p>
               <p>- Ide, az egyszobakonyhás rendelőbe?</p>
               <p>- Ide is mennék, mama, mert... - kezdte dacosan, de az anyja közbevágott:</p>
               <p>- Eh, marhaság! Egy ilyen udvari lyukba. És miből fogtok megélni?</p>
               <p>- Elutazunk, mama - mondta Lili.</p>
               <p>- Elutaztok? Hova? Mikor? Mire?</p>
               <p>- Berlinbe! Egy hét mulva.</p>
               <p>- És addigra elvesz? Vagy csak ugy?... házasság nélkül?</p>
               <p>- Dispenzációt kell kérni.</p>
               <p>- Dispenzációt? És mit csináltok Berlinben?</p>
               <p>A doktor szerint egyelőre nem kell megtudnia a családnak, hogy Oroszországba
                  költöznek és Lili most már néhány pillanatig nem tudja, mit válaszoljon.</p>
               <p>- És mire utaztok Berlinbe? Csak ugy luftra? Hogy képzeled ezt?</p>
               <p>- Nem! - mondta Lili. - Imrének van valamilyen állása.</p>
               <p>- Imrének, Imrének! - tört ki Lángné. - Egyszerre Imre lett ebből az alattomos,
                  bolyhos doktorból! Szóval ezért volt az injekciózás és a délelőtti flangérozás?
                  Azt hiszed, nem tudom? A hátam mögött csináltad, mintha már nem is lenne anyád,
                  mintha már engem is eltemettek volna szegény papa mellé - panaszkodott
                  érzelmesen.</p>
               <p>- De mama! - mondta Lili, aki szinte már lelkiismeretfurdalást érzett, hogy
                  kijátszotta az anyját - én is csak ma tudtam meg! Ma mondta meg, hogy...</p>
               <p>- És mit tudom én, hogy ki ez az ember? Mégis csak felelős vagyok érted! -
                  sápítozta Lángné. - Nekem nem mindegy, hogy ki veszi el a lányomat, pláne
                  idegenbe, külföldre. Persze, amit én akartam, az nem kellett. Te mindig
                  elkülönítetted magadat a családtól. Ezt a Hoffert, aki igazán neked való jó
                  külsejű, jómódú fiatalember, kiútáltad innen. Mialatt az ember el van foglalva a
                  munkával, te itt összebandlérozol egy idegennel, mit tudom én, kivel? Tudom, hogy
                  csak arról van szó, hogy azért is doktorné akarsz lenni... de tudod, mi egy
                  doktor? Most persze itthagy bennünket a kisasszony; szegény Vikinek kellett magát
                  feláldozni a családért. Hozzá kell mennie ehhez a jóravaló ökörhöz, mialatt a
                  kisasszony Berlinben fog parádézni!</p>
               <p>- De mama - védekezett Lili félig sírva - én szeretem a doktort. Te nem
                  ismered...</p>
               <p>- Nem szeretem az ilyen csendes, kimért, túlzottan korrekt embereket, ezekről
                  szokott a házasság után kiderülni, hogy... - aztán megrántotta a vállát. - De
                  mindegy, bánom is én. Egész életemet feláldoztam a gyerekeimért, ez a köszönet.
                  Elemér úgy bánt velem a temetésen, mint egy idegen... Igazi Láng-dolog... Mert az
                  én családomban a gyerekek imádták a szüleiket.</p>
               <p>Az arca borongós volt, Lili is elérzékenyült. E pillanatban elhitte neki, hogy
                  rossz gyereke az anyjának.</p>
               <p>- Hát mit csináljak, mama?</p>
               <p>- Csinálj, ami jólesik. De a saját felelősségedre. Na és? - mondta most a
                  mindennapi hangján - miben fogsz elmenni Berlinbe? Ebben a három vacak nyári
                  ruhában és a hat műselyem kombinéban? Nincs egy rongyod, amit felvehetsz. Egy hét
                  mulva férjhez akarsz menni és nincs egész harisnyád.</p>
               <p>- Talán majd... - rebegte Lili.</p>
               <p>- Igy van, ha a hátam mögött csinálod ezeket a dolgokat. Hogy képzeled? Most üljek
                  neki és kapkodjak össze valamit? És ha az a doktor feleségül akar venni, mért nem
                  tolja ide a képét és mért nem kér meg az anyádtól, ahogy rendes emberek
                  szokták?</p>
               <p>- Akar veled beszélni - mondta Lili, bár eddig eszükbe se jutott a formális
                  leánykérés.</p>
               <p>- Csak beszéljen - fenyegetődzött Lángné. - Én nem akadályozhatlak meg, hogy a
                  vesztedbe rohanj, nem kényszerítlek, nem is akarlak kényszeríteni, de majd
                  alaposan megmondom a véleményemet annak a doktornak.</p>
               <p>Vérig sértette a hiúságát, hogy ez mafla lány, ez a „lassú viz”, nélküle csinálta
                  meg ezt a partit. Ha már nem Hoffer-szerű ember, akiből az egész családnak haszna
                  van, akkor legalább az az asszonyi öröme lenne meg, hogy ő szőtte-fonta,
                  mesterkélte össze őket...</p>
            <milestone n="10" unit="startSubChapter"/>
               <p rend="head">10.</p>
               <p>De amikor Kuncz Lili kérésére másnap megjelent és önmagának komikus
                  ünnepélyességgel megkérte a lány kezét, Lángné már nem volt harcias, csak
                  méltóságteljes és fölényes.</p>
               <p>- Figyelmeztetem, doktor úr, ez még gyerek, egészen gyerek.</p>
               <p>- Tudom, nagyságos asszony, mindent tudok.</p>
               <p>- És muszáj maguknak egy hét alatt megesküdni?</p>
               <p>- Sajnos, muszáj, mert a szerződésem szerint, pontos időben Berlinben kell
                  lennem.</p>
               <p>- De nem engedhetem el a gyereket kelengye nélkül!</p>
               <p>- Nem fontos, ezen majd segítünk.</p>
               <p>- Megmondom őszintén, - mondta Lángné végül sóhajtva, - nehéz szívvel egyezem
                  bele. Hogy ezt is elengedjem idegenbe...? Egyik gyerekem már úgyis külföldön él,
                  most a másikat is elveszítsem?</p>
               <p>- Nyugodtan rám bízhatja.</p>
               <p>- Hát... ez ellen már úgyse lehet tenni. De mért ne maradhatnának maguk
                  Pesten?</p>
               <p>- Itt meglehetősen reménytelen helyzete van egy orvosnak. Többen vagyunk, mint
                  Bécsben. És különben is, amint mondtam, állásom van egy klinikán, ahol vezető
                  főorvos leszek.</p>
               <p>- Isten adja, hogy sikerüljön, - mondta Lángné hitetlenkedve. - Kedves családja
                  hol él? - kérdezte rokoni közeledéssel.</p>
               <p>- Itt Pesten. De most nincs itthon sem az anyám, sem a nővérem. Az anyám Erdélyben
                  nyaral egy rokonnál, a nővérem a tengernél van a férjével.</p>
               <p>- És mit szólnak majd ahhoz, hogy távollétükben megnősül?</p>
               <p>Kuncz mosolygott.</p>
               <p>- Hát... majd tudomásul veszik. Nem szólunk bele egymás dolgába.</p>
               <p>Lángné sóhajtott:</p>
               <p>- Istenem, persze, hogy nem. Egy mai szülő mindig csak utólag tudja meg.</p>
               <p>Kuncz inkább humorosan, mint bántóan reagált Lángné éppenséggel nem barátságos
                  magatartásán.</p>
               <p>- Ezen is átestünk, - mondta, amikor lement a rendelőbe, hogy a fekete kabát és
                  csíkos nadrág helyett felvegye a mindennapi zöld ruháját. - Még jól ütött ki a
                  dolog, mert megeshetett volna, hogy csókolóznia kellett volna Lángnéval, sőt,
                  esetleg a szenvedélyesen családias Korompay is egy rokoni csókot cuppantott volna
                  az arcára.</p>
               <p>De szerencsére, másnapra kiderült, hogy Korompay erősen helyteleníti Lili
                  házasságát.</p>
               <p>- Mire esküszik meg? Miből fogja eltartani? Éppen őt várják a külföldön. Szeretném
                  látni azt a szerződést. Egy információs irodához kellene fordulni, - hajtogatta
                  Lángné kedvét keresve, míg Viki rá nem szólt:</p>
               <p>- Ne beszéljen bele, Dezső. Nem maga a menyasszony.</p>
               <p>Korompay mosolyogva fordult felé:</p>
               <p>- Igaza van, én csak a vőlegény vagyok, a maga vőlegénye, - mondta émelygősen.</p>
               <p>Lángnéban győzött az anyai hiúság. Házivarrónőt rendelt a házmesterné révén és
                  gőzerővel varratni kezdte a staffirungot.</p>
            <milestone n="11" unit="startSubChapter"/>
               <p rend="head">11.</p>
               <p>Az utazás napjára tervezték a házasságot, maguk sem tudták, hogy egy nappal
                  hamarább házastársak lesznek. Reggel kilenckor elmentek a városházára a
                  dispenzációért. Tíz órára elkészültek az iratok, meg volt az engedély. Ekkor Kuncz
                  nevetve mondta:</p>
               <p>- Akár most meg lehetne csinálni.</p>
               <p>- A mama nélkül?</p>
               <p>- A mama megbocsát. Legalább elkerülnénk a felvonulást, a rumlit.</p>
               <p>- Ebben a ruhában?</p>
               <p>- Ez aztán igazán mindegy.</p>
               <p>Lili még mindig aggódott.</p>
               <p>- A mama rettenetesen meg lesz sértve.</p>
               <p>- Bízza csak rám a mamát. Nem mindegy, hogy ma vagy holnap?</p>
               <p>Lili nagy jókedve megcsappant, amikor a taxin a Csengery uccai előljáróság felé
                  hajtattak. Tudta, hogy a mamának még nagy tervei meghiusulásánál is nagyobb
                  sérelme, hogy nélküle, az ő játékai nélkül jött létre ez a szerelem és házasság és
                  ha most a házasságkötés aktusából is kihagyják, - ezt sohasem fogja megbocsátani.
                  De már megérkeztek az előljárósághoz s a doktor, mint aki fejébe vett egy heccet,
                  most végig akarta csinálni.</p>
               <p>Bementek az anyakönyvvezetőhöz, Kuncz elintézte, hogy soronkívül megesketik őket.
                  Csak a két tanu hiányzott. Az altiszt adta a tanácsot, hogy nézzen át az
                  adóhivatal előcsarnokába, ahol mindig sokan várakoznak, többnyire rendes
                  úriemberek. Lili még most is vonakodott, próbálta lebeszélni, de ő nevetve
                  csitítgatta:</p>
               <p>- Ugyan, hát nem mindegy, hogy kik a tanuk?</p>
               <p>Beléptek a váróterembe. Lili szégyenkezve és gyáván az ajtónál maradt, Kuncz
                  körüljárta a termet. A kályha mellett felfedezett egy intelligensarcú,
                  jólöltözött, idősebb férfit.</p>
               <p>Odalépett hozzá:</p>
               <p>- Bocsánat, - szólította meg - dr. Kuncz. Egy nagy szívességre szeretném
                  megkérni.</p>
               <p>Az idegen felállt, zavartan, szinte védekezve kérdezte:</p>
               <p>- Engem...?</p>
               <p>- Nekem itt esküvőm van a szomszédban és a tanuk elkéstek... illetve... az esküvő
                  idejét előbbre kellett hozni, mert délben feltétlenül el kell utaznunk... Lenne
                  szíves vállalni a tanuságot?</p>
               <p>- Kérem, - mondta zavartan az idegen -, itt adótárgyalás van. - Aztán
                  elmosolyodott. - De tessék várni, mingyárt megnézem, hogy melyik szám van
                  soron.</p>
               <p>Éppen akkor engedték be a 407-eset, az ő száma 429 volt.</p>
               <p>- Nem tart soká? - kérdezte.</p>
               <p>- Pár perc. És ha szabad kérnem, nincs uraságodnak valamilyen ismerőse másik
                  tanunak?</p>
               <p>Az idegen körülnézett, aztán egy kövér, mészároskülsejű férfit, aki az
                  ablakdeszkának támaszkodott, megszólított.</p>
               <p>- Bónis úr... van egy negyedóra ideje?</p>
               <p>- Miről van szó? - kérdezte a kövér.</p>
               <p>Kuncz neki is megmagyarázta.</p>
               <p>- Hát kérem, - nevetett a kövér -, hátha szerencsét hoz az adótárgyalás előtt.</p>
               <p>Az idegent Deutsch Jenőnek hívták, stukkó és tapétakereskedő, a kövért vitéz
                  Bónisnak, aki nemcsak hogy nem volt mészáros, de órás és ékszerész. Akkora kezei
                  voltak, hogy Kuncz nagy belső vidámságában folyton azon gondolkozott, hogyan fogja
                  meg ezekkel a nagy ujakkal az óra láthatatlan csavarait.</p>
               <p>A tanuk bókoltak a szép menyasszonynak, akit még ebben a tréfás hangulatban is
                  utólért a hagyományos meghatottság, az életreszóló lépés fontosságának
                  ünnepélyessége. Alig hallhatóan mondta ki az igen-t és szinte sértette, hogy
                  Kuncz nevetve, fölényesen vágja ki, mintha nem venné egészen komolyan a fogatlan,
                  kopasz úriembert a hirtelen magárakapott ferencjózsef-kabátban, a ferde
                  nemzetiszínű szalaggal a mellén. Gyerekkorában így néztek ki a Petőfi-szobornál a
                  negyvennyolcas honvédek.</p>
               <p>A tanuk gyorsan aláírták a jegyzőkönyvet és siettek vissza az adóhivatalba,
                  könyörögni, nehogy a közraktárakba szállítsák a bútoraikat és az
                  üzletberendezésüket. Kuncz karonfogta Lilit, aki félszegen botorkált mellette.
                  Kicsit csalódott volt: hát igazán, ennyi az egész? Ő most már asszony, ő most már
                  doktorné? Ő most már boldog?</p>
               <p>De amikor kilépett a kapun, az erjedő dinnye- és szurokszagú uccára s az emberek
                  összevissza szaladgáltak, mintegy pánikban, mintha mindenki valami bosszúszomjjal
                  rohanna valahová, vagy bekötött szemmel keresné, akivel összetartozik: egyszerre
                  tudatára eszmélt a változásnak. Nem ismerte Pestnek ezt a vidékét, sejtelme sem
                  volt, hogy merre kell elindulni az Akácfa ucca felé. A doktor karonfogta és
                  vezette. S ekkor tudta, hogy ettől a küszöbtől kezdve most már együtt mennek. A
                  doktor vezeti s ő mindig tudni fogja, merre kell menni és mit kell csinálni.
                  Hirtelen nagyon vidám lett és nagyon nyugodt. Lépést váltott, mint a katona, aki
                  elvétette a tempót, mert bele akart illeszkedni a doktor ütemébe.</p>
               <p>- Hát ezen aránylag könnyen túlestünk, - mondta a doktor nevetve és ő is bement a
                  játékos katonásdiba, verte az aszfaltot a sárgaráncos amerikai cipőjével most
                  vígan meneteltek a szennyes Dob uccán, hogy mindenki utánuk nézett. Egy öreg
                  tincses zsidó patriarcha feddőn nézett rájuk, neveletlen nyiltságukért: nem
                  tudhatta, hogy éppen negyedóra előtt hódoltak egy félig hűdött bürokrata és két
                  keserű adófizető közreműködésével a polgári házasság szentségének. A Körút sarkán
                  Liliben már végkép szétoszlott az árnyék, mely a házasságkötési aktus gépiessége,
                  szinte parodisztikus komolytalansága miatt ráborult: most már tudta, hogy az
                  egészben az a fontos, hogy így együtt mennek, egyfelé, egy ütemben s ezt senki sem
                  zavarhatja meg, legfeljebb ők maguk. Trapp, trapp, - paskolták a cipőjükkel az
                  aszfaltot, de mikor elhaladtak Korompay drogériája előtt, Lili hirtelen elernyedt.
                  Hátha a doktor rájön, hogy tévedett? Hátha csalódni fog benne mindenképpen? Hiszen
                  neki ma este... vagy holnap este... viszonya lesz a férjével... vagy hogy is
                  mondják ezt a házasságban. Most ez következik. Ettől a gondolattól egyszerre
                  közelebb szorult a doktorhoz, de a következő pillanatban már el is húzódott
                  tőle.</p>
               <p>- Na mi baj? - kérdezte Koncz nyugtalanul.</p>
               <p>- Semmi, - felelte Lili, - de a tekintete elárulta a szorongását.</p>
               <p>- Még mindig fél a szemrehányástól?</p>
               <p>- Nem... csak...</p>
               <p>- Ugyan!</p>
               <p>Nem, Lili már nem félt otthoni jelenetektől, mamától: hiszen már itt van otthon, a
                  karján, akár itt az uccán is, mindenütt, ahová a doktor vezeti... Oroszországban,
                  ahol állítólag mindenkit megölnek, de ahol olyan bájos kis házak is vannak. Nem,
                  nem erről van szó... De most tolakodva felmerült előtte Hoffer képe a
                  gyárirodából. A feldúlt, izzadt léggömb, amelytől akkor úgy megrémült. Ezt a képet
                  elhesegette, de az emlékezés tapintatlansága most multjának egy olyan mozzanatát
                  vetítette elé, amely abban a pillanatban, amikor átélte, szinte kiesett belőle.
                  Egyszer, még szépségkirálynőválasztás előtt, a strandon elment Lajoska kabinja
                  mellett. A kabin ajtaja félig nyitva volt, ő önkéntelenül benézett, mert már
                  fürdés után voltak, együtt akartak hazamenni s ő azt hitte, hogy Lajoska már
                  felöltözött. Csak egy másodpercig nézett be és már el is kapta a fejét. Lajoska
                  háttal állt a tükör felé fordulva, éppen a nyakkendőjét kötötte. A felsőruha még
                  nem volt rajta, csak a cipő, a harisnya, a rövid alsónadrág és az ing. Ő elszaladt
                  s az egészből most csak az a V-betű maradt meg, amelyben a fuszekli az alsónadrág
                  között a kékselyem harisnyakötő a csupasz lábszárába mélyedt.</p>
            <milestone n="12" unit="startSubChapter"/>
               <p rend="head">12.</p>
               <p>A berlini gyors este kilenc órakor indul a Keletiről. Kuncz még hazafelé menet
                  megrendelte a hálófülkét. Most ott állnak a perrónon, Lili szürke utikosztümben,
                  kötött kék sapkában, virággal a kezében, Kuncz baszkbaréttal a fején, ujságokkal a
                  hóna alatt. A virágot Korompay hozta Lilinek, mert Korompay akkor is tudja, mi
                  illik, amikor mások nem tudják. Ő nem helyeselte, most sem helyesli ezt a
                  házasságot, így vaktában, napok alatt hozzámenni valakihez, anélkül, hogy
                  megismerhetnék egymást s csak így nekiszaladni a világnak s teljes mértékben
                  osztja Lángné ingerült, feloldhatatlan ellenkezését. De mindegy: a nászutazó
                  sógornőnek virág jár... annak ellenére, hogy ha már férjhez ment, elemi
                  kötelessége lett volna legalább felkérni házassági tanunak. Lángné is vérig van
                  sértve: Most már duplán, mert még arra sem tartották érdemesnek, hogy meghívják az
                  esküvőre s csak azért is doktor úrnak szólítja a vejét. Legszívesebben ki se jött
                  volna, de ezt mégsem tehette meg a lányával. Viki jóindulatú közönnyel szemléli
                  őket, eltréfál a doktorral, aki őszintén mulat rajta, de őszintén örül is, hogy ez
                  a mulatság már csupán néhány percig tart. Viki belül kicsit elkeseredett: nem, a
                  doktor nem tetszik neki, szolíd, jelentéktelen, éppen Lilinek való. De milyen jó
                  nekik, hogy elmehetnek a nagyvilágba! Ő például még nem látott belülről hálókocsit
                  sem.</p>
               <p>Ezt ki is mondja hangosan, mire Kuncz felajánlja neki, hogy felkíséri a fülkébe.
                  Korompay is velük tart. Lili most egyedül marad az anyjával.</p>
               <p>Lángné még mindig sértődötten, de elérzékenyülten mondja:</p>
               <p>- Nem is volt időm, hogy beszéljek veled, pedig egy anyának kötelessége
                  ilyenkor...</p>
               <p>Lili bíborvörös lesz, elhárító mozdulattal felemeli a kezét.</p>
               <p>- Mindent a hátam mögött csináltál, hogy nem jutottam hozzá, hogy megmondjam
                  neked... egy asszonynak tudni kell bizonyos dolgokat és...</p>
               <p>De a kalauz most sípol, a hordárok rohannak, a mozdony pöfékelni kezdett. A
                  fülsiketítő zajban elvesznek Lángné szavai.</p>
               <p>- Beszállni - ordítják a kalauzok, Lili gyorsan átöleli az anyját, két arcán
                  megcsókolja és riadtan, mint aki fél, hogy lemarad, a lépcső felé szalad. Viki és
                  Korompay lefelé bugdácsolnak a lépcsőn, Kuncz lehajol, nyujtja a kezét Lilinek,
                  aki fürgén felugrik. Aztán Kuncz leereszti a folyosó egyik ablakát és Lili
                  mosolyogva, kipirultan kihajolt. Egy pillanatra eszébe jut, mikor megérkeztek a
                  déli-vasuti állomásra, ugyanígy állt az ablakban, komoran, fáradtan és az anyja
                  folyton a fülébe sziszegte: mosolyogj, te szerencsétlen! Most mosolyog, nem is
                  tudna komoly, szomorú arcot vágni. A hátamögött áll a férje, a karjával átível a
                  vállán, a kesztyűs kezével az ablak rézrúdját markolja meg. Lángné szorosan a
                  kocsi mellé és csak ennyit mondott:</p>
               <p>- Vigyázz magadra!</p>
               <p>Aztán ajtócsapkodás, sistergés, fütty, az árusok mégegyszer utoljára harsány
                  hangon próbálják felébreszteni a vásárlókedvet: a vonat elindul.</p>
               <p>Lili integet, amíg a perron el nem tűnik. Lángék még ott maradnak a perrónon,
                  néhány pillanatig szótlanul ácsorognak. Lángné hirtelen felkapja a fejét. Egy
                  nyurga, elegáns, fekete nő karonfogva megy el mellettük egy börberyruhás, idősebb,
                  rosszkedvü férfivel és ezt mondja:</p>
               <p>- Tudod ki volt ez?</p>
               <p>- Nem, - felel a férfi szórakozottan.</p>
               <p>- A tavalyi szépségkirálynő.</p>
               <p>- Annyi baj legyen, - felelt a férfi.</p>
               <p>Lángné sértődötten elfordítja a fejét, Viki röhög.</p>
               <p>- Ne röhögj! - förmed rá Lángné keményen, mire a lány elhallgat és Korompay
                  idegesen mozgatja a nyakát a gallérban. A pályaudvar kijáratánál újabb
                  kellemetlenség támad: kiderül, hogy Lángné a nagy izgalomban elvesztette a
                  perrónjegyét. Másodszor is meg kell fizetni.</p>
            <milestone n="13" unit="startSubChapter"/>
               <p rend="head">13.</p>
               <p>Kuncz szorosan Lili mögött állt, amíg a perrón el nem tűnt. A lány egy darabig még
                  kibámult, amíg el nem merültek a lámpák és a vonat bele nem szaladt a sötétbe. A
                  doktor kinyitotta a fülke ajtaját és a lány belépett. Levetette a kosztümkabátját
                  és a kalapját, idegenkedve körülnézett. - Kuncz leült az alsó ágyra, ahol majd
                  Lili fog aludni, megfogta a két kezét és gyengéden leültette maga mellé. Aztán
                  átfogta és hosszan megcsókolta. A lány úgy érezte, hogy a vonat megállt, vagy a
                  levegőben repül, minden zörej, minden ellenállás nélkül.</p>
               <p>Most a doktor felállt.</p>
               <p>- Látod, ugye mégis együtt utazunk? - mondta.</p>
               <p>A lány is felállt és a doktor a két vállára tette a kezét.</p>
               <p>- Sohasem hittem volna, nem is lehet ezt elhinni, - rebegte a lány szédülten.</p>
               <p>A doktor most nyers, leplezetlen közvetlenséggel, mint aki a sajátjával bánik,
                  magához kapta és megpaskolta a fenekét, mint egy gyereket.</p>
               <p>- Most már elhiszed?</p>
               <p>A lány vérvörös lett és nevetve elfordult.</p>
               <p>- Na, - mondta a doktor nyújtózva -, én most kimegyek a folyosóra, amíg
                  levetkőzöl.</p>
               <p>A lány egy pillanatig bizonytalanul nézett körül. De a doktor józan hangja
                  megnyugtatta.</p>
               <p>- Itt a bőröndkulcsom, - mondta, - leszel szíves kivenni a pizsamámat... a
                  toalettszerek abban a kis neszesszerben vannak és az ingek fölött van egy könyv,
                  amit éppen most olvasok, azt is kiveheted.</p>
               <p>Lili átvette a kulcsot. A doktor ránevetett és kiment.</p>
               <p>A folyosón nem volt senki. Kuncz a sötét ablaknak támasztotta az arcát és
                  gondolkozott.</p>
               <p>Különös dolog: ő most férj, rendes, polgári férj, a szépségkirálynő férje.
                  Ártatlan, szűz feleséget visz oda, ahol a szűzesség elavult polgári babona. A
                  szabályos polgári házasságot kötött egy szűzlánnyal, ahogy elő van írva. Megtette
                  a kötelességét a törvénnyel és az erkölccsel szemben. S ez a szépségkirálynő is,
                  akit ott, ahol a nemi kizárólagosság az erkölcs, sőt a társadalom alapja, azért
                  állítottak ki a világ férfiai elé, hogy minél többen megkívánják és megvegyék,
                  megvédte magát még az anyja ellen is, - megőrizte magát neki, a tisztességes
                  fiatalembernek, aki Isten és az emberek előtt magáévá teszi. Mindketten mintaképei
                  a polgári tisztességnek. Ő dolgozni akar, sőt többet: alkotni, sőt segíteni akart
                  rajtuk, az embereken, a polgárokon. Mindketten erényes emberek, az utolsó
                  pillanatig, az utolsó szabályig betartottak mindent, amit az iskolakönyv és a hit-
                  és erkölcstan előír. Volt keresztény is, megpróbált zsidó is lenni, de ez sem
                  használt. Ő, ha tiltakozik is polgári mivolta ellen, mégis többé-kevésbé ide
                  tartozott. S hogy mennyire tele van, szinte vérévé vált polgári konvenciókkal,
                  bizonyítja, hogy, bár, kinevette a házasságkötési aktust, nélküle mégsem tartotta
                  volna teljesnek, véglegesnek, megnyugtatónak az együttélésüket. S például a
                  legnagyobb megértéssel viseltetik a nők nemi szabadsága iránt, de összedőlne
                  benne minden, ha most kiderülne, hogy a lány előtte már volt valakié.</p>
               <p>Szóval, ő igazán nem túlságosan alkalmas arra, hogy kiszaladjon ebből a világból a
                  másikba, ahol homlokegyenest ellentétes elvek, fogalmak, szokások uralkodnak.
                  Tulajdonképpen rosszhiszemű volt, amikor aláírta Bécsben a szerződést, mert
                  nemcsak hogy nem hiszi, hogy a kommunizmus különb életet és embert teremt, de tele
                  van vele szemben ellenszenvvel és aggodalommal! De mit csináljon, ha az egész
                  világon nem kap másutt „munkát, kenyeret” - ahogyan az uccán a tüntetők kiabálni
                  szokták - és egy otthont, ahová ezt az ösztönösen, kiolthatatlanul kispolgári,
                  érzelmes, családias kis feleséget, akinek rózsaszín mellére most oda lehetne
                  festeni egy csámcsogó gyerekszájat, - elvihetné.</p>
               <p>Ő szeretett volna itt maradni... még most is hazárd könnyelműségnek,
                  felelőtlenségnek érzi, hogy ezt a kisvárosi, édes, fehér szűzet vaktában beleviszi
                  a robajos vörös világba. Meg is mondta neki, - de a lány bárhova el akar menni
                  vele... Mennyivel jobb lenne itt maradni vele, akár egy kis falúban...! De ha
                  egyszer még a polgári otthon-ideát, a kertes házat is csak ott találják meg, ahol
                  már nincs polgár.</p>
               <p>Különös világ, amelyet azért kell elárulni, hogy az ember hű maradhasson
                  hozzá.</p>
               <p>A vonat időnkint megállt és tovább rohant, s ő érezte, ahogy oldozódnak a szálak,
                  amelyek még ide kötötték. Az anyja, a nővére - ő jó fiú, jó testvér, szeretettel
                  gondol rájuk, de ez a szeretet sajnos, nem segíthet egyikükön sem, ennek a
                  szeretetnek nincs szüksége közelségre, együttműködésre. Az ajtó mögött van, akivel
                  most már összetartozik, - még ma is megmagyarázhatatlanul, de nem is fontos, hogy
                  meg lehessen magyarázni. Mert ez az összetartozás éppen azért megmagyarázhatatlan,
                  mert végzetszerű, mert magától értetődő különben is, ha azért rohan neki egy
                  kiismerhetetlen ellenszenves, esetleg halálos kalandnak, csakhogy mindig vele
                  maradhasson, - akkor bizonyára ő a legfontosabb neki a világon.</p>
               <p>Komáromnál csak a külföldi valuták érdekelték a fináncokat. Nála nem volt több,
                  mint amennyit a rendelet engedélyez; ő majd Berlinben kap előleget a követségen. A
                  vonat elindult, átcsorgott a vasúti hídon, Kuncz megfordult és lassan lenyomta a
                  kilincset. A fülkében sötét volt, a doktor tapogatózva kereste a kapcsolót, de nem
                  találta.</p>
               <p>- Alszol? - kérdezte.</p>
               <p>A lány néhány másodpercig nem felelt.</p>
               <p>- Nem, - mondta csöndesen.</p>
               <p>A doktor halkan nevetett és a sötétben vetkőzni kezdett.</p>
             
            </div>
         </div>
         <div>
            <head>
               III. Mimi
            </head>
            <milestone n="1" unit="startSubChapter"/>
               <p rend="head">1.</p>
               <p>Szeptember utolsó vasárnapja, megint nyári meleg kéthetes lucskos ősz után, csak a
                  fákat koppasztotta meg a szél és az eső. Délután kimennek az ügetőre, Lángné
                  ezúttal először életében, ötvenedik születésnapja tiszteletére. A születésnap
                  tulajdonképpen szerdára esett, de elhatározták, hogy csak vasárnap fogják
                  megünnepelni, amikor ráérnek, családi ebéd keretében. Az ebédre egyébként csak
                  Albert hivatalos. Gordont csupán feketére invitálták meg, mert most már nem
                  akarják túlságosan a házhoz szoktatni. Korompay reggel korán megcsókolta az alvást
                  tettető Vikit és a helyi vonattal kiutazott Pécelre, meglátogatni a beteg
                  asszonyt. Mert ő továbbra is jó barátja, nem hagyja el, minden második vasárnap
                  délelőttjét vele tölti. Már negyedik hete lakik a Láng-lakásban. Lili
                  férjhezmenetele után a mindig praktikus mamának jutott eszébe, hogy meg lehet
                  takarítani a drága hotelszámlát. A válóper október 7-én úgyis meglesz - a pár nap
                  igazán nem számít. Korompay a lányszobában aludt, Viki Lili díványán az ebédlőben,
                  de a nász harmadik este már beteljesedett. Korompay önmegtagadása csődöt mondott a
                  közelségen s a lány is okosabbnak tartotta, ha hirtelen hevületében enged neki,
                  amikor nincs lélekjelenléte a részletek érzékeléséhez, mint ha megvárja a
                  hivatalos nászéjszakát, amelynek az ártatlanság és nem az odaadás az attrakciója.
                  Szóval, okosabb volt pillanatnyilag átesni az ügyön, ahogy Korompay mondta - egy
                  önfeledt pillanatban. - Csakugyan, a hálás, boldog áradozása bizonyítja, hogy nem
                  merült fel benne a legparányibb kétely sem...</p>
               <p>Viki gyorsan beleszokott a feleség szerepébe, az emóció nélkül való odaadásba s
                  nem is éjszaka, hanem nappal érezte Korompay jelenlétének terhét. S nem is az
                  üzletben, ahol már kő kövön nem maradt; mert kőművesek, asztalosok, mázolók és
                  műszerészek párhuzamosan dolgoztak, hogy a nagy mű a szezón kezdetére elkészüljön.
                  De fojtogató volt az otthoni vacsorákon és ha kettesben kimentek valahova a
                  zöldbe: folyton kotyogott és ő nem tudott odafigyelni. Lángné is sokszor alig
                  tudta tűrtőztetni magát, hogy ki ne törjön. Ez az émelygős, patétikus hang, mintha
                  mindig mást mondana, mint amit érez, hízelegne, vagy leplezne valamit: holott
                  valószínűen őszintén boldog köztük. A drogériában nincs baj, ott az asszony már
                  ugyanúgy uralkodott, mint régen a Nádor uccában. Megjöttek a gépek, az
                  apróhirdetésre naponkint tucatjával jelentkeztek a kozmetikusok. Őt reggeltől
                  estig elfoglalják a tárgyalások és az organizálás, - alig látja Korompayt, aki
                  segéddé degradálódott a saját boltjában, mint valamikor Láng Ede a
                  fűszerüzletben.</p>
               <p>Kicsit aggasztotta ugyan Korompayt, hogy 18 százalékos kamatot kell fizetni az
                  adósságok után s egyébként is, az őszi szezón sehogysem akar megindulni. Az adóval
                  is jobban szorongatták, bár Lángné elvarázsolta a forgalmiadóellenőrt, aki most
                  udvariasabb, mint azelőtt. S a végrehajtó, akivel régebben majdnem ölre ment, most
                  barátságos és inkább rábeszélő, mint fenyegető. Mindez a mama diplomáciai sikere.
                  S aztán Lángné optimizmusa is elzsongította. Igaz: hogy most rosszul megy, de meg
                  kell várni a kozmetikát; - bombaüzlet lesz! Hát ő megvárja... és különben is, most
                  a mézesheteit éli, ráér foglalkozni ezekkel a sivár dolgokkal, az esküvő után.
                  Majd ha visszajönnek Bécsből, ahol egy hetet fognak tölteni. Mert most... micsoda
                  nő! micsoda temperamentum! - és csettint az ujjával.</p>
               <p>Ugyanekkor azonban nem feledkezik meg arról sem, mivel tartozik a nőnek, akivel
                  tizennyolc évig akárhogy is, jóban-rosszban együtt élt. El kell ismernie, hogy
                  végül nobilisan viselkedett. Belement mindenbe, beleegyezett a válásba. Kétszáz
                  pengő helyett ugyan kétszázötven pengőt csikart ki, de ezt is meg lehet érteni:
                  végül is nem halhat éhen. Most, utólag megérti a gonoszkodását is. Egyrészt beteg,
                  másrészt nagyon ragaszkodott hozzá, nagyon is szerethette...</p>
               <p>Mikor nagynehezen akadozva előadta: „hogy ő világéletében melegszívű ember volt és
                  most is kötelességének tartja, hogy egyszer-egyszer megnézze, mi van az
                  asszonnyal, aki tizennyolc évig mégis a nevét viselte”, - anya és lánya szinte
                  egyszerre vágta, rá:</p>
               <p>- Dehát természetes! Csak menjen ki.</p>
               <p>Különös jókedvük kerekedett, amikor az első vasárnap délelőttöt nélküle töltötték.
                  Korompay most másodízben látogatja meg az asszonyt. Az első vizit az asszony
                  viharos sírásával kezdődött, majd, mikor csillapítani próbálta, a sírást
                  mosdatlanszájú vádak követték, régi, szégyenletes emlékek felkavarása, Korompay
                  már megbánta, hogy hallgatott szivére. De mikor megkondult a harang, beharangoztak
                  a misére, az asszony elcsitult, gyorsan átöltözött s ő elkísérte a templomba. Mise
                  után, mintha kicserélték volna, melankólikusan, de nyugodtan elbeszélgetett.
                  Vonatindulásig sétáltak a villa kertjében. Végül talán csókkal váltak volna el, ha
                  az asszony hirtelen nem követeli tőle, hogy javíttassa meg a kályhákat, mert
                  kiégett belőlük a chamotte.</p>
               <p>- De lelkem, - mondta Korompay - abból a kétszázötven pengőből erre csak
                  futja?!</p>
               <p>- Te egy komplett házat igértél nekem, - mondta sziszegve - és én nem lakhatom
                  olyan házban, amelyikben télen meg kell fagyni!</p>
               <p>- Majd a jövő héten beszélünk, - búcsúzott Korompay, mert szerencsére befutott a
                  vonat.</p>
               <p>A második látogatás pontosan ugyanígy pergett le. Az asszony ismét vehemens
                  sírással kezdte, hogy mise után végül borongós őszi hangulatban megenyhüljön. A
                  pályaudvaron hosszú vita után sikerült elintézni a kályhakérdést, - ahogy Korompay
                  mondta: fifti-fifti-alapon. A fele költség őt, a fele költség az asszonyt terheli.
                  Tiszta lelkiismerettel indult hazafelé. Boldog izgalommal szállt le a vonatról, de
                  mint mindig, amikor az akácfauccai lakás felé tartott, volt benne egy kis
                  szorongás, egy kis kényelmetlen is. Valahogy ő sem érezhette magát egészen jól az
                  Akácfa uccában, de ezt sohasem akarta, merte tudomásul venni. A Nyugati előtt vett
                  egy csokor rózsát születésnapi bukétának s úgy állított be a házba, mintegy
                  háztűznéző a Folies Capriceban. Mimi, a pincs ünnepi kék szalaggal a nyakán,
                  virgoncan körülugatta. Most már megszerette ezt a kutyát - mióta Viki szobájában
                  alszik, minden reggel berohan, felugrik az ágyára és megnyalja a szemét. Még
                  mindig csak utólag fedezi fel a tévedést - egy pillanatra meghökken a bajszától -
                  de aztán úgy tesz, mint aki ezt gondolja: ha már egyszer itt vagyok, kiörülöm,
                  kihízelgem magam. Csak akkor ront be Vikihez, amikor ő felkel és kinyitja előtte
                  az ebédlőajtót. Ekkor beront, megkergül, percekig pereg a díván előtt, farka körül
                  a boldogságtól.</p>
               <p>- Na gyere ide, na gyere ide! - motyogja a kutyának és csettint az ujjával. A
                  kutya felszökik és el akarja kapni a kezét. Igy érnek be a konyhába, ahol Viki az
                  újonnan alkalmazott mindenesnek segít az ünnepi ebéd elkészítésében. Nagy kék
                  kötény van a bordó szövetkosztümje előtt: új ruha, az ügetőn fogja felszentelni.
                  Korompay meg akarja csókolni a nyakát, de a lány anélkül, hogy hátranézne, a
                  vállával eltolja magától.</p>
               <p>- Menjen innen, tele lesz zsírral! És vigye be a kutyát a konyhából, mert itt
                  folyton zabál! Már úgyis olyan kövér, mint egy hordó.</p>
               <p>Korompay komikus ijedséggel kihátrál, maga előtt tereli a kutyát az ebédlőbe. Mimi
                  már az ajtóban támadó ugatásba kezd. Korompay először a pompás ananászt pillantja
                  meg az asztal közepén, majd észreveszi Albertet, aki a lábát felhúzta a díványra,
                  mert a kutya belekapott. Úgy látszik, Mimi a szegény Láng Ede iránt érzett
                  ellenszenvet átvitte Albertre. Lángné, aki éppen a poharakat rakja ki a
                  kredencből, pattogva kergeti át a lányszobába. Mikor visszatér, egyenesen Korompay
                  karjába szalad:</p>
               <p>- Isten éltesse sokáig mama, - lelkendezi a droguista lágyan és átöleli,
                  megcsókolja Lángnét.</p>
               <p>- Százhúsz évig! - dupláz rá Albert.</p>
               <p>Lángné kibontakozik az ölelésből.</p>
               <p>- Na, ezek igazán szép rózsák, - mondja elismerően és elindul, hogy a lányszobából
                  áthozzon egy vázát. Mikor az ajtót kinyitja, a kutya be akar szökni a szobába, de
                  egy rúgással visszariasztja.</p>
               <p>- Na, hogy mulatott? - kérdi, miközben a rózsás vázát az asztal közepére
                  teszi.</p>
               <p>- Ahogy már ott mulatni lehet! - feleli Korompay tulzott fanyarsággal.</p>
               <p>- Na, na! Megint volt misén?</p>
               <p>- Igen! - de látszik, hogy kínosan érinti, hogy Lángné szinte gúnyosan érdeklődik
                  a mise iránt. Egymás vallási ügyeibe nem illik beleavatkozni. Ezt jobb elkerülni,
                  különösen a zsidóknak. Különben is el akarja terelni a beszélgetést a péceli
                  látogatásról és az öreghez fordul.</p>
               <p>- Maga is kijön velünk az ügetőre, Albert bácsi? - kérdi fölényes
                  jóindulattal.</p>
               <p>- Ha kivisznek?</p>
               <p>- Volt már ügetőn?</p>
               <p>- Majd éppen ő nem volt, - szól Lángné, miközben kirakja az evőeszközöket és a
                  szalvétákat. - Már harminc év előtt minden pénzét a lovakon vesztette el!</p>
               <p>- Látja, én lóversenyre nem teszem be a lábamat, - mondta Korompay.</p>
               <p>- Miért?</p>
               <p>- Elsősorban nem érdekel. Az igazi szolid lósport a trapp. Ott nincs
                  összebeszélés, lefekvés, doping, ott nem csalnak, mint a gyepen. Másodsorban, - és
                  huncutul nevet - egyszer, még segédkoromban, az utolsó vasamat elvesztettem egy
                  olasz lovon és akkor megesküdtem a templomban, hogy nem teszem be többet a lábamat
                  a lóversenyre. A következő vasárnap kimentem az ügetőre, mert... ugy-e én csak azt
                  fogadtam meg, hogy lóversenyre nem megyek? Ügető és lóverseny mégsem ugyanaz?</p>
               <p>- Remek! - vigyorgott Albert.</p>
               <p>- Nagy mester maga, Dezső! - nevet Lángné erőltetetten, elnézően.</p>
               <p>- Hát így lettem én ügető-törzsvendég. Jobb időkben még lovaim is voltak.</p>
               <p>- Hogy hívták a lovait? - kérdezte Albert hozzáértően.</p>
               <p>- Mókus és Priscilla.</p>
               <p>Albert a fejéhez kapott:</p>
               <p>- Ejnye, ha tudtam volna! Ez a Priscilla... ugye fekete mén volt, a farán egy
                  fehér folttal?</p>
               <p>- Igen.</p>
               <p>- Hét év előtt egyszer elvesztettem rajta a lábravalómat is.</p>
               <p>Ujabb nevetés. De Lángné már únta a lovakat, kiment előlük a konyhába, hogy az
                  ebéd után nézzen. Korompay és Albert most belemelegedtek a lósportba. A droguista
                  elővett a zsebéből egy turfprogramot és szenvedélyesen tanulmányozni kezdték.
                  Végre Viki is megjelent az ajtóban, a kötényét csak a szobában vetette le és a
                  díványra dobta. Lángné leült az asztalfőre. Először a velőlevest dícsérték, aztán
                  a megjavult időjárást.</p>
               <p>- Igazi versenyidő, - jegyezte meg Korompay.</p>
               <p>- És mi van Liliékkel? - kérdezte a húsnál Albert.</p>
               <p>- Tegnapelőtt kaptunk tőlük egy kártyát! - mondja Lángné vállvonogatva,
                  hitetlenkedve. - Azt írják, jól vannak, boldogok.</p>
               <p>- Majd csak ezután fog kiderülni! - jegyezte meg Korompay.</p>
               <p>- Miért? - vág közbe Viki ingerülten. - Miért ne lennének boldogok?</p>
               <p>Korompay riadtan helyreigazít:</p>
               <p>- Nem azt mondtam, hogy nem boldogok, csak..., hogy még nem lehet tudni két hét
                  alatt.</p>
               <p>- Mindenki boldog, aki fiatal! - mondja Albert békítően.</p>
               <p>- És akinek pénze van! - vágja rá Lángné.</p>
               <p>- De kinek van ma pénze? - kérdezi Albert búsan. - Az a vigasztaló, hogy senkinek
                  sincs.</p>
               <p>Most arról beszéltek, hogy már a legnagyobb neveknek sincs. Már a Rothschild sem a
                  régi, - búsul Albert, - mert minden szegény zsidó bánatos, ha a gazdag zsidó
                  tönkremegy.</p>
               <p>- Sőt a hercegprímás is letört, - dupláz rá Korompay, mert ő sem akar alulmaradni,
                  - tőle is elvették birtokai nagy részét!</p>
               <p>- Bár, ami azt illeti, nekünk speciálisan nincs okunk különös panaszra... - mondja
                  Lángné, - nem arról van szó, hogy jobban ne mehetne, de ahhoz viszonyítva... És
                  majd a kozmetika.</p>
               <p>- Remek üzlet lesz! - lelkesedik Albert. - És különben is, amíg ilyen pulykát
                  adnak az embernek, addig nincs baj - és felemelte a poharát. - Éljen az ünnepelt
                  anya, illetve örömanya!</p>
               <p>- Éljen!</p>
             
            <milestone n="2" unit="startSubChapter"/>
               <p rend="head">2.</p>
               <p>Koccintottak, ittak, Lángné sokat evett, Viki unatkozott és ivott. Albert
                  feldöntött egy poharat: a bor Viki felé csorgott, mire hamaros keresztelőről
                  pajzánkodtak. Ebéd végén riadtan jelentette a mindenes, hogy egy úr vár az
                  előszobában, be akar jönni.</p>
               <p>- Milyen úr? Fiatal? - kérdezte Viki felélénkülve, mert azt hitte, hogy Gordon,
                  aki délelőtt a lapnak fotografált, már megérkezett.</p>
               <p>- Nem. Egy idős!</p>
               <p>- Nem mondta meg, hogy mit akar? - kérdi Lángné.</p>
               <p>- Azt mondta, hogy a szomszédból van!</p>
               <p>- A déligyümölcsös? De hiszen az nem öreg!</p>
               <p>- Talán a méltóságos úr, - kockáztatja meg Korompay hitetlenkedve, mert erre a
                  megtiszteltetésre is mer komolyan gondolni.</p>
               <p>- Ki az a méltóságos úr? - tudakolja Albert.</p>
               <p>- Troszt, a kúriai bíró, - magyarázza Lángné.</p>
               <p>- Csak nincs valami baj? - kérdi Albert, aki ösztönszerüen fél a bíróktól.</p>
               <p>- Ugyan! Nyugalmazott, - nyugtatja meg Korompay, mintha valóban csak ezért lenne
                  veszélytelen a bíró látogatása, mert már penzionálták.</p>
               <p>- Hát akkor ne hagyja várni! - kiált a mindenesre Lángné. - Vezesse be!</p>
               <p>Mindnyájan feszülten figyelik az ajtót. A magas, a kortól már nem is görnyedt,
                  hanem léniává merevedett aggastyán belépett az ebédlőbe. Kopasz, szemüveges,
                  arisztokratikusan kiaszott figura, valaha vörösesszőke lehetett, a szemöldöke
                  fehérségén még átüt némi szőkeség. Sárga papucsban, fekete nadrágban, kékszegélyes
                  dohánybarna házi kabátjában csak úgy átugrott, ahogy a szomszédok szokták, holott
                  még sohasem beszéltek egymással.</p>
               <p>- Jónapot, - kezdi barátságos, de nyers hangon, mint aki tudja, hogy
                  alsóbbrendűekhez érkezett. - Zavarom magukat?</p>
               <p>- Dehogy, - mondja Lángné barátságosan.</p>
               <p>Az öreg fülkagylójához feszíti tenyerét.</p>
               <p>- Nem hallok elég jól, tessék egy kicsit hangosabban!</p>
               <p>Korompay feláll, közelebb lép hozzá.</p>
               <p>- Szó sincs róla, méltóságos uram, dehogy tetszik zavarni! - üvölti a fülébe.</p>
               <p>Az öreg mosolyogva bólint.</p>
               <p>- Tessék helyet foglalni, - mutat a díványra Lángné.</p>
               <p>Az öreg lezökken; szinte csoda, hogy nem hallani a csontjai csörgését.</p>
               <p>- Arról van szó... - kiabálja a kúriai bíró, - hogy ez az én Buksi kutyám az
                  utóbbi időben nagyon nyugtalan. Asszonyt kellene neki szerezni.</p>
               <p>Nagy nevetés.</p>
               <p>- Gondoltam... itt van ez a maguk kis kutyája, ugye? Az Isten is egymásnak
                  teremtette őket.</p>
               <p>Korompay a legkancsalabb tekintetével, legigézőbb mosolyával válaszol:</p>
               <p>- Kész örömmel, méltóságos uram!</p>
               <p>De Viki felcsattan:</p>
               <p>- Hogy lehet ilyet mondani, Dezső?</p>
               <p>- Miért, Viki? - kérdi Korompay, egy csapásra elvesztve a bátorságát.</p>
               <p>- A szomszéd kutya, csak rá kell nézni, tiszta korcs. Pincsi- és foxi-keverék.
                  Csak nem gondolja, hogy ezt lehet!</p>
               <p>- Valami baj van kérem? - kérdi Troszt fülelve, mert nem érti, amit beszélnek.</p>
               <p>Most Lángné veszi át a szót:</p>
               <p>- Arról van szó, méltóságos uram, - magyarázza visítva, - hogy meg kell
                  bocsátania, de ez a mi kutyánk, ez egy szépségdíjat, első díjat nyert kutya!
                  Tiszta rassz. Ha parancsolja, előkereshetem pedigréejét... Viszont, sajnos,
                  méltóságod kutyája keverék és mi nem engedhetjük, hogy...</p>
               <p>- Fene tudja, milyen fajta, - mondta a kúriai bíró kedélyesen. - A menyemtől
                  kaptam, hogy ne legyek egyedül... De azt csak nem lehet róla mondani, hogy nem
                  szép kutya?</p>
               <p>- Nagyon szép kutya, méltóságos uram, - mondja Lángné elbűvölően, - csak a
                  kutyaszakértők veszik észre a különbséget... Mi mindenben a legnagyobb örömmel
                  rendelkezésére állunk méltóságos uramnak, de ezt a legnagyobb sajnálatunkra, nem
                  tehetjük...</p>
               <p>- Szóval, - mondta az öreg derűsen, - kosarat kapok.</p>
               <p>- A legnagyobb sajnálatunkra, - mondta Lángné.</p>
               <p>- Nahát! - és feltápászkodott. - Baj, nagy baj. Most aztán mehetek háztűznézőbe
                  máshová. Hát bocsánat, - és elindult az ajtó felé - minden jót. Csak maradjanak,
                  maradjanak, kitalálok egyedül is. - Körülnézett. - Ennek a lakásnak ugyanaz a
                  beosztása, mint az enyémnek!</p>
               <p>De Korompay mégis kikísérte az előszobaajtóig, hajlongva elköszönt tőle, mint a
                  vevőtől. Mikor visszajött, az asszonyok nyomban rátámadtak. Csepülték, mert az
                  első szóra hajlandó volt Mimit egy méltatlan házasságba beleengedni.</p>
               <p>- Egy fajkutyának rögtön vége van, ha egy korccsal keveredik, - magyarázta Viki s
                  most hosszú, szakszerű diskusszió indult meg a kutyák fajbiológiájáról és
                  erkölcstanáról, amit Korompay a nők tájékozottságától elálmélkodva és bizonyos
                  bűntudattal hallgatott.</p>
               <p>- Vigyázni kell a kutyára, - mondta végül Lángné -, nem lehet hagyni, hogy
                  akármilyen jött-ment hímmel összeadja magát!</p>
               <p>Ebben aztán mindnyájan megegyeztek. Korompay is belenyugodott. Lángné most
                  felszeletelte az ananászt és közben megérkezett Gordon is. Korompay a megcsalt
                  férjek régi törvénye szerint ellenállhatatlan rokonszenvet érzett Gordon iránt és
                  most is lelkesen üdvözölte. De Lángné barátságtalanul nyujtotta a kezét. Nem azért
                  barátságtalan, mert tudja, hogy Viki folytatni fogja vele ezután is a viszonyt, -
                  isten tudja, hogy mit eszik rajta... Bár, - az ilyesmit úgysem lehet
                  megakadályozni, - sóhajtott, mint aki ismeri az asszonyi természetet. - Itt van ez
                  az Albert is... ez sem volt valami nagy dicsőség. Ez a Gordon most hozott két szál
                  szegfüt a születésnapjára és azt hiszi, minden rendben van. Inkább a százötven
                  pengőt adná vissza, amit másfél éve kicsalt a frigidaire-re és aztán
                  elsikkasztott. Ezért nem vett máig sem jégszekrényt.</p>
               <p>Ez az ananász is azért olyan ízetlen, élvezhetetlen...</p>
               <p> Vége.</p>
            </div>
      </body>     
   </text>
</TEI>