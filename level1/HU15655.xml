<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU15655" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A magyar sasfiók</title>
				<author ref="viaf:22810">Krúdy Gyula (1878-1933)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">34541</measure>
				<measure unit="pages">80</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>A magyar sasfiók</title>
					<date>2016-06-15</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/15600/15655"/>
					<respStmt>
						<resp>Original Electronic Edition</resp>
						<name>Krúdy Ilona</name>
						<name>Vidiné Réfi Erzsébet</name>
						<name>Lipták Éva</name>
						<name>Szabó Attila</name>
						<name>Góczán Andrea</name>
					</respStmt>
					<bibl type="digitalSource">
						<title>A magyar sasfiók</title>
						<date>2016-06-15</date>
						<ref target="https://mek.oszk.hu/15600/15655"/>
					</bibl>
					<bibl type="printSource">
						<title>A magyar sasfiók</title>
						<author>Krúdy Gyula</author>
						<pubPlace>Budapest</pubPlace>
						<publisher>Fővárosi Könyvkiadó</publisher>
						<date>1944</date>
						<ref target="https://mek.oszk.hu/15600/15655/pdf"/>
					</bibl>
				</bibl>
				<bibl type="firstEdition">
					<title>A magyar sasfiók</title>
					<author>Krúdy Gyula</author>
					<date>1944</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2020-07-27"/>
			<change when="2020-12-29"/>
		</revisionDesc>
	</teiHeader>
	<text>
		<body>
			<div type="chapter">
				<head>
                  Előszó.
            </head>
				<p>
               A krónikás - édesapám - és azok, akikről ebben az írásában
                  megemlékezik, régen elpihentek díszes márványszarkofágokban, vagy szegényes
                  fakeresztek alatt, a bécsi kapucinusok kriptájában, vagy falusi temetők
                  csendjében, köztük Európa legelső gavallérja, az ezüst szakállas császár, Kossuth
                  fia a magyar sasfiók és a többiek, akiktől hangosak voltak egykor Magyarország
                  politikai berkei. Mind elnémultak, meghaltak a drága krónikással együtt...
            </p>
				<p>
               Meghatva símogatom végig tíz esztendő porától sárgult lapjait e
                  feljegyzéseknek, melyet édesapám akaratából átadok most a kiadónak. Kis cédulát
                  szorít le a foszladozó spárga, mely áthurkolja a kéziratot, a cédulán az Ő
                  felejthetetlen betüivel pár sor, a parancs, hogy ezek a jegyzetek csak tíz
                  esztendővel halála után adhatók ki, mikor már temetők csendjében pihennek a régi
                  harcosok, „A magyar sasfiók” szereplői.
            </p>
				<p>
               Könnyes szemmel olvasom a régi gépiratot a régi Magyarországról, a
                  régi csatát, melyet a nemzet vívott uralkodójával, megremegek a Kossuth név
                  varázsától, mely mint ezüst trombita mámorosította az embereket és megejtve a mult
                  varázslatos emlékétől gondolok a boldog békeidőkre, Kossuth fiára, a fehérbajuszos
                  katonaminiszterelnökre Fejérváry Gézára, a lelkes fiatal függetlenségi
                  politikusokra, de a bécsi fiakkeresekre, a nagykalapos fűzött derekú grófnékra és
                  színésznőkre is, akik életre támadnak ebben az írásban.
            </p>
				<p>
               A feledhetetlen krónikás kincsesládájának egy eddig ismeretlen
                  drágakövét nyújtom át itt az olvasónak. Sóhajkönnyű lehelettel lefúvom róla a
                  ráparancsolt tíz év porát, s a drágakő már is szikrázik a brilliáns tündöklésében,
                  földöntúli színek káprázatával ragyogva be a boldog béke regényét: A magyar
                  sasfiókot.
            </p>
				<p>
               Gyermeki kegyelettel, ezerkilencszáznegyvenhárom őszén, tíz
                  esztendővel Krudy Gyula halála után:
            </p>
				<p>
                  Krudy Ilona. 
            </p>
				<p>
               Utoljára a történelemben a Kárpátoktól az Adriáig Kossuth Lajos
                  halálakor mozdult meg Magyarország, mint egy test, egy lélek, egy szív, egyetlen
                  fájdalom, egyetlen gondolat.
            </p>
				<p>
               Ha Jézus Krisztus halt volna meg újra, ez a tény sem okozhatott volna
                  nagyobb fájdalmat a magyarságnak, amely legnagyobb hatalmát, egészségét,
                  férfierejét érezte abban a korban.
            </p>
				<p>
               Annyian voltak a magyarok, hogy jóformán pontosan megszámlálni se
                  lehetett őket. Ennek a sokaságnak az apja halt meg, mikor Kossuth Lajos Turinban
                  lehunyta a szemét. Minden magyarok őse, öregapja, aki bár távol élt hazájától,
                  mégis mindig oly közel volt a magyarokhoz, mint az Isten.
            </p>
				<p>
               A magyar Isten halt meg, mikor Kossuth Lajos meghalt.
            </p>
				<p>
               Két fia maradt Kossuthnak: Ferenc és Lajos Tivadar.
            </p>
				<p>
               Mérnökséget tanultak atyjuk mellett a száműzetésben. Az idő eljárt
                  felettük is, leélték éltük javát, amikor újra Magyarország földjére léphettek,
                  amelyet gyermekkorukban hagytak el, amikor kimenekültek a szabadságharcot
                  veszített országból. Akkor is atyjuk után mentek, mikor innen gyermekfejjel
                  távoztak, most is atyjuk után jöttek, akinek holtában megengedték, hogy ismét
                  visszatérhessen szülőhazájába. A koporsóban fekvő Kossuth Lajost kísérték haza a
                  Kossuth-fiuk, két idegenben megöregedett, megtört, idejének nagyrészét immár
                  betöltött férfiu.
            </p>
				<p>
               Kossuth Ferencnek dióbarna, könnybenúszó nagy szeme volt, melyet
                  édesanyjától örökölt. Külsejére nézve megtermett, vállas, melles férfiú volt,
                  akinek hajatlan homlokára, őszülő fejére reménykedve nézett az egész magyar
                  nemzet, amikor délfelől, Olaszország felől jövet atyja koporsója mögött átlépte a
                  magyar határt. A holt atya mögött gyászoló fiu! Ennek így kellett történni, mert a
                  fiú nem térhetett vissza hazájába atyja nélkül, habár ő nem volt száműzve
                  Magyarországból. A Kossuth-fiúk fiúi hűséggel kitartottak az idegenben atyjuk
                  mellett, bár sokszor lett volna alkalmuk már atyjuk életében is hazatérhetni. De
                  inkább a száműzetés keserű kenyerét ették atyjuk mellett, mint hogy őt hűtlenül
                  elhagyva élvezzék a honi tartózkodást és az előnyöket, melyek reájuk várakoznak,
                  ha már atyjuk életében hazatérnek. Inkább vállalták a nehéz boldogulást, a kemény
                  életküzdelmet, a hazátlanságot, az idegenséget, mintsem atyjukat magára hagyták
                  volna Turinban. Pedig Kossuth Lajos sokszor kérte fiait, hogy térjenek vissza
                  nélküle az imádott hazába, amint nővérét, Ruttkaynét is gyakran maga küldte
                  Magyarországba.
            </p>
				<p>
               Mindenki tudta Magyarországon, milyen nagy áldozatot hoztak a fiuk
                  atyjukért, midőn életüknek javát a távol idegenben töltötték a nagy száműzött
                  mellett, holott itthon kitárt karokkal fogadták volna őket bármikor.
            </p>
				<p>
               Nyolc esztendős gyermek volt Kossuth Ferenc, amikor édesanyjával,
                  Ruttkaynéval és öt esztendős Lajos Tivadar öccsével Orsovánál elhagyta
                  Magyarország határát. Ötvenhárom esztendős volt, amikor kilencvenkét esztendeig
                  élt atyja koporsója mögött visszatért hazájába.
            </p>
				<p>
               Mennyi minden történt ezalatt az idő alatt!
            </p>
				<p>
               Ifjúvá nőtt a gyermek, megöregedett a férfi, az élet végéhez érkezett
                  az aggastyán, a magyar nemzet „édesatyja”. Nemzedékek jöttek, mentek, a temetők
                  háromszor is megteltek, kis bokrokból százesztendős fák lettek, régi házak
                  összeomlottak, az idők avarjából mindig újabb és újabb magyarok kerültek, akiknek
                  mind egyetlen ember volt atyjuk: Kossuth Lajos.
            </p>
				<p>
               Míg Kossuth Lajos élt, atyja volt minden régi és új magyarnak,
                  vénembernek és ma született csecsemőnek. Szinte csodálatosnak látszott, hogy akadt
                  két férfi, Ferenc és Tivadar, akik a magyarok atyjánál is valódibb atyjuknak, vér
                  szerint való atyjuknak mondhatták Kossuth Lajost, akinek annyi gyermeke volt, mint
                  a fűszál, annyi gyermeke, mint ahány magyar volt.
            </p>
				<p>
               Lajos Tivadar, aki három esztendővel fiatalabb volt Ferencnél,
                  külsejére nézve idősebbnek, megtörtebbnek látszott az atléta termetű és
                  testgyakorlatokban edzett testű Ferencnél. A munka és küzdelem inkább megviselték
                  Lajos Tivadart; igaz, hogy szorgalmának meg is volt a gyümölcse. Ekkor már
                  igazgatója volt az olasz vasutaknak és ő volt feltalálója annak a vasúti kocsinak,
                  amelyet „Kossuth kupé” név alatt ismertek és használtak az egész világon. Egész
                  életében csak munkájának élt ez az igénytelen, egyszerű kívánságú, polgári
                  vágyakozású Kossuth-fiú, aki nem akart mást a mindennapi élettől, mint csendesen
                  eltölteni azt. S aztán dolga végeztével csendesen meghalni.
            </p>
				<p>
               Lajos Tivadar ugyancsak atyja koporsóját kísérte, mikor a nagy fehér
                  kereszttel megjelölt vasúti kocsi a drága teherrel olasz földről Magyarország
                  területére ért. És Magyarország minden harangja megszólalt abban az órában, hogy
                  elvigye a hírt szerte a világba, ameddig a nagy világ ér, talán a még felhőkön
                  túli országokba is, hogy a halott Kossuth Lajos hazaérkezett szülőföldjére, az
                  édes magyar hazába ötvenöt esztendős száműzetés után.
            </p>
				<p>
               Negyvenötesztendő múlott el ama koraőszi nap óta, mikor Kossuth Lajos
                  az Aldunánál utoljára letérdepelt Magyarország földjére és búcsút vett hazájától,
                  az ezernyolcszázkilencvennegyedik esztendőnek eddig a koratavaszi napjáig, amikor
                  hármas koporsóba zárva, leólmozott vasúti kocsiban visszatért a hazába. Egy
                  emberélet mult el. De soha nagyobb diadala nem volt magyar embernek, mint a holt
                  Kossuthnak! Egy könnybeborúlt szemű, megrendült szívű, fekete gyászba öltözött
                  nemzet várta holtában visszatérő legnagyobb fiát!
            </p>
			</div>
			<div type="chapter">
				<head>
                  Milyen ember volt Kossuth Ferenc?
            </head>
				<p>
               Előkelő idegen, amikor átlépett a magyar határon; később, húsz év
                  multával éppen olyan öreg magyar urambátyám, mint amilyen sok akadt az ő korában a
                  hetven esztendőn felüli magyarok között.
            </p>
				<p>
               Húsz év alatt, amelyet hazánkban töltött, elmult róla az a sajátos
                  idegenszerűség, amely még a legjobb magyar embereken is megérzik, amikor hosszú
                  külföldi tartózkodás után ismét átlépik a magyar határt. Nagy iskola a külföld,
                  ahol talán minden másképen van, mint Magyarországon. Más a szó, más a társadalmi
                  modor, más a kedv, más a magánélet. Kossuth Ferenc pedig még nem töltötte be a
                  tizedik évét, amikor el kellett hagynia Magyarországot, egy fekete ruhás,
                  virágkalapú uszályos ruhájú fehérarcú szép asszonnyal, Ruttkayné Kossuth Lujzával
                  menekülve egy dunai gőzhajón. Rejtőzködve, ökölbeszorított kézzel, visszafojtott
                  haraggal, titkolózva, magát másnak mutatva bújdosott a Kossuth család az előre
                  menekedett apa után. És ez a gyermekkori álruhácska együtt növekedett Kossuth
                  Ferenccel ötvenhárom esztendős koráig. Mikor hazajött, úgy tünt fel, hogy
                  álruhában jött, amint elmenekült.
            </p>
				<p>
               Halk, kevésszavú, európaiasan csendes magaviseletű, választékos
                  úriember volt, mikor újra átlépte a magyar határt.
            </p>
				<p>
               Lehetett volna akár francia, akár angol, akár orosz... Tökéletesen
                  beszélt minden ország nyelvén, ahol üzleti teendője akadt vagy szórakozásból
                  tartózkodott, mert a kényelemhez tartozik, hogy az ember mindenkivel megértethesse
                  magát, akivel dolga van. Találkozhattunk vele akár az egyiptomi pyramisoknál a
                  turistáknak szolgáló teve nyergében, akár Rómában egy nemzetközi hotelben, a
                  londoni Hyde parkban, vagy valamely párisi muzeumban, expresszvonaton vagy egy
                  amerikai Music Hall nézőterén. Figurája mindenhová beillett, mint nagyvilági
                  előkelő úriemberé, aki akár üzleti ügyek lebonyolítása céljából, akár puszta
                  szórakozásból utazik távol valódi hazájától. Seholse látjuk meg rajta magyar
                  származását, nemzeti elhivatottságát, történelmi küldetését és ritka magyar
                  mythologiából való eredetét. Egy történelmi álom, aki álruhában járja a világot,
                  egy második Rákóczi Ferenc, aki a maga korában gyékényes lengyel szekereken
                  utazik, mint valami borkereskedő, aki hegyaljai borait akarja eladni külföldön.
                  Gondosan ápolt, mindennapi fürdőjéhez ragaszkodó, étkezésében és érintkezésében
                  válogatós úriember, aki előre tudja a hoteleket, ahol megszáll, utazási jegyei,
                  bőröndjei, utlevelei rendben vannak, akár a vámőrök, akár a hajóbiztosok előtt;
                  inkább melankólikus, mint vidor; kicsit bágyadt, kicsit életunt, aki már sok
                  mindent látott az életben, meglepetésekre szenzációkra, életfordulatokra nem igen
                  számit... Sőt elkerüli a nagyobb emóciókat, amint Madridban is akadnak olyan
                  idegenek, akik nem a bikaviadalokhoz vitetik nyomban magukat, hanem előbb csendes,
                  körültekintő sétát tesznek a városban. Öltözködése is külföldi, a pesti
                  férfidivatokhoz mérve kényelmes öltönyöket hord, amelyek nem mindig a legutolsó
                  angol divathoz, hanem inkább a komócióhoz igazodnak. Cipőjéről a szakértő szem
                  messziről észrevette, hogy készen vásárolta valamely olasz bazárban. Gallérja bő,
                  hogy ádámcsutkája szabadon járhasson benne. Mellénye kivágása ahhoz alkalmazkodik,
                  hogy szokása mindennap inget változtatni. Nyakkendője mindig egyszínű, de elegáns.
                  Antik melltű van a nyakkendőjébe tűzve és kézelői (manzsettái) szűkek, mint egy
                  mérnökéi, akinek szüksége van kezére. Egyébként egész öltözködése a hízásban levő
                  ötven esztendős férfi kényelméhez igazodik, nadrágjai, kabátjai bővek, zsebkendői
                  nagyok, fehérek és puhák, meghűlés ellen esetleg a torokra is lehet kötni őket.
                  Szerencséthozó zsuzsuk látszanak vékony óraláncán.
            </p>
				<p>
               Hangja a hurutos hangok közül való, amelyeken mindig észrevenni a
                  hangszalagok érzékenységét, amelyek nyomban megéreznek minden légváltozást.
                  Fáradt, szinte páthosznélküli hang ez, amellyel először megszólal Magyarországon,
                  mintha eddig nem találta volna meg a szónoki tempót. Egy úriember hangja, aki
                  moduláció nélkül beszél szállodai portással vagy más véletlenül jött ismerőssel,
                  gondolván, hogy nem igen érdemes erőlködni egyiknek a kedvéért sem.
            </p>
				<p>
               Még nem ismerte azt a patetikus, úgynevezett „hazafias” hangot,
                  amelyet ebben a korszakban pompásan tud minden vándorszínész, megyei vagy országos
                  notabilitás, de céhmester, képviselőjelölt és valóságos képviselő is. Azt a
                  nyilvánosság előtti közéleti hangot, amelyen úgy beszéltek Magyarországon a
                  legkisebb falusi kaszinóban is, mintha mindig az egész országnak beszélnének, a
                  hangot, amely az 1867-iki kiegyezés után élte fénykorát, amikor megint mindenkinek
                  úgy lehetett beszélni az országban, ahogyan akart.
            </p>
				<p>
               Kossuth Ferenc korántsem volt szónok, amikor atyja koporsója mögött
                  visszatért hazájába a halott védelme és a nemzet szeretetének védelme alatt,
                  bízván I. Ferencz József „lovagiasságában”, amelyben nem is kellett
                  csalódnia.
            </p>
				<p>
               Hallottam őt ebben az időben beszélni, mondhatom, hogy csak a
                  személye körüli nimbusz tette azt, hogy a jó szónokok hazájában, Magyarországon
                  meghallgatták a legnagyobb magyar szónok fiát.
            </p>
				<p>
               Akadozott, kereste a szavakat, mintha egy láthatatlan szótárban
                  lapozgatna. Küzdött a kifejezésekkel, jelentőségükkel. Valahogy úgy érezte a
                  hallgató, hogy bensejében valami idegen nyelvből kell előbb lefordítania a
                  szavakat, mondatokat magyarra, mielőtt kimondaná őket. Pedig a lehetetlenséggel
                  határos, hogy a legnagyobb magyar fia ne gondolkozott volna magyarul. S mégis úgy
                  látszott, hogy nincs egész tisztában a szavak értelmével, amikor beszél. Valahol,
                  amerre papirosra írták le előbb azokat a szavakat, melyeket élő szóval elmondott
                  vagy amit kigondolt. Vagy talán nem is ő gondolta ki, hanem a környezetében
                  valaki... (Az első környezetéhez tartozott többek között Pichler Győző pesti
                  hirlapíró is. A rosszmájúak őt is gyanusították azzal, hogy köze volna Kossuth
                  Ferenc beszédeihez.)
            </p>
				<p>
               ... De mégis szent pillanat volt, amikor Kossuth Lajos fia először
                  megszólalt Magyarországon. Az öregek örvendeztek, hogy megérhették ezt a napot, a
                  fiatal lelkek felfogadták, hogy sohasem felejtik el szavait. Férfiak megölelték
                  egymást. A nők sírva fakadtak. Kossuth Lajos fia itt volt a hazában, hozzánk
                  beszélt. Hallgasson el minden kritika és okoskodás. Mintha a magyarok istene
                  küldötte volna követét a hazába, hogy fellobogjon minden szent lelkesedés, hogy
                  még egyszer ünnep legyen a világon.
            </p>
				<p>
               *
            </p>
				<p>
               Kossuth Ferenc külsejéhez tartozik a testi magassága. Emlékezetek azt
                  mondták, hogy valamivel nagyobb termetű volt atyjánál, aki tudvalevőleg
                  középtermetű, karcsú magyarfajta férfi volt. Ferencnek a vállassága, idősebb
                  külseje, kövérsége is tette, hogy nagyobb testi termetünek látszassék atyjánál,
                  akire mint ifjúra emlékezett a magyar fantázia.
            </p>
				<p>
               Kossuth Lajos legragyogóbb ifjúságában vonult be a magyarok
                  mythologiájába a hazatérő Rákóczival és a csatában elesett Petőfi Sándorral
                  együtt. Ők azok, akik sohasem öregednek meg a magyarok képzeletében. Kossuth
                  Lajosról csak messziről tudtuk meg, hogy megöregedett külföldön, de szinről-szinre
                  csak a kevés zarándok látta őt, aki Turinban járt nála.
            </p>
				<p>
               Ferenc fia ellenben itt járt-kelt közöttünk. Mindenki szemügyre
                  vehette és véleményt alkothatott róla. Kossuth Ferencnek nem volt szakálla, holott
                  egy igazi Kossuthot, de még egy példás hazafit sem képzelhettünk el addig az állon
                  és nyakon levő Kossuth-szakáll nélkül. Ferenc mindennap megborotváltatta az arcát,
                  amely ecetvirágszínű volt, amelyet megcsipett az őszi dér: mint a jól táplálkozó
                  ötven éves uriemberek arcszíne szokott lenni, amelyen nyomot hagy az élet, de a
                  fűszeres konyha és a jó táplálék is. Kicsit petyhüdtnek, álmatlannak, betegesnek
                  látszott ez az arcszín, mint az életük javát leélt uriembereké. Azt mondják
                  Olaszországban egyszer bányatűzbe került, ez hagyott nyomot arcán.
            </p>
				<p>
               A bajusza: kókadt, de természettől mégis valami formája van, mint a
                  gyászjelentésen levő szomorú fűzfa hervadt lombjának. Gyászoló bajusz, mint az
                  özvegy embereké, akik már nem akarnak megházasodni ebben az életben. A szája két
                  szélén valami göndörödést mutat ez a száműzött bajusz, amely vértanuk,
                  bebörtönzött hazafiak arcán látható, akik fogadalmat tettek valahol, valakinek,
                  hogy többé nem pedrik ki a bajszukat. Kossuth Ferenc özvegy ember volt; illett
                  hozzá ez a kínban csavarodott bajusz, amelyről némelyek, akik nem egyeztek a
                  Kossuth-fiúval, azt mondták, hogy olyan, mint egy talián temetkezési tisztviselőé.
                  De ha másforma bajusza lett volna Kossuth Ferencnek, akkor is akadtak volna
                  olyanok, akiknek kifogásuk lett volna.
            </p>
				<p>
               A szeme azonban olyan volt Kossuth Ferencnek, amely ellen senkinek
                  sem lehetett kifogása.
            </p>
				<p>
               Nagy szeme volt, mint a szarvasnak, könnyben úszott, történelmet
                  fejezett ki, a Kossuth-i legendából való szem volt. Örömet sohasem tudott
                  kifejezni ez a szem, de annál inkább históriai bánatot. Őszi szeme egy őszi
                  embernek, aki látszólag elkésett mindentől, ami az életben kedves és vidám. Csak
                  egy Kossuth-fiúnak lehetett ilyen szeme! Lelkes, bánatos, szomorú, benne a dicső
                  XIX. század képe, amikor a Kossuthok, a szabadsághősök igazitották a világ
                  sorját.
            </p>
				<p>
               Homloka boltozatos volt, korán kopaszodott, körülötte a ritkás hajzat
                  deresedett. Ha katolikus ember lett volna, több szentet is tudnék a szentek
                  történetéből, akihez hasonlított a homloka. De protestáns ember volt s ezért nem
                  hasonlítható a szentekhez.
            </p>
				<p>
               A feje általában nagyobb volt a szokásosnál, de azért mégsem volt
                  feltűnő, hogy például külön kellett volna hozzá kalapot csináltatni, mint sok
                  nagyfejű emberrel megesett korunkban.
            </p>
				<p>
               Egyik ismerőse azt írta róla, hogy több kölnivizet, pipereszappant,
                  fogkrémet s általában toiletteszert használt, mint magyar emberhez illett. Hát
                  erről bajos vitatkozni, mert a tisztálkodási hajlamot sohasem lehet senkinek
                  bűnéül felróni. Már a sorok elején említettem, hogy külsejére nézve Kossuth Ferenc
                  tökéletes európai ember volt, semmi szittyaság, semmi parasztság, de még sallang
                  és cifraság se látszott rajta. Talán az volt a baj, hogy nem domborította ki
                  eléggé magyarságát. Mindenesetre több illuziót élesztett volna, ha magyar nemzeti
                  viseletben tér haza hazájába. De fekete zsakettben, magas tetejű cilinderben jött,
                  díszmagyart csak miniszter korában kezdett viselni, amikor az jóformán kötelező
                  volt. Ám, hogy tisztálkodásra, testápolásra, piperkőcségre többet adott volna a
                  kelleténél: ezt csak az inasa tapasztalhatta volna. Különben is, aki Kossuth
                  Ferencnek toilettirozását megrótta, Eötvös Károly volt, aki arról is nevezetes
                  volt, hogy dunántúli ember létére sohasem fürdött meg a Balatonban, ahol annyi
                  ezren és ezren fürdöttek, abban a Balatonban, amelyről egész könyvet írt.
            </p>
				<p>
               *
            </p>
				<p>
               Lajos Tivadar úgy hasonlított Ferenchez, mintha ikertestvére lett
                  volna.
            </p>
			</div>
			<div type="chapter">
				<head>
                  de nincs többé függetlenségi párt.
            </head>
				<p>
               Kossuth Ferenc kevéssel hazajövetele után már meg is kezdte politikai
                  szereplését. Körutra ment az országba. Az időpont azonban egyáltalában nem volt
                  alkalmas. Még akkor nem volt képviselő, sőt magyar állampolgárságának az ügye sem
                  rendeződött. Eötvös Károly már folyamatba tette volt Kossuth Ferenc
                  visszahonosításának dolgát, amennyiben Kossuth megbízásából kérvényt intézett
                  Budapest polgármesteréhez, hogy vétessék be a községi kötelékbe, mint állandó
                  budapesti lakos. Cegléden pedig egy kis ingatlant íratott nevére a polgárság, úgy,
                  hogy az ottani községi kötelékben is szerepelt.
            </p>
				<p>
               Kossuth Ferenc nagy politikai kísérettel indult körútjára. Legelőször
                  Ceglédre utazott, ahol rendkívüli lelkesedéssel fogadták, mert ez a város táplálta
                  az egész országban legintenzivebben a Kossuth-kultuszt. Még sokan éltek azok közül
                  a ceglédiek közül, akik mint a híres százas küldöttség tagjai 1877-ben Turinba
                  elvitték Kossuth Lajosnak Cegléd város mandátumát. Amellett az asztal mellett
                  állva beszélt Kossuth Ferenc, amelyről 1848-ban atyja szónokolt a ceglédieknek.
                  Beszédében többször hangoztatta, „az atyai politikai örökséget”. A pesti
                  szabadelvű párti ujságok nyomban belekapaszkodtak ebbe a mondásába és azt írták,
                  hogy Kossuth Ferenc úgy viselkedik, mint holmi trónpretendens.
            </p>
				<p>
               November 11-én Szegeden és november 19-én Debrecenben volt Kossuth
                  Ferenc.
            </p>
				<p>
               A debreceni ünneplésből aztán parázs botrány keletkezett.
            </p>
				<p>
               A dolog azzal kezdődött, hogy Kossuth Lajos fiának tiszteletére a
                  debreceniek amolyan önkéntes kivilágítást rendeztek. A debreceni diákság aztán
                  bejárta az utcákat és beverte a ki nem világított ablakokat. A tulajdonképpeni baj
                  azonban azon a banketten vette kezdetét, amelyet Kossuth tiszteletére a „Biká”-ban
                  rendeztek. Ezen a banketten pártkülönbség nélkül résztvettek Debrecen város
                  előkelőségei. Az első felköszöntő természetesen a királynak szólott és ekkor, hogy
                  hogy nem a cigánybanda a szokásos tuss helyett a „Jaj de huncut a német” nótára
                  gyújtott rá. Azóta sem lehetett megállapítani, ki volt a ludas ebben a dologban.
                  Debrecenben nem is keltett valami különös feltünést az eset, Pesten azonban
                  Kossuth ellenségei kaptak a dolgon és úgy állították be, hogy Debrecenben
                  hallatlan sértést követtek el a király ellen. Különösen a szabadelvű párt
                  kebelében volt nagy az izgalom, már másnap minisztertanács foglalkozott az
                  esettel, a kormány elhatározta, hogy meginterpelláltatja magát a Házban és egyben
                  megállapították az interpellációra adandó miniszteri válaszokat is. A kormánynak
                  azonban épp oly kevés szerencséje volt az interpellációval, mint Kossuthnak
                  debreceni szereplésével. Az interpelláció elmondására egyik pesti kerület
                  képviselőjét, Busbach Pétert szemelték ki, Busbach azonban nem volt túlságosan
                  tapintatos ember és alaposan túllőtt a célon. Olasz honpolgárnak nevezte Kossuth
                  Ferencet. A Házban izgatott volt a hangulat, a baloldalt mélységesen
                  felháborította Busbach beszéde, de a jobboldalon is meglehetős kedvetlenséggel
                  fogadták. Annál nagyobb megelégedést keltett Hieronymi Károly belügyminiszter
                  válasza. Nagyon finoman nyilatkozott a kényes ügyről, ugyanúgy, mint Szilágyi
                  Dezső igazságügyminiszter és a két miniszteri válaszból nyilvánvaló volt, hogy a
                  kormány reggelre kelve már higgadtabban fogta fel a dolgot, s jónak látta kímélni
                  Kossuth személyét, tudván, hogy nem jó a tűzzel játszani. No meg aztán számolnia
                  kellett a kormánynak azzal is, hogy a klerikálisokkal folytatott küzdelmében
                  szüksége van a függetlenségiekre.
            </p>
				<p>
               Igazában azonban maga Kossuth Ferenc korrigálta ki a debreceni
                  esetet. November 23-án Nyiregyházán tett látogatást és a tiszteletére adott
                  banketten ő mondta az első felköszöntőt, még pedig általános meglepetésre - a
                  királyra.
            </p>
				<p>
               „Öntudatosan és céltudatosan a magyar alkotmányos királyra emelem
                  poharamat” - kezdte beszédét és a következő szavakkal végezte:
            </p>
				<p>
               „Azt nem óhajtja senki, hogy az a név, melyet a magyar nép szívéből
                  intrika ki nem törölhet, folytonosan ellentétbe tétessék a magyar király iránti
                  köteles hódolattal és én hazafias dolgot cselekszem, midőn az ellentéteket
                  lehetetlenné igyekszem tenni, folytonosan ismételt lojális nyilatkozataimmal, -
                  tehát
                  a királyra emelem poharamat
               .”
            </p>
				<p>
               Így írja le a debreceni esetet Kossuth Ferenc életének egyik legjobb
                  ismerője, egyik legbizalmasabb embere, Szatmári Mór.
            </p>
				<p>
               Az eset azonban hamar feledésbe ment, mert az 1894-ik esztendőben
                  annyi nevezetes dolog történt Magyarországon, amennyi máskor tíz esztendő alatt
                  sem szokott megesni.
            </p>
				<p>
               Mégis csak megbukik Wekerle Sándor, még pedig olyan alaposan, hogy az
                  udvari pletyka szerint Ferenc József lemondásának átvételekor még azt is
                  megparancsolta neki, hogy haladéktalanul költözzön el a miniszterelnöki lakásból,
                  a Sándor palotából.
            </p>
				<p>
               December utolsó napjaiban vagyunk, messze még a házbérfertály, a
                  költözködés ideje, a kegyelmes asszonynak nagy gondot okoz a lakáskeresés, amíg
                  megfelelő kvártélyra akad Pesten az Erzsébet-körúton. A király haragszik,
                  úgylátszik megsokalta a Kossuthékkal, az öreggel és fiával kapcsolatos
                  eseményeket, amelyek Magyarországon ebben az esztendőben a nagy felfordulásokat
                  okozták. Megsokalta, hogy amikor a császári és királyi hadsereg tisztjeinek
                  parancsban tiltották meg a temetésen való részvételt, azok közül százan és százan
                  polgári ruhában követték a nemzet nagy halottjának koporsóját. Megsokalta, hogy
                  amikor az Operában és a Nemzeti Szinházban Kossuth Lajos halálának napján nem
                  mondották le az előadást, az egyetemi ifjúság akadályozta meg az állami
                  szinházakban az előadás megtartását. A szinházak kapujában lelkes fiatalemberek
                  állították meg az előadásra igyekvőket, az immár szállóigévé lett mondással:
            </p>
				<p>
               „Uraságod úgylátszik idegen, és nem tudja, hogy a nemzetnek ma gyásza
                  van...”
            </p>
				<p>
               Haragjának lecsillapítására Ferencz József Welsbe utazik leányához
                  Mária Valériához és a mindig kéznél levő horvát bánt, Khuen-Héderváryt, a
                  dinasztia bizalmas emberét küldi Budapestre rendcsinálás végett. Khuen-Héderváry
                  napokig járkál a magyar fővárosban, beszélget Széll Kálmánnal, aki még egyszerű
                  képviselő, de okos embernek mondják, Bánffy Dezsővel, a Ház elnökével, Szlávy
                  Józseffel, aki egyszer már volt miniszterelnök. A szabadelvű párt-klubban nagy
                  kiváncsisággal lesik Khuen-Héderváry tárgyalásait. Javában él még a régi
                  ceremóniás politikai világ, a kormányválságok megoldásai Ferencz József idejében
                  bizonyos szertartásokkal voltak egybekötve. Alkotmányos eljárásnak hívták ezt és
                  abból állott, hogy Ferencz József mindig meghallgatta némelyeknek a véleményét,
                  mielőtt új miniszterelnököt nevezett volna ki.
            </p>
				<p>
               A politikusok tehát most is fontoskodnak a király bizalmi embere
                  körül. Nagyképűen tünnek fel és le egyik napról a másikra. Khuen-Héderváry még
                  senkinek sem nyilatkozott terveiről, csak beszélget, puhatolódzik, végre is
                  Székely Sámuel lapja, a „Politikai hetiszemle” kisüti, hogy tulajdonképpen Khuen
                  maga van miniszterelnöknek kiszemelve, legalább is így tudják Bécsben Mária
                  Terézia főhercegasszony környezetében, de ugyanaz a hangulat Alcsulthon is az öreg
                  József főhercegéknél.
            </p>
				<p>
               „Hogy erre idáig rá nem jöttünk! - kiáltanak fel a megvilágosodott
                  agyú politikusok. - Persze, hogy Khuen a jövő embere! Magának kaparja ki a sült
                  gesztenyét”!
            </p>
				<p>
               Igy mulik csaknem két hét, amelyekbe beleesik az újesztendő is, de a
                  szokásos újévi üdvözleteknek korántsincs az az ízük, mint máskor. Nincs kormány,
                  nem lehet tudni, kinek kell voltaképpen boldog újesztendőt kivánni. Horánszky
                  Nándor üdvözli gróf Apponyi Albertet, aki ismételten hangsúlyozza, hogy a 67-es
                  alapon álló pártoknak voltaképpen egyesülniök kellene a függetlenségiekkel
                  szemben, de a kellő helyről most sem jön visszhang szavára, úgylátszik Apponyinak
                  már csak az a sorsa, hogy akaratlanul is örökké ellenzékben maradjon.
            </p>
				<p>
               A szabadelvű pártban Bánffy Dezső üdvözli Podmaniczky Frigyest.
                  Frigyes báró fanyarul köszöni meg a jókivánságokat, de panaszkodik; ki látott már
                  ilyen új esztendőt, amikor nincs miniszterelnök, tehát nincs vezére a pártnak,
                  akinek boldogságot lehetne kivánni. De Wlassics Gyula, aki viszont Bánffy Dezsőt
                  üdvözli, nyomatékosan emlegeti, hogy a párt őt tekinti vezérének, már mint
                  Bánffyt. Ezt sem merte volna mondani Wekerle idejében!
            </p>
				<p>
               A függetlenségi oldalon Barabás Béla ünnepli Justh Gyulát, Eötvös
                  Károlyt és Madarász Józsefet. Csak a régi minisztereket és Wekerlét nem zavarják
                  többé az újévi gratulációkkal. Nagyon megbukhatott ez a Wekerle, ha ilyen
                  egyértelműleg megfeledkeznek róla...
            </p>
				<p>
               Khuen-Héderváry fáradhatatlanul tárgyal, amit úgy kell értelmezni,
                  hogy a Lloyd-klub egy-egy sarkában negyedórákig beszélget négyszemközt bizonyos
                  urakkal, aztán elválik tőlük. Nem történik itt addig érdemleges dolog, amig
                  Ferencz József Budára nem érkezik, hiábavaló itt addig minden kombináció, a király
                  nélkül úgyse lehet végezni semmit.
            </p>
				<p>
               Január 7-én aztán megérkezik a király, Mária Valériával és beszáll a
                  napok óta fűtött budai várlakba. Nagy havazás van az országban, de Pest utcáit is
                  méteres hó borítja. Mária Valériának mégis a legelső dolga, hogy derékig érő
                  vadmacska bundájában udvarhölgyével és egy gárdatisztköpenyes főhadnaggyal
                  végigsétáljon a Váczi-utcán és megnézze a belvárosi kirakatokat. Oh, mily jó
                  napjuk volt a Váczi-utcai boltosoknak! Hiába, a legmagasabb udvar tudja, hogy
                  mivel tartozik a kereskedelemnek!
            </p>
				<p>
               Ferencz József pedig maga elé rendeli azokat az urakat, akikre
                  figyelmét a horvát bán felhívta.
            </p>
				<p>
               „Azért kérettem Önt magamhoz hogy meghallgassam véleményét a mostani
                  válságban” - mondja a király a kis dolgozószobában a belépőhöz, akit állva fogad
                  kézfogás nélkül, végighallgat megjegyzés nélkül és végül fejbólintással
                  elbocsájt.
            </p>
				<p>
               „De legalább magyarul szól a király Budán, nem pedig németül, mint
                  Bécsben!” - írják az udvari hírek között a „Fővárosi Lapok”.
            </p>
				<p>
               A meghallgatottak között van természetesen az öreg Tisza Kálmán is,
                  akinek kihallgatása után kiderül, hogy Ferencz József három jelölt között akar
                  választani. Szlávy József, Széll Kálmán és Bánffy Dezső a három jelölt. Az öreg
                  Tisza nem mondja, hogy ő kire adta a voksát, de 11-én délelőtt már széltében a
                  városon hírlik a hír; őfelsége legkegyesebben báró Bánffy Dezsőt bízta meg a
                  kabinetalakitással és Ferencz József Mária Valériával még aznap elutazik
                  Pestről.
            </p>
				<p>
               Nagy dolog volt ez, amire senki sem számított. Erdélyi ember még nem
                  volt magyar miniszterelnök. Andrássy, Lónyay, Szlávy, Bittó, Wenckheim Béla, Tisza
                  Kálmán, Szapáry Gyula, Wekerle Sándor utóda tehát egy erdélyi báró lett, akiről
                  nyomban megindultak a vitatkozások, vajjon helyesen hogyan is kell írni a nevét:
                  báró Bánffynak, vagy Bánffy bárónak? Perczel Dezső, Dániel Ernő, Festetich Andor,
                  Lukács László, Wlassics Gyula, Erdélyi, Josipovich és az örök báró Fejérváry Géza
                  alkotják az új kormánygarniturát, - mégis igaza volt tehát Wlassics Gyulának,
                  amikor új esztendő napján báró Bánffyban köszöntötte a jövő emberét! A kormány
                  tehát megvolna. (Isten soká éltesse!) De nézzük, mit csinálnak ugyanakkor az
                  ellenzéki pártok, amelyek arra volnának hivatva, hogy minden kormánynak
                  körömszakadtáig ellene legyenek?
            </p>
				<p>
               A függetlenségi és 48-as pártban, amely ekkor a leghatalmasabb
                  ellenzéki párt volt, mert több mint nyolcvan tagot számlált, ebben az esztendőben
                  veszedelmes romlás jelei mutatkoznak, mintha az elefántnagyságúra növekedett párt
                  tovább nem fejlődhetvén, elérkezett volna az elmulás idejéhez. A kor történetírói
                  ugyan megjegyzik, hogy alighanem Bánffy báró keze, ez a ravasz erdélyi kéz is
                  közreműködött abban, hogy a viszály és egyenetlenség magvát elhintse a
                  leghatalmasabb ellenzéki pártban. Akármint volt a dolog, alig foglalta el helyét
                  az új kormány, a régi függetlenségi pártkörben hatalmas veszekedések kezdődtek. A
                  személyeskedő indulat, ez a magyar átok, amely már Rákóczi és Kossuth idejében
                  megfojtotta a legszebb eszméket, beköltözött az Üllői-uti pártkörbe is, ahonnan
                  napról napra újabb torzsalkodásoknak híre érkezett.
            </p>
				<p>
               Polónyi Géza vitte a szót Justh Gyula ellen, mellé csatlakoznak a
                  Justhhal elégedetlenkedő Ugron Gábor, Barta Miklós és Holló Lajos. Polónyi Géza
                  nem mindennapi tehetség volt. Nála furfangosabb férfiút alig látunk az elmúlt
                  ötven esztendő politikai életében. Egy jó barátjának egyszer azt mondta:
            </p>
				<p>
               „Öregem, amiben én nem vagyok benne, azt elrontom!”
            </p>
				<p>
               Nem csoda, ha a hírlapok egyrésze nem nyomtatja le a nevét, „a Ház
                  névtelenjének” titulálja őt, de ebből is látszik, hogy nem mindennapi férfi lehet
                  az, akit ennyire gyűlölnek.
            </p>
				<p>
               Február vége felé, miközben a nagy tél után árvízhírek érkeznek
                  mindenfelől az országból, megindul az áradás, és megtörténik a pártszakadás is, az
                  indulatok tombolása a régi függetlenségi épitmény sorsa. Egy szürke indítványon
                  fordult meg a függetlenségi épitmény sorsa. Egy Isaák Gyula nevű képviselő azt
                  indítványozta, hogy a párt Kossuth Lajos végakaratához híven mondja ki
                  határozatilag az egyházpolitikai javaslatok sürgősségét. Justh Gyula és hívei
                  magukénak vallották az indítványt, mellette is szavaztak, de az Ugron-Polónyi
                  társaság ellene szavazott és így Justh Gyula hét szavazattal kisebbségben maradt.
                  Régi harcok, tusák, olcsó diadalok eredménye volt ez a szavazás. Az önérzetes
                  Justh Gyula nyomban levonta a konzekvenciát, lemondott a függetlenségi és 48-as
                  párt elnökségéről, és negyvenketted magával kivonult az Üllői-úti párthelyiségből.
                  Csak egyetlen képviselő volt jelen a sorsdöntő szavazásnál és pedig Beniczky
                  Árpád, utólag azonban ő is Justhékkal tartott. Kiléptek a pártból Thaly Kálmán,
                  Csávolszky Lajos, Helfy Ignác is. Az elnöki székben Bartha Miklós foglalta el
                  Justh Gyula helyét, majd egy direktóriumra bízták az ügyek vitelét, amely
                  direktóriumnak Ugron Gábor volt a feje. Az első alkalommal azt hangsúlyozta egy
                  beszédében hogy az 1848-as eszmék már elavultak, újabbakról kell gondoskodni.
            </p>
				<p>
               „Ó, ti erdélyiek! - kiált fel Csávolszky lapjában, az Egyetértés-ben
                  Mezei Ernő - tönkreteszitek a jobb és baloldalon egyaránt hazánkat!”
            </p>
				<p>
               A kivonultak egyelőre Justh Gyula lakásán üléseznek de Komjáthy Béla
                  és Kállay Leopold már keresik az új körhelyiséget.
            </p>
				<p>
               Hol volt ez alatt az idő alatt Kossuth Ferenc, aki természetszerűleg
                  kültagja volt a függetlenségi és 48-as pártnak? Sokan keresték őt ezekben a
                  napokban, amikor a leghatalmasabb országgyűlési párt, amelyre büszkén nézegetett a
                  régi Magyarország, mert a szabadság eszméjének hatalmát látta a párt nagyságában,
                  bomladozott, roskadozott, földindulásként omladozott?
            </p>
				<p>
               Kossuth Ferenc Nápolyban volt öccse látogatására. Onnan írja levelét,
                  amelyben a Justh Gyulával való barátságról tesz vallomást, hiszen már jól tudta
                  korábbról is, hogy Ugron Gábor nem jó szemmel nézte Magyarországra való
                  hazatérését. Kossuth fia tehát a Justhtal maradt kisebséggel tart. Nem is volt oka
                  ezt megbánni a későbbi esztendőkben.
            </p>
				<p>
               Mire Kossuth Ferenc hazaérkezett, már teljes volt a szakadás a
                  függetlenségi pártban. A kétfelé vált párt tagjai úgy gyülölködtek egymással, mint
                  akár Eötvös Károly Polónyi Gézával. Volt oka Kossuth Ferencnek búnak ereszteni a
                  fejét, nem így gondolta ő a dolgok menetelét, amikor atyja koporsója után hazatért
                  hazájába.
            </p>
				<p>
               A pártviszály hatása kiterjedt az abban az esztendőben megtartott
                  márciusi szabadságünnepre is. Sokkal csendesebb volt a tavasz diadalmas öröme,
                  mint más esztendőkben idáig. Kossuth Ferenc beszélt ugyan a Vigadóban az egyetemi
                  ifjúsághoz, de szavai sokkal bágyadtabban, kevesebb hatással hangzottak el,
                  semhogy emlékezetessé tehették volna a márciusi ünnepet.
            </p>
				<p>
               Ezekben a kedvetlen, fárasztó, csüggedt napokban váratlanul meghalt
                  Csigó Pál, a tapolcai követ. Azt lehetne mondani, hogy Csigó Pál halálával tette
                  magát nevezetessé, mert ime a tapolcaiaknak az jutott eszükbe, hogy Kossuth
                  Ferencet kellene a helyére megválasztani és mandátumot adván a kezébe az
                  országgyűlésre küldeni, hogy ott bontsa ki tehetségeit, melyeket atyjától
                  nyilvánvalóan örökölt.
            </p>
				<p>
               Kossuth Ferenc a pártviszály miatt meglehetősen deprimált lelki
                  állapotban volt, a dunántúli viszonyokkal sem igen volt ismerős és így habozott, a
                  tapolcai küldöttségnek választ adni, de ott volt a lelkes Sümegi Vilmos, aki
                  valósággal ráerőszakolta a habozó Kossuthot a jelöltség elfogadására. Sümegi, mint
                  a viszonyokkal ismerős férfiú, esküvel garantálta Kossuth Ferenc győzelmét.
            </p>
				<p>
               Az 1895-ik esztendő márciusának utolsó napjaiban indul el Kossuth
                  Ferenc a hatvan községet számláló tapolcai kerületbe. Nagy politikai kíséret ment
                  vele. Komjáthy Béla, Lakatos Miklós, Illyés Bálint, Papp Elek, Boda Vilmos, Olay
                  Lajos és Sturmann György képviselők voltak a kíséret tagjai. Balatonfüred volt az
                  első állomás, ahol már negyven fellobogózott kocsi várta Kossuthot és társaságát.
                  A balatoni körút alatt Füreden, Aszófőn, Örkényben, Udvarin, Örsön, ez a negyven
                  zászlós kocsi nem hogy fogyatkozott volna, de százra növekedett. Ez a hosszú
                  kocsisor bizonyította a balatonvidéki nép rajongását Kossuth fia iránt, minden
                  ember, lélek, szív mellette volt, amíg ellenjelöltje nem akadt, még pedig Vörös
                  László kereskedelmi államtitkár személyében. Vörös László tudniillik azzal kezdte
                  agitációját, hogy vasuti vonalat igért a tapolcaiaknak. Könnyen tehette, ő volt a
                  kereskedelmi államtitkár. Úgy látszott, hogy Kossuth Ferenc sorsa ezzel meg van
                  pecsételve, a lobogós kocsik száma százról lecsökkent húszra és ez a húsz kocsi se
                  választókkal volt megrakva, hanem vendégekkel. Úgy látszott hiába énekli a
                  tapolcai piacon Sümegi Vilmos a maga szerezte kortesnótát:
            </p>
				<p>
               „Nem kell vasút - éljen Kossuth!”
            </p>
				<p>
               A vasút mégis csak nagy dolog volt, Tapolca felett mind borúsabb lett
                  a szemhatár. Kossuth Ferenc a régi választási szokások szerint egész idő alatt
                  „kerületében” tartózkodott és Saáry Gyula birtokos házából nézegette, hogy vonul
                  fel a rend fenntartására a szombathelyi huszárság, a győri gyalogság, nem is
                  szólván a vasutasokról, akik államtitkáruk mellett küzdöttek.
            </p>
				<p>
               A nagy apparátus azonban mégsem használt a kormánynak, Kossuth
                  Ferencet megválasztották. 1103 szavazatot kapott Vörös László 763 szavazata
                  ellenében. Szkublics Gyula a választás elnöke még aznap átadta Kossuth Ferencnek a
                  mandátumot és Kossuth Lajos fia az esti vonattal mint megválasztott képviselő tért
                  vissza a fővárosba 1895. április 10-én.
            </p>
			</div>
			<div type="chapter">
				<head>
                  Merénylet Budavárott és Kossuth Lajos iratai.
            </head>
				<p>
               Mialatt Kossuth Ferenc zászlós kocsijaival a Badacsony hegysége
                  alatti kisközségeket járta a tapolcai mandátum érdekében, mint hajdanán apja, csak
                  azzal a különbséggel, hogy az országot állította talpra, - Pesten és Budán is
                  történtek dolgok, amelyek leginkább azért történhettek, mert Magyarországon újból
                  kezdetét vette a Kossuth-kultusz.
            </p>
				<p>
               Szeles Adorján „felrobbantotta” a Hentzi-szobrot.
            </p>
				<p>
               Ez a bizonyos Szeles Adorján koromfekete bajszával, kissé himlőhelyes
                  arcával, lelkes tekintetével, dalárdista hangjával, jó megjelenésével,
                  nacionalista rajongásával azokból a józsefvárosi kisvendéglőkből jött, ahol
                  ezekben az években mindenütt Kossuth-asztaltársaságokat alakitottak, nemzeti
                  ünnepélyeket rendeztek, hazafias verseket és lapokat írtak, de itt volt a főváros
                  területén legerősebb a függetlenségi eszme. Nem vacsorázhatott senki a
                  Schwerteczki-féle vendéglőben, akinek a nőegylet tagjai nemzeti kokárdát ne tűztek
                  volna kabátjára és be nem íratták volna valamely hazafias egyesületbe. Itt
                  határozta el a félig kalandor, félig hazafi Szeles Adorján, hogy valamely
                  nevezetes dolgot fog véghezvinni abban az esztendőben, amikor a Kossuth-névtől
                  zengett Magyarország.
            </p>
				<p>
               Szeles barátai; Inczédi László, Zarándy A. Gáspár, Schäffer (Sáfár)
                  László és más hirlapírással foglalkozó fiataloskedvű úriemberek ezidőtájt az
                  „Olvasd!” című hetilapot írták, amely szélsőséges cikkeivel, „királysértéseivel”
                  gyakran adott alkalmat arra, hogy magáról beszéltessen.
            </p>
				<p>
               A Hentzi-szobor ellen elkövetett merénylet, amely ugyancsak az
                  „Olvasd” című hetilap érdekében történt volna, egy lőporral telített szardiniás
                  doboz és egy kenderkóc darab felhasználásával hajtatott végre, korántsem az orosz
                  nihilisták bombájával, amellyel a cárok vonatait a levegőbe röpítették. Bombavetők
                  mindig voltak és lesznek a világon, mert a pusztításnak majdnem annyi gyönyörűsége
                  van, mint az alkotásnak, a Szeles Adorján bombája azonban nem is úgy készült, hogy
                  romboljon, mert legalább egy félmázsa lőporra lett volna szükség, hogy a levegőbe
                  röpítse a sok mázsás, öntöttvasból való és Budavár elestét példázó szoborművet,
                  amely egy haldokló osztrák katonatisztet ábrázolt.
            </p>
				<p>
               Fantasztikus álmok, kiskorcsmai beszédek, asztaltársasági hősködések,
                  gyerekes fogadkozások eredménye volt a szardiniás doboz felrobbantása, amelyet nem
                  is hallott meg más, csak egy miniszterelnökségi számtiszt, aki éppen akkor -
                  éjfélt ütött az óra - volt hazatérőben a „Balta” vendéglőből és egy várbeli kapun
                  a kulcslyukat kereste. A számtiszt úr figyelmeztette a környéken posztoló
                  konstáblert az éjjeli puffanásra, amely a Hentzi-szobor felől elhangzott, a
                  konstábler jelentést tett feljebbvalóinak, akik mint Ferencz József idejében
                  szokás volt: nagy feneket kerítettek a dolognak, mint minden olyan ügynek, amely
                  az uralkodó érzékenységét érintette.
            </p>
				<p>
               Magyarországon csak Ferencz József révén vihette valamire az ember,
                  ennélfogva Őfelsége személyét belekeverni valamely ügybe biztos sikert jelentett.
                  Már pedig köztudomású volt, hogy a Hentzi-emléket Ferencz József állíttatta
                  azoknak a várvédő osztrák katonáknak az emlékezetére, akik Görgey hadai ellen
                  Budavárát védelmezték. Katonaemlék volt, vitézek megtisztelése. Csak éppen a neve,
                  a Hentzi-név bántotta a magyarokat, még pedig oly fájdalmasan, hogy még a
                  legjózanabb hazafiak is felkiáltottak örömükben, amikor „merényletet” követtek el
                  a Hentzi-szobor ellen.
            </p>
				<p>
               Szeles Adorján a merénylet után miután a vár alatt a Rudas-fürdőben
                  egy kabinban töltötte az éjszakát, eltünt. Külföldre szökött. Csakhamar akadt
                  azonban denunciáns egy Tóth Ödön nevű tisztiorvos személyében, aki maga is tagja
                  volt a merénylő józsefvárosi asztaltársaságának és így pontosan tudta, hogyan
                  követték el a merényletet. Nagy volt az izgalom. A dolog hetekig foglalkoztatta a
                  közvéleményt, Szeles szökése, külföldről jött nyilatkozatai, barátainak vallomásai
                  csemegéül szolgáltak az akkori nacionalista sajtónak, amely Ferenc József kemény
                  uralma alatt ilyen apróságokkal vélte bosszantani a királyt, amíg Ferenc József
                  egy bécsi kihallgatás alkalmával így szólt Bánffy Dezsőhöz:
            </p>
				<p>
               „Eh, ne beszéljünk erről az éretlen csínyről, nem érdemes róla
                  beszélni!”
            </p>
				<p>
               Erre a nemzeti vértanúvá avanzsiroztatott Szeles Adorján
                  „főszerkesztőt”, aki Svájcban és Franciaországban Kossuth Lajos szerepét akarta
                  eljátszani, itthon nyomban degradálták. Személye csak addig volt érdekes, amíg a
                  hazafias közvélemény azt vélte, hogy sikerült Ferencz Józsefet kihozni a sodrából.
                  A király nyilatkozata után Szeles Adorján nevét még csak egyszer nyomtatták le a
                  pesti ujságok, még pedig akkor, midőn néhány év mulva kinevezték a magyar királyi
                  kereskedelmi miniszteriumba tisztviselőnek.
            </p>
				<p>
               Kossuth Ferencet azonban végtelen zavarba hozta a „merénylet”,
                  amelyet a nagy fantáziák, amelyek ezidőtájt a legboldogabb békében hatalmasan
                  működtek, igyekeztek összefüggésbe hozni az ő tapolcai megválasztásával. Nem is
                  akart a képviselőházban mutatkozni ama harminc nap elteltéig, amíg mandátumát a
                  törvény szerint igazoltnak lehetett tekinteni. Csak a Ház elnökénél, Szilágyi
                  Dezsőnél tett látogatást és ott is csak névjegyét hagyta hátra, miután még
                  Szilágyi Dezső sem volt egészen bizonyos abban, hogy Ferencz József milyen szemmel
                  nézi Kossuth Ferenc tapolcai megválasztatását.
            </p>
				<p>
               Arany kor volt ez, amikor minden érzelem és cselekedet az országban
                  az uralkodó kedvére történt. Más történetírók természetesen azt mondják, a
                  szolgaság kora volt, amikor a nemzet maga óhajtotta a zsarnokságot, annyi
                  szabadságos és mégis boldogtalan esztendő után.
            </p>
				<p>
               Ferencz Józsefnek azonban semmi kifogása sem volt az ellen, hogy
                  Kossuth Lajos fia mint megválasztott képviselő bevonuljon a magyar országgyűlés
                  házába. Sőt - Ferencz József uralkodása alatt megtörténhetett az is, hogy Kossuth
                  Lajos iratai az emigrációból könyv alakjában megjelenjenek, amely művek
                  rendezésére pedig éppen Kossuth Ferenc vállalkozott. A nyomda a könyv kiadásához
                  százezer forint hozzájárulást kért a kormánytól és Bánffy Dezsőnek volt bátorsága
                  ezt az ügyet Ferencz József elé terjeszteni, mire a király így válaszolt:
            </p>
				<p>
               „Gondoskodjék legalább arról, hogy ne üssenek nagy zajt a dologgal.
                  Nem szeretném, ha kormányom abba a helyzetbe kerülne, hogy védelmére kelljen kelni
                  egy olyan szubvenciónak, amelynek a kérdését egyesek felhasználhatnák arra, hogy a
                  kormány eljárásának törvényszerűségét sikerrel megtámadhassák”.
            </p>
				<p>
               Igazi ferenczjózsefi szavak, amelyeket a „Budapesti Tudósító” című
                  félhivatalos közöl az érdekeltekkel, így Kossuth Ferenccel és a nyomdatársulattal
                  is. Nincs tehát többé akadálya annak, hogy Kossuth Lajos iratait a hivatalos körök
                  is méltányolják.
            </p>
				<p>
               Mikor Kossuth Ferenc bevonul a képviselőházba, ugyanakkor báró Bánffy
                  Dezső kormánya kétmillió forint rendkívüli kiadás megszavazását kéri hadügyi
                  célokra. Kossuth Ferenc és társai, Helfy Ignác, Mülek Lajos, Nánássy Ödön a
                  kormánnyal szavaznak, még pedig abból a szempontból, hogy a magyar kormánynak
                  juttatván a pénzt, megakadályozzák, hogy azt Kriegshammer, a közös hadügyminiszter
                  kivihesse az országból.
            </p>
				<p>
               Bánffynak valóban szüksége volt a barátságos támogatásokra, mert ez a
                  kandurbajszú erdélyi fi nagyobb dolgokat mert, mint bármelyik más elődje a
                  miniszterelnöki székben.
            </p>
				<p>
               Szembeszállott Agliardival, a pápa bécsi nunciusával, aki
                  Magyarországra jött látogatóba és ezt az alkalmat felhasználta arra, hogy az
                  egyházpolitikai javaslatok ellen agitáljon. Csaknem kikergette a római pápa
                  bíbornokát az országból, amikor az Nagyváradon a polgári házasság ellen
                  nyilatkozott. A római pápa nagy úr, mondta Bánffy, de Magyarország belügyeibe nem
                  avatkozhat. Nagy zene-bona támadt Bánffy önérzetes fellépéséből. Kálnoky, a közös
                  külügyminiszter, aki természetesen a római küldöttnek fogta pártját, kénytelen
                  volt deferálni Bánffy előtt, sőt rövidesen lemondását is beadta. Igaz, hogy
                  Ferencz József olyan bizonyítványt adott neki szolgálatairól, amilyet kevés
                  miniszter kapott odáig, megajándékozta a Szent István-rend nagykeresztjéhez való
                  gyémántokkal. De végeredményben Kálnokyt mégis csak elejtette és Goluchowszky
                  Agenort, egy addig teljesen ismeretlen lengyel grófot nevezte ki helyére a
                  császári Ház és a külügyek miniszterévé, Agliardit is visszahívták Rómába a
                  nemsikerült kiküldetés után.
            </p>
				<p>
               Bánffy hatalma tetőpontjára érkezett. Még magyar udvarmesterséget is
                  kierőszakolt a királytól a budai Várpalota részére. Ferencz József ki is nevezte
                  Apponyi Lajos grófot „udvari marsallnak” Budára, de természetesen Hohenlohe
                  hercegnek, a bécsi főudvarmesternek rendelkezése alá.
            </p>
				<p>
               Nagy dolgok voltak ezek.
            </p>
				<p>
               Csak a korabeli magyarok tudták értékelni az izgalmakat,
                  hangulatváltozásokat, reményeket, csalódásokat, amelyekkel ezek az események
                  jártak. Soha ilyen politikai lendület, szinte az egész emberi létet betöltő és
                  foglalkoztató politizálás Magyarországon nem volt. Az egész ország lélegzetfojtva
                  hallgatta Bánffy szavait, amelyeket Agliardi nuncius viselkedéséről a
                  képviselőházban elmondott:
            </p>
				<p>
               „A legfelsőbb helyről fel vagyok hatalmazva annak kijelentésére, hogy
                  a nuncius úr túllépte diplomáciai hatáskörét... Eljárása tapintatlan volt.
                  Szerfölött tapintatlan!”
            </p>
				<p>
               A tüntető tapsokból kijut Kossuth Ferencnek is, amikor nyiltan
                  Bánffyt támogatja és Rákosi Jenő tűnődve irja Kossuth Ferencről a Budapesti
                  Hirlap-ban:
            </p>
				<p>
               „Deák meghalt, Kossuth is meghalt. Most megválasztották Kossuth fiát
                  képviselővé, hogy apja politikáját folytassa és ő kimondotta Tapolcán, hogy neki
                  semmi közös ügy nem kell, se közös hadsereg, se közös külügy. Teljes szeparációt
                  kíván Ausztriától, amellyel egyetlen közösséget ismer el csak - amiben atyjától
                  eltér - a fejedelem közösségét.”
            </p>
				<p>
               Rákosi Jenő csupán két ellenfelét látta Kossuth Ferencnek az élők
                  között: az egyik Andrássy Gyula gróf volt, aki a hatvanhetes politikának már
                  születésénél fogva továbbépítője, a másik Tisza István, ugyancsak származásánál
                  fogva a Kossuth ellenes tiszakálmáni politika folytatója.
            </p>
				<p>
               Más ellenfele nem volt Kossuth Ferencnek ebben az országban,
                  elérkezett tehát annak az ideje, hogy Kossuth Ferenc helyreállítsa a nápolyi
                  távolléte alatt szétzüllött, eszeveszetten felbomlott függetlenségi pár
                  egységét.
            </p>
				<p>
               Nagyszalontán tartják meg az első gyűlést, ahol Kossuth Ferenc
                  megkezdi agitációs munkáját, hogy a függetlenségi pártot mint annak vezére
                  egyesítse. Itt már elismerik Kossuth pártvezérségét, mert ő az egyetlen, akinek
                  még módjában lehet jóvátenni az utóbbi hónapok rombolásait. Itt hangzik el először
                  a párt új neve - egyszerűen „függetlenségi”-nek nevezendi magát a „48-as”
                  elhagyásával.
            </p>
				<p>
               A Tiszák vármegyéjében, Arany János megalkuvó józan honában Biharban
                  azonban nem sikerül a zászlóbontás oly országos sikerrel, mint ezt várni lehetett
                  volna. Igaz, hogy része volt abban az ottani követnek is, a függetlenségi Lukács
                  Gyulának, aki Kossuth ellenfelei közé sorozódott és el se kísérte Kossuthot
                  kerületébe. Másrészt a közeli Nagyváradon, e rendkívüli számító, élelmes városon
                  átmenő táviratok, az ottani postaigazgatóságnál, bizonyos cenzura alá vétettek.
                  Nem volt ott Szalontán az ügybuzgó Pichler Győző sem, Isten tudná merre
                  kalandozott el a legszolgálatkészebb, lármacsináló fiatalember? Hiába hangoztatja
                  Kossuth, hogy „nézzétek, merre megyek és kövessetek!” - a szalontai hajduk
                  egykedvüek maradtak, mintha olyan öregek lennének, mint Arany János. A legvénebbek
                  azzal adtak kifejezést Kossuth Ferenc látogatása felett való megindultságuknak,
                  hogy a 48-ban elrejtett Kossuth bankókat kínálták Ferencz úrnak beváltás végett.
                  De annál nagyobb siker kísérte a szolnoki gyűlést, amely egybe volt kötve az
                  ottani követ Justh Gyula beszámolójával választói előtt.
            </p>
				<p>
               A képviselők életében a beszámolók mindig nagy napokat jelentettek.
                  Még nagyobbnak látszott e beszámoló Justh Gyula életében, akinek ekkor a
                  függetlenségi 48-as párt szétforgácsolódásáról kellett számot adni. Továbbá
                  számolni kellett arról, hogy miért támogatja a kormányt a függetlenségi vezér az
                  összes kérdésekben, mintha Bánffy a függetlenségi párt segélyével kormányozna.
                  Sokan kritizálták, hogy a függetlenségi párt támogatta az egyházpolitikai
                  javaslatokat és kiáltozták is Szolnokon, Rákóczon, ahol Justh Gyula beszámolóját
                  tartotta:
            </p>
				<p>
               „Pogányokká akarnak tenni minket!”
            </p>
				<p>
               Az agitáció Justh Gyula és Kossuth Ferenc ellen elsősorban a
                  néppártból indult ki, amely egyre erőteljesebben szervezkedett a polgári házasság
                  ellen és ugyancsak megzavarta Bánffy kormányzását. Szolnokon egy pap, Marklez, a
                  „szolnoki barát” agitált a leghevesebben és hiába esküdött meg Justh Gyula
                  ünnepélyesen a szolnoki piacon, hogy lemond mandátumáról, ha egy esztendő alatt
                  rossz következményei mutatkoznának a polgári házasságról szóló törvénynek. Régi
                  politikusoknak az a színpadi póza már nem hatott kellőképpen a népre.
            </p>
				<p>
               Mindamellett a szolnoki gyűlésnek mégis országos visszhangja támadt.
                  Mihelyt nyilvánvaló lett, hogy Kossuth Ferenc hajlandó átvenni a függetlenségi
                  párt elnökségét, egyre hangosabban nyilatkozott meg a közvélemény az egyesülés és
                  kibékülés mellett. Kossuth Ferenc pártvezérsége mind tetszetősebb lett a
                  függetlenségi politika hívei előtt. Egymásután kínálkozik fel Miskolc, Hermann
                  Ottó kerülete, meg Sátoraljaujhely, hogy a függetlenségi pártok egyesítése
                  érdekében ott gyűlést hirdessenek, de Kecskemét megelőzi valamennyit.
            </p>
				<p>
               Eötvös Károly vitte le Kossuth Ferencet Kecskemétre és kétszáz
                  ceglédi ember szegődött mellé testőrül, hogy a szolnoki jelenetek a felizgatott
                  nép körében meg ne ismétlődhessenek. De Kecskeméten, ahol a közszeretetben álló
                  Szappanos István házánál szállott meg Kossuth Ferenc, más hangulat fogadta a
                  gyűlésre érkezetteket. A régi Kossuth-ünnepek ismétlődtek meg a városban és
                  lelkesen hallgatták Eötvös Károly szavait, midőn Kossuth Ferencet üdvözölve, a
                  következőket mondta:
            </p>
				<p>
               „Három városból akarták eddig kormányozni Magyarországot: Bécsből,
                  Rómából és Turinból. A bécsi kormányzat nem kellett, mert német volt, a római
                  kormányzat nemzetellenes, a turini kormányzat pedig hazatért. Ime Magyarország új
                  kormányzata Kossuth Ferenc személyében!”
            </p>
				<p>
               A kecskeméti nép százszorosan visszhangozta az éljent.
            </p>
				<p>
               Justh Gyula, aki betegségében a Császár-fürdő lombjai alatt
                  gyógyítgatta magát, egy juliusi napon messziről hallhatta, hogy az ő vezérségének
                  immár befellegzett. Kisiklott a hatalom a kezéből. Kossuth Ferenc útját többé
                  megállítani nem lehet.
            </p>
				<p>
               De van-e oly bölcs ember, aki némán félreálljon a mellőztetések
                  idején?
            </p>
				<p>
               A kecskeméti gyűlés után kezdődött csak a hadd el hadd, a
                  függetlenségi pártban. A képviselőház amugy is szünetet tartott, a delegáció
                  Bécsben ülésezett és élvezte az udvari ünnepélyeket, amelyeket Ferenc József és
                  Erzsébet királyné rendeztek.
            </p>
				<p>
               A királyné csak a delegáció kedvéért, illetve hogy királyi férjének
                  segítsen, halasztotta el bártfai utazását, amelyet Jókai Mórral megbeszélt: a
                  Burgparádék fénye, varázsa mindig hozzájárult ahhoz, hogy a közös ügyek,
                  kivánságok, magyarok, horvátok, lengyelek részéről ne akadályoztassanak.
            </p>
				<p>
               Ebben az évben különösen kitesz magáért a bécsi udvar a
                  vendéglátásban. Mesebeli pompa várja a delegáció tagjait az ódon Hofburgban, midőn
                  annak termei kinyilnak az ideküldött képviselők előtt. Az új titkos tanácsosok,
                  Goluchowszky külügyminiszter és Jósika báró, a király személye körüli magyar
                  miniszter leteszik az esküt. Münnich Auréllal, a hadügyi előadóval félórákat
                  beszélget a király, Andrássy Gyulának ígérgetik, hogy majd Calica báró helyére
                  nagykövetté nevezik ki - Konstantinápolyba.
            </p>
				<p>
               Ugyanakkor Bécsben az antiszemita mozgalom úgy megerősödik, hogy dr.
                  Luegert, a „Szép Károlyt” választják meg polgármesternek a világváros nagy
                  meghökkenésére. No van mit beszélni szerte Európában!
            </p>
				<p>
               Mialatt azonban Bécsben mindezek történnek, mialatt Magyarországon az
                  egyesülés előtt álló függetlenségi párt még egyszer rohamra megy egymás ellen,
                  hogy „pusztuljon a férgese!” „csak a fejét, hogy meg ne sántuljon” - az alatt
                  Kossuth körutazása egyre tovább tart, mintha valóra akarná váltani azt az
                  igéretét, hogy minden magyar testvérével meg akar ismerkedni és kezet akar
                  szorítani.
            </p>
				<p>
               Tehetség dolgában kétségtelenül nem vetekedhetett atyjával Ferenc, de
                  az bizonyos, hogy energiája Kossuth-örökség volt.
            </p>
				<p>
               Ezen a nyáron még arra is volt érkezése, hogy Lajos öccsét Nápolyban
                  meglátogassa. Élete kedves emlékei Olaszországhoz fűzték. Vissza-vissza szálltak
                  gondolatai a mult időbe, amikor csak acélt kellett olvasztania, nem pedig emberi
                  lelkeket.
            </p>
				<p>
               Olaszországi tartózkodása alatt vette a hírt, hogy a leghűségesebb
                  barát, a legderekabb férfi, Károlyi Gábor gróf veszélyesen megbetegedett s
                  rövidesen meg is halt, miután édesanyjának átadta jegyesujján viselt úgynevezett
                  Borgia gyűrűjét, amelyben elhunyt felesége hajszálait tartogatta. A romantikus
                  gróf halálát sokan meggyászolták Magyarországon. A nemzeti fantáziából való férfi
                  volt ő, választókerülete: Cegléd úgy meggyászolta, mintha legjobb fiát vesztette
                  volna. Édesanyja Károlyi Györgyné Kaplonyban temette el fiát.
            </p>
				<p>
               Kossuth Ferenc még a temetésre se érkezhetett haza idejében. Mire
                  megjött, már várták a ceglédiek a nevezetes Gubódyval élükön, hogy Károlyi Gábor
                  örökét felajánlják legméltóbb utódjának. De Kossuth lelkiismerete szerint nem
                  hagyhatta el a derék Tapolcát, amely a közelmultban oly emberfelettien küzdött
                  érte. Maga helyett B. Molnár Samut, a ceglédi függetlenségi párt elnökét
                  ajánlotta. Azonban csalódás érte Kossuth Ferencet, már a választás napján
                  melankólikusan búcsúzott Ceglédtől:
            </p>
				<p>
               „Most elmegyek, de nem tudom mikor jövök vissza”.
            </p>
				<p>
               Egy Hegedüs Károly nevü pesti fiskális 102 szótöbbséggel megverte
                  Kossuth jelöltjét.
            </p>
				<p>
               Ez a szeptember hónap más csalódásokat is hoz magával.
            </p>
				<p>
               A 48-as függetlenségi párt Justh Gyula felgyógyulása után szokásos
                  értekezletére készülődik, - mert a pártok megtartották ceremóniás üléseiket.
                  Egy-két nappal az értekezlet előtt támadás jelenik meg Rákosi Jenő lapjában a
                  „Budapesti Hirlap”-ban. A cikkecske azt magyarázza, miért van Kossuth Ferenc úgy
                  odakötve Justhoz és Eötvös Károlyhoz, hogy nem válhatik el tőlük.
            </p>
				<p>
               „A szálak még Turinba nyúlnak vissza. A kormányzó házában a halállal
                  vergődő utolsó napjaiban nagy pénzszükség volt. A kinnlevő képviselők sürgönyöznek
                  haza, hogyha bekövetkezik a nagy katasztrófa, küldjenek ki sürgősen pénzt, hogy a
                  nagy halotthoz méltó temetést lehessen rendezni. Bartha Miklós, a függetlenségi
                  48-as párt alelnöke ki is utazott a párt körében összegyűjtött tizezer forinttal,
                  de a Kossuth-fiúk ezt köszönettel visszautasították. Barthát megelőzőleg irt
                  azonban Turinba Eötvös Károly, aki az elutazást megelőzve Budapesten erősen
                  buzgólkodott úgy a kormány körében, mint a Lipótvárosban és Terézvárosban Kossuth
                  érdekében.
            </p>
				<p>
               Ezért való hála fűzné oly szorosan Kossuth Ferencet Eötvös
                  Károlyhoz?
            </p>
				<p>
               Avagy Kossuth Lajos politikai végrendeleteinek misztikussága, Kossuth
                  iratainak évtizedekre a múzeumba zárásának a rejtelmei kötik Kossuth Ferencet
                  Eötvöshöz?
            </p>
				<p>
               Ugyancsak megemlíti a cikk Justh Gyulának egy nyilatkozatát, amelyet
                  Orosházán tett volna:
            </p>
				<p>
               „Ha Kossuth Ferenc nem alkalmazkodik hozzánk, majd leleplezem!”
            </p>
				<p>
               Az egész cikkből a régi magyar politika kútmérgezéses zamata
                  áradt.
            </p>
				<p>
               Igen, valóban így dolgoztak apáink, amikor a politizálásra adták
                  magukat. Semmi se volt előttük elég szent, ha egymás bosszantására törekedtek. Még
                  a haldokló Kossuth Lajos pénztelensége is argumentumnak bizonyult!
            </p>
			</div>
			<div type="chapter">
				<head>
                  Kossuth Ferenc megszólal.
            </head>
				<p>
               Ezalatt Pesten nagy dolgok történnek. Beköszönt október 1-e, a
                  polgári házasság, az állami anyakönyvvezetés életbelépésének napja. Mátrai
                  Józsefnek, a II. ker. anyakönyvvezetőnek jut a szerencse, hogy először eskessen.
                  Fekete brokátselyem attilát varrat a nagy napra, aranyrojtos nyakkendőt köt,
                  fejére prémes kucsmát, mellére széles nemzeti szalagot tesz. Krieshaber Károly
                  vállalkozó és Mezei Anna, Mezei Mór országgyűlési képviselő lánya az első pár, aki
                  Magyarországon polgári házasságot köt. Soha ennyien nem voltak polgári
                  esküvőn.
            </p>
				<p>
               Egyre-másra házasodnak politikusok, képviselők, akik valaha az
                  egyházpolitikai vitákban résztvettek: többnyire tanui tisztet vállalnak az első
                  napokban.
            </p>
				<p>
               Az anyakönyvvezetői kinevezések hosszú oldalakat töltenek meg a
                  hivatalos lapban, az új állások megbékítik a közvéleménynek azt a részét is, amely
                  eddig kárhoztatta a polgári házasság törvénybe iktatását. Új címet kap a közös
                  külügyminiszter is: „Cs. és kir. háziminiszter” lett a cime, mielőtt Ferenc
                  Józsefet Zágrábba elkísérné, ahová huszonkét esztendő után először látogat el a
                  magyar király, aki a horvátoknak is királya: Kralj Franyó Josip néven. A király
                  kíséretében van Bánffy Dezső magyar miniszterelnök is.
            </p>
				<p>
               A király zágrábi időzése alatt olyan rettenetes dolog történik a
                  Jellasics téren, a kardjával Magyarország felé mutató lovasszobor körül, hogy
                  minden magyar embernek arcába szökik a vére. Horvát suhancok, a Frank-fiúk
                  meggyalázzák a magyar zászlót. Leszakítják, sárba lökik, széttépik, elégetik. Az
                  államvasutak zágrábi műhelyéből öt markos géplakatos ugyan nyomban a Jellasics
                  téren terem és alaposan elagyabugyálja a suhancokat, de a botrány megtörtént, a
                  nacionalista sajtó sebzett oroszlánként üvölt fel Budapesten.
            </p>
				<p>
               A zágrábi községtanács a hibát jóvá teendő még e napokban a város
                  díszpolgárává választja Bánffy magyar miniszterelnököt, mire csak az történik,
                  hogy a Pestre érkező miniszterelnököt „Bánffynovits” névre keresztelik. Apponyi
                  Albert, Ugron Gábor interpellációra készülődnek, sőt a képviselőház napirendje
                  előtt, Kossuth Ferenc is felszólal, elmondja
                  szűzbeszédét
               , amint ebben az időben az első képviselőházi felszólalást
                  nevezték.
            </p>
				<p>
               *
            </p>
				<p>
               Milyen volt Kossuth Ferenc szűzbeszéde?
            </p>
				<p>
               „Kossuth lassan, monoton hangon kezdett beszélni, de utóbb fellendült
                  a hangja és bátran, szabadon csengett az üvegfedél alatt. Nem volt annyira színes
                  és izgató, mint aminőnek pártfelei és a kormányon várták, de kétségtelenül
                  eleganciával volt előadva”, - írja a tudósító a beszédről, amelyet Kossuth, a
                  régi, Sándor-utcai parlamenti épületben tartott és amely valóban Kossuth Ferenc
                  leggyengébb beszédei közül való.
            </p>
				<p>
               „A kormányok 1868 óta nem érvényesítették a magyar állameszmét
                  Horvátországban a kellő eréllyel és a kellő következetességgel. Nem ellenőrizték a
                  horvát autonomiát kellő vigyázattal; annyira nem ellenőrízték, hogy most megértjük
                  azt, hogy Horvátország gyújtópontjává lett az állambontó törekvéseknek!”
            </p>
				<p>
               „Tekintsük most azt, hogy a király mit mondott és mit írt Zágrábban
                  és én előre is kijelentem, hogy midőn erről beszélek, akkor is csak a kormánynak
                  tetteit bírálom, mert ismétlem, hogy a királyi nyilatkozatokért a kormány
                  felelős”.
            </p>
				<p>
               „Mikor a zágrábi ajándékozó küldöttséget fogadta a király,
                  megköszönte, hogy Zágrábban hazafias és dinasztikus nyilatkozatok történtek,
                  megköszönte, hogy dinasztikus és hazafias nyilvánulások történtek akkor, mikor
                  négy napig a magyar állam zászlaját, a magyar állam jelvényeit folyvást
                  sértegették és akkor, amidőn a magyar királyt az utcákon mindenütt úgy fogadták,
                  hogy „Éljen a horvát király”, pedig tudtommal horvát király Szent László óta
                  nincsen”.
            </p>
				<p>
               Mint a képviselőházi tudósítás mondja: „hosszantartó zajos éljenzés
                  és taps a bal és szélsőbal oldalon” követte Kossuth Ferenc szűzbeszédét. De ez a
                  nap Apponyié és Ugron Gáboré volt, mert ezekkel a szónokokkal mégsem
                  vetélkedhetett Kossuth Ferenc. Még Pázmándy Dénes magyarázta a zágrábi
                  eseményeket, mint szemtanú, de a kormány oldaláról leintették, hogy inkább
                  rendezze a tervbevett bikaviadalokat, amelyekre Spanyolországból akar hozatni
                  viadorokat és bikákat, holott toreador meg bika is van elég hazánkban is.
            </p>
				<p>
               Bánffy három nap mulva válaszolt Kossuth Ferencnek, még pedig azon
                  kezdvén, hogy Kossuth Ferenc kijátszotta a házszabályokat a napirend előtti
                  felszólalásával, amelyre tulajdonképpen nem is kellene felelni. Nem is Kossuthnak
                  felel a zágrábi dolgokban, hanem a szabályszerűen interpelláló Apponyi Albert
                  grófnak és Pázmándy Dénesnek. Kossuth méltatlankodva, elpirulva válaszol
                  Bánffynak, de a kormánypárton olyan zaj van, hogy Polónyi Géza felkiált:
            </p>
				<p>
               „Legyenek annyi illendőséggel az urak, hogy hallgassák meg
                  Kossuthot.”
            </p>
				<p>
               A közvélemény azonban Kossuth mellett van, elítéli Bánffy
                  magatartását, ami abból is kitűnik, hogy a magyar zászlót megvédelmező
                  géplakatosok családjai részére 31500 forint országos adomány gyűl össze.
            </p>
				<p>
               A képviselőházi bemutatkozás után Kossuth Ferenc megint jobbnak
                  látja, hogy körútra menjen. Általában a vidéki magyarság ragaszkodása,
                  lelkesedése, rajongása volt az, ami Kossuth Ferencet a jobb jövő reményével
                  kecsegteti. A törvény értelmében a következő évben (1896-ban)
                  képviselőválasztásokat kell tartani Magyarországon, majd akkor válik el igazán,
                  hogy Kossuth Ferenc agitációs utazásainak mennyi erejük volt. A pesti politikusok
                  elgáncsolásaival, intrikáival szemben a magyar nép szeretetében bizakodik Kossuth.
                  Nem mond le egy percre sem ideáljáról, az egyesített hatalmas, nagy függetlenségi
                  pártról. Az ő missziója Magyarországon ettől nem tér el, bár a viszonyok, az
                  emberek, a körülmények mindig több nehézségeket gördítenek elébe. Ugron nyiltan
                  hangoztatja, hogy Justh Gyula és vele Kossuth Ferenc is tulajdonképen a kormányt
                  szolgálják, aki őt hallja elborzad, hova jutott a függetlenségi párt másik fele. A
                  magyar politika tükrébe nem tanácsos e napokban nézegetni, csupa rágalomban,
                  gyűlölködésben eltorzult torzképet lát az ember. Néha úgy tünt fel, mintha Kossuth
                  Ferenc bontotta volna meg hazajövetelével az addig egyező függetlenségi pártot.
                  Mindenért őt okolják. Szerencsére elég széles a válla, hogy elbírja a
                  viszontagságokat, Ugron támadásait, Justh Gyula féltékenységét, a rágalmakat,
                  amelyekkel pártja és ellenfelei illetik.
            </p>
				<p>
               De bármily méretű az ellenkezés Kossuth Ferenc vezérsége ellen, az
                  ország kitart Kossuth Ferenc mellett. Nemzeti ünnepség, ha megérkezik valahova.
                  Szaporodnak Kossuth hívei mindenütt, ahol megfordul. Valóban teljesül idővel az a
                  kívánsága, amellyel beköszöntött hazájába, hogy minden magyar emberrel meg akar
                  ismerkedni. Alig félesztendei itthontartózkodása után már neki van a legtöbb
                  barátja az országban. Paraszt és úr egyaránt nyújthatja feléje a kezét; igaz, hogy
                  ismeretségek révén különböző kérések, kérvények, sőt régi papírosok, avas családi
                  okmányok kerülnek elő, amelyek révén valaki az igazát keresi. Kossuth Ferenchez is
                  hordja a posta az ország különböző városaiban tett látogatása után a régi
                  pöriratokat, amelyek feltámasztásra várakoznak éppen a Kossuth fiú pártfogói
                  beavatkozása révén. Nincsen olyan ismerős, akinek ne volna valamely kérni valója.
                  De a nagyszalontai Kossuth bankók esete mégse ismétlődik meg.
            </p>
				<p>
               Az esztendő már vége felé halad. Halottak napján másodszor koszorúzza
                  meg a Kossuth-család (Ruttkayné, Ambrózovicsék) a kerepesi temetőben Kossuth Lajos
                  sírját. Ferenc úr érckoszorút visz atyja sírhalmára, meghallgatja az egyetemi
                  ifjúság gyászünnepélyét a temetőben, programm szerint történik minden. Kossuth
                  Ferenc szemei mindíg többet nedvesednek a könnytől, mikor atyja sírhalmára néz.
                  Vajjon mit gondol a holt kormányzó a másvilágon, hogy halála után másfél évvel az
                  eszmét jelentő függetlenségi párt inkább szétzüllött, mint valaha. Reménye sincs
                  az egyesülésnek, a békének, a testvériségnek, Justh Gyula ugyan állandóan
                  fenyegetőzik, hogy lemond a vezérségről, de ezt csak azért teszi, hogy rossz
                  kedvében megbékítsék. Ama sorsüldözött magyarok közé tartozik, akiknek mindig
                  viaskodni kell valakivel, ha nem mással - önmagukkal.
            </p>
				<p>
               Öntépő, önemésztő, önvádló magyar Justh Gyula, aki sohse lehet
                  megelégedve a dolgok menetével, csupa keserűség, honfibánat, bús elégedetlenség az
                  egész férfi. Ha nem volna olyan végtelenül becsületes, tán jóhiszeműségében is
                  kétkedhetne a történetíró. De jelleme gyémánt, lelkiismerete minden magyar
                  szabadsághősével egyforma, szenved a nemzet sorsa miatt. Átadná az elnökséget
                  Kossuthnak, de fél, hogy még nagyobb lesz a viszály, élesebb a testvérharc,
                  amelyet inkább fedez önvérével, mint egy Kossuthéval, aki mégse azért küldetett,
                  hogy testvérekkel harcoljon, hanem azért, hogy a nagy nemzeti szabadságért
                  küzdjön. Lehangolódottan, szinte reménytelenül végződik az 1895-ik év, csak
                  egyetlen örömcsepp vegyül a függetlenségi párt keserű poharába. A régi ellenség,
                  Tisza Kálmán, Nagyváradon kijelenti, hogy aggkorára való tekintettel visszavonul a
                  politikai élettől. Hát ez is valami a sok rossz között.
            </p>
			</div>
			<div type="chapter">
				<head>
                  mint Kossuth Ferencnek.
            </head>
				<p>
               Budapest a millenium évében volt a legszebb...
            </p>
				<p>
               Embereknek s városoknak egyformán van bizonyos virágzó korszakuk,
                  amelyben teljében vannak erejüknek és szépségüknek, amely korszaknak elvirágzása
                  után megállíthatatlanul jön a hanyatlás. Budapest az ezeréves évforduló
                  megünneplésére összegyűjtötte lelkének minden lendületét, vérének bőségét,
                  fantáziáját és vagyonát.
            </p>
				<p>
               Ferencz József a leghatalmasabb király Európában, mindenütt tisztelik
                  alkotmányosságáért, bölcsességéért, gazdagságáért. Ugyancsak fénykorát éli. A
                  magyarság soha így áthatva nem volt királyhűségétől, - tán még nemzeti királyaink
                  alatt sem. Az elvétve előforduló királysértést bíróságaink drákói szigorral
                  büntetik. Elsősorban Ferencz József hódolatára készülődik az egész millenáris
                  mozgalom, a király és a nép egyetértését akarja példázni minden ünnepély, a
                  kiállítás megnyitásától kezdve, a hódoló felvonulások és a Mátyás templomban
                  történő hálaadó istentiszteleten át a kiállítás bezárásáig.
            </p>
				<p>
               Senki se vonhatja ki magát az ünnepi év hangulatából. A kereskedelem,
                  amely ugyancsak a jólét legszebb korszakát éri, az ipar, a mezőgazdaság készülődik
                  a leghatalmasabb produkcióra a városligeti kiállításra. Mindenki a kiállítás
                  számára dolgozik, iparkodik, szervez. Mintha minden egyes magyar ember azt akarná
                  megmutatni, hogy egyéni életével is megérdemli, hogy nemzete ezer esztendeje él e
                  földön.
            </p>
				<p>
               Házak megszépülnek, az emberek megfiatalodnak, az élet megittasul az
                  örömtől Pesten...
            </p>
				<p>
               Az ország pedig Budapest látogatására készülődik. Nincsen olyan
                  lakósa az országnak, aki nem tervezne egy pesti vizitet a milleniumi évben. Át
                  kellett élni ezt a soha vissza nem térő esztendőt, hogy az ember fogalmat
                  alkothasson magának a nemzeti lelkesültségről, - de az utána következő
                  hanyatlásról is...
            </p>
				<p>
               *
            </p>
				<p>
               Ebben a korszakban valóban nehéz volt Kossuth Ferencnek lenni!
                  Legalább is olyan formában, mint két esztendő előtti hazatérésekor, a vérmesebb
                  gondolkozásuak elképzelték: a régi Kossuth világ megszemélyesítőjének, Ferencz
                  József ellenlábasának, egy új szabadságharc megindítójának és bár a millenium
                  évében Kossuth Ferenc már hivatalos vezére a Justh frakció által képviselt
                  függetlenségi pártnak, szinte európai látókörű, magasabbrendű és gazdag tartalmú
                  beszédeit a bemutatkozás ez évében tartja a képviselőházban. Mintha vizsgázna
                  tudásáról, készültségéről, rátermettségéről.
            </p>
				<p>
               Hozzászól a költségvetési vitában a Bánffy kormány legtöbb miniszteri
                  tárcájához, mert nagyvilági politikus módjára a budgetvitát véli legalkalmasabbnak
                  arra, hogy egy képviselő megszolgálja választói bizalmát, megmutassa hozzáértését
                  a legkülönbözőbb politikai tudományok terén. Nagy beszédeket mond a vallás- és
                  közoktatásügyi, a kereskedelemügyi, a földmívelésügyi, a pénzügyi tárcák
                  költségvetéseinek tárgyalásánál. Most, hogy olvassuk ezeket a beszédeket:
                  csakugyan bámulatba ejt Kossuth Ferenc ritka képzettsége, rengeteg tanultsága.
                  Büszke lehetne bármely ország ily nagyműveltségű fiára. Nagy készültsége meglepi
                  még azokat is, akik közelebbről ismerték és beszédei mégis visszhang nélkül
                  hangzanak el az országban.
            </p>
				<p>
               Mért volt ez?
            </p>
				<p>
               Két esztendő alatt országos körutazásain tán többet ígért, amint
                  megvalósítani tudott?
            </p>
				<p>
               Csalódott tán jellemében a nemzeti közvélemény?
            </p>
				<p>
               Nem történt semmi, csak az, ami Magyarországon oly gyakori a nagy
                  embereknek, az ország vezéreinek lejáratásában, amikor azok már túlnőtték a
                  normális népszerűséget, „a katonamértéket”, a hétköznapiságot.
            </p>
				<p>
               Kossuth Ferencet is kikezdte a rágalom, mint már annyi kitűnő hazafit
                  országunkban. A gonosz hírek pedig gyorsabban járnak, mint a telegráf útján
                  küldött üzenetek.
            </p>
				<p>
               Sokan kifogásolták Kossuth Ferenc öltözködését.
            </p>
				<p>
               Kossuth Ferencnek a függetlenségi vezérnek például nem volt szabad
                  oly ritka elegánciával öltözködni, mint e korszak leghíresebb gavallérjának,
                  Károlyi István grófnak, a walesi herceg barátjának.
            </p>
				<p>
               Kossuth pedig külföldi neveltetése révén, mindig sokat adott a
                  külsejére.
            </p>
				<p>
               Nyakkendőit, bár mindíg egyszínű nyakkendőt viselt, Londonból
                  hozatta, ruháit a legjobb szabónál varratta. Fehérneműje vetélkedett egy lordéval.
                  És talán ő volt az első, aki e házikabátos, slafrokos, töröksapkás Magyarországon,
                  otthonában selyempijamában fogadta reggel vendégeit, mert ebben a hálóöltönyben
                  aludt is, Magyarországon ennek a híre úgy terjedt el, hogy csipkés, nőies ruhában
                  alszik, pedig csak valódi szittya szem tévesztheti össze az Európában már szerte
                  viselt pizsamát a női inggel.
            </p>
				<p>
               Felelőtlen hírek jártak arról is, hogy Kossuth Ferenc piperkőc
                  módjára sokkal több gondot fordít arcának ápolására, mint egy falusi magyar, aki
                  esőben füröszti, széllel szárítja arcát. Azt mesélték, éjszakára nyers
                  marhahússzeleteket kötöz arcára, hogy bőre rózsaszínű legyen. Ebből pedig az volt
                  az igazság, hogy Kossuth Ferencet egy olasz kénbányában, amelynek mérnöke volt,
                  szerencsétlenség érte. Bányalégrobbanás elégette arcát, csaknem szemevilágát
                  veszítette, arca azóta sokkal érzékenyebb volt, mint más ember arca, több ápolásra
                  szorult, hogy az égés nyomai eltünjenek. Kossuth Ferenc ebből az időből szokta
                  meg, hogy arcával foglalkozzék. A véres marhahúsokról szóló mese természetesen a
                  fantáziák szüleménye volt.
            </p>
				<p>
               Felemlegették Kossuth Ferenc hibájául szinte nevetséges hiuságát is.
                  Erről jóismerőse Szatmári Mór így írt a „Politikusok hiusága” című
                  munkájában:
            </p>
				<p>
               „Sok mindenfélére volt hiú Kossuth Ferenc. A hiúság igazán egyik
                  jellemző vonása volt. Sok elhatározásában egyenesen hiúsága vezette, valamint sok
                  csalódásának is hiúsága volt az oka. Hiú volt külső megjelenésére, nagyon
                  gondosan, szinte választékosan öltözött, néha piperkőcségig és úgyszólván
                  megkövetelte bizalmasabb embereitől is, hogy ezek is ügyeljenek ruházkodásukra.
                  Festette a haját, bajuszát, de nem igaz, hogy az arcát is kendőzte. Hiú volt az
                  ízlésére, európai nyelvtudására, esztétikai készültségére és tudós voltára.
                  Mindezt szerette emlegetni. Hiúsága néha megmentette attól, hogy hitelt adjon
                  füléhez is eljutott olyan rávonatkozó híreknek, melyek nem voltak kedvezőek.
                  Sohasem hallottam tőle, hogy dicsekedett volna államférfiui erényekkel, pedig
                  voltak benne ilyenek, mert gyakran igen éles judiciummal tudott belelátni a dolgok
                  zavaraiba: ellenben roppant sokat adott publicisztikai hivatottságára, pedig ez
                  volt a leggyöngébb oldala. Néha, mikor betegen feküdt, igyekeztem rávenni arra,
                  hogy az ő cikkírási napjain, ne dolgozzék. (A „Budapest” csütörtöki és vasárnapi
                  számaiba irt vezércikkeket). Nagy megütközéssel utasította vissza és mindig azzal
                  a megokolással, hogy a közvélemény lesve várja az ő cikkeit, a közvéleményt nem
                  lehet megfosztani az ő cikkeinek olvasásától. Ha Kossuth Ferenc szabadúlni tudott
                  volna ezektől a hiuságoktól, jobban megismerhette volna az embereket s kitűnő
                  kvalitásainál fogva nagyobb sikereket ért volna el államférfiúi szereplése
                  terén”.
            </p>
				<p>
               ... Ezek után csak gondoljunk vissza azokra a hőskori legendákra,
                  amelyeket ugyanebben az időben Ferencz József kispolgári egyszerűségéről, szinte
                  puritán magánéletéről, szigorú aszkéta életmódjáról és katonás jelleméről
                  beszéltek Magyarországon! Ahol egy Ferencz József diktálta a férfias erények
                  tempóját, ott nagyon nehéz feladatuk volt a kevesebb vasból kovácsolt
                  férfiaknak.
            </p>
			</div>
			<div type="chapter">
				<head>
                  Mi történik Isten békéjének esztendejében?
            </head>
				<p>
               Az 1896-ik esztendő az Isten Békéjének mondatik, legalább is így
                  nevezi az Apponyi Albert vezetése alatt álló Nemzeti Párt, amely Horánszky Nándor
                  útján többször hangsúlyozza, hogy a millenium esztendejében egyesülni kellene a
                  hatvanhetes alapon álló pártoknak, hiszen csak így lehetne kormányképes
                  Apponyi.
            </p>
				<p>
               A millenáris esztendő a cigányok megszámlálásával kezdődik. Véletlen
                  vagy szándékosság volt, hogy ép a magyarok veszik először számba a cigányt?
                  Mindegy volt, a történelem beszél. 274.940 cigány találtatott Magyarországon, a
                  legtöbb Biharban, csaknem tízezren. A muzsikáláson, vályogvetésen, teknővájáson
                  kívül, bábasággal foglalkoztak, természetesen kártyavetéssel egybekötve, de akadt
                  köztük egy segédjegyző és egy körjegyző is.
            </p>
				<p>
               Budapestre új főkapitányt neveznek ki, Rudnay Bélát, hogy az
                  ezredéves ünnepek alatt rend legyen az ország fővárosában.
            </p>
				<p>
               Kossuth Ferenc az újesztendőt Nápolyban tölti öccsénél, ahol a
                  családias ünnepeket szokta tölteni.
            </p>
				<p>
               Távollétében, mint mindig: megint összeacsarkodik a kétfelé szakadt
                  függetlenségi párt. A Justh párt azzal gyanusítja az Ugron-féle úgynevezett
                  „anyapártot”, hogy több benne a kormánypárti érzelmű, mint a valódi függetlenségi
                  elem. Mire Ugronék a következő dörgedelmes választ adják:
            </p>
				<p>
               „A függetlenségi és 48-as párt gondos keresés ellenére sem talál
                  kebelében olyan párttagokat, akik a kormánnyal bármilyen szövetségben volnának,
                  vagy a kormányt támogatnák és így nincs oka bárkit is kizárni kebeléből”.
            </p>
				<p>
               „Felszólítjuk a másik pártot is, hogy ők is vizsgálják meg pártuknak
                  ügyeit, bár nem hisszük, hogy találnának, de vajjon nem akadnak-e mégis olyan
                  egyének, akik a kormánnyal paktálnának, és ha akadnak ilyenek: zárják ki
                  kebelükből”.
            </p>
				<p>
               Ugyanekkor nyilatkozik Hentáller Lajos, hogy rágalom a híresztelés,
                  mely szerint neki vicinális vasúti koncessziója volna.
            </p>
				<p>
               Az Üllői-úton a régi párthelyiségben tanyázó „anyapárt” tovább
                  firtatja a dolgot a József-utcai párttal. A József-utcai pártnak névleg Kossuth
                  Ferenc az elnöke, de az ügyeket még mindíg a haragos Justh Gyula a
                  végrehajtóbizottság elnöke vezeti. Igazában a vezérséget Kossuth a Hungáriában,
                  Justh Gyula búcsúbankettjén veszi át 1896 január 16-án, amikor úgy Eötvös Károly,
                  mint Kossuth Ferenc a szeretet szavaival halmozzák el a visszavonuló Justhot.
                  Justh mogorván válaszol az ünnepeltetésre. Ő - úgymond - helytállott mindig az
                  eszmék mellett, amelyeket pártja vallott, de ez kötelessége volt.
            </p>
				<p>
               A képviselőházban a budgetvitában, amely az esztendőt bevezette,
                  Kossuth Ferenc már mint a függetlenségi párt elnöke szólalt fel az öreg honvédek
                  nyugdíja érdekében. Beszéde sokkal sikerültebb volt, mint első felszólalása, igaz,
                  hogy a téma is nagyon szimpatikus volt, amelyben szót emelt.
            </p>
				<p>
               Öreg honvédek! Ismertük őket szelid aggságukban, kék sapkájukban,
                  barna attilájukban. Valamikor díszítői voltak minden hazafias ünnepségnek, de
                  igazában sok nyomorúságban volt részük a Soroksári-uti menházban. Kossuth Ferenc
                  azt indítványozta, hogy vidékre kell a honvéd menházat helyezni, ahol
                  egészségesebben, olcsóbban táplálhatnánk a nagy idők tanuit.
            </p>
				<p>
               Bánffy Dezső felborzolja macskabajszát és nyomban válaszol
                  Kossuthnak. A honvéd menházat őfelsége koronázási aranyaiból épitették, amelyeket
                  visszaajándékozott a nemzetnek. Meg kell kérdezni az ajándékozót, ha adományával
                  valamit tenni akarunk.
            </p>
				<p>
               Kossuth Ferenc nem is szólt többet, mikor észrevette, hogy Ferencz
                  József van a háttérben.
            </p>
				<p>
               Ugron is felhasználja az alkalmat, hogy újból megkezdje egyik
                  támadását Kossuth ellen:
            </p>
				<p>
               „Újévtől kezdve - úgymond, - az úgynevezett Kossuth-árnyalat mindig
                  csak helyeselt a kormánynak; a Nemzeti-párt az „Isten Békéje” miatt nem mehetett
                  egész erővel a tárgyalásokba, csak mi, az „anyapárt” folytattuk a küzdelmet s ma
                  rosszabb a kormány helyzete, mint bármely költségvetési vita alkalmából. A
                  politikai rendszer átlagos életkora 15-20 esztendő. A mostani politikai rendszer
                  túlélte magát, jöjjön új világ!”
            </p>
				<p>
               Feláll erre az öreg Tisza Kálmán, akinek rendszerét temetni akarják
                  és megmutatja, legény még a talpán. Emlegetik is, hogy az öreg Tiszára még nagy
                  feladatok várnak ebben az esztendőben. A milleniumi ünnepek alatt nem lehet ott
                  mindenütt személyében Ferencz József, a távollevő királyt tehát valakinek
                  helyettesíteni kell. Erre a felséget jelentő helyettesi állásra van kiszemelve
                  Tisza Kálmán és herceg Esterházy Pál, Magyarország leggazdagabb főura. A javaslat
                  már Bánffy fiókjában fekszik.
            </p>
				<p>
               „Tisza király” címen írják vezércikkeiket az ellenzéki lapok. A régi
                  harci kedv látszik fellángolni Tisza Kálmán ellen. De Bánffynak más javaslata is
                  rejtőzik a fiókjában. Ez a javaslat pedig nem más, mint a képviselőház rögtöni
                  feloszlatása, ha az akadályokkal tárgyalná a költségvetést.
            </p>
				<p>
               A kormánynak már meg van az „alapja” az új választásokhoz. Tömve a
                  pártkassza. Rákosi Jenő lapja közli is azoknak a névsorát, akik a kormánynak pénzt
                  adtak:
            </p>
				<p>
               Grófi rangjukért fizettek a Vigyázók 400.000 forintot.
            </p>
				<p>
               Inkeyék, Zeykék 100 ezret.
            </p>
				<p>
               Nemességükért fizettek ugyancsak Mészáros Károly és Geist Gáspár
                  jelentős összegeket.
            </p>
				<p>
               Nagy visszhangja támadt a leleplezésnek. Bánffy tagad, de nem meri a
                  házfeloszlatást többé emlegetni, hanem az esti ülések behozatalával
                  fenyegetőzik.
            </p>
				<p>
               Ebben a puskaporos politikai atmoszférában még egy kínos esemény
                  nehezíti meg a milleniumi kormány helyzetét. A világszerte ismert Pulszky Károly,
                  a képtárlat igazgatójának külföldi képvásárlásai miatt keletkezik botrány a
                  képviselőházban és az első ijedelemben szegény Pulszkyt úgy véli megmenteni
                  családja, hogy elmebetegnek nyilváníttatja és a Lipótmezőre szállitja az
                  „élőhalottak” házába. Ott üldögél cellájában a legzseniálisabb magyar emberek
                  egyike, amíg a skandalum tombol személye körül. Bánffy azonban most is felül
                  marad. Bizalmat szavaztat magának és kormányának.
            </p>
				<p>
               Kossuth Ferenc pártja azonban nem vesz részt ezekben a személyi
                  botrányokban a képviselőházi tárgyalások folyamán.
            </p>
				<p>
               Kossuth Ferenc más fából van faragva, mint a magyar ellenzéki
                  politikusok e korszakbeli típusai. Nem riad fel, nem rázza az öklét, nem ragad meg
                  minden alkalmat, hogy felháborodásának a kormány ellen kifejezést adjon. Európai
                  gentleman, aki érvekkel, eszmékkel akar harcolni a maga igazsága mellett, nem
                  pedig a mások becsmérlésével, esetleg erkölcsi tönkretételével.
            </p>
				<p>
               A Bánffy-kormány elleni harcban is olyan módszert választott, amely
                  talán túlságosan enyhének is látszott a vérbeborult kedvű ellenzéki hazafiak
                  előtt, de európai szempontból a legparlamentárisabb volt. Bánffynak éppen a
                  kvótával volt baja, azzal a bizonyos fizetési aránnyal, amelyben Ausztria és
                  Magyarország a közösügyes kiadásokat egymás közt megosztották és amely körül
                  állandóan vita volt. Bánffy egy bizottság kiküldését javasolta a kvóta
                  megállapítására. Kossuth Ferenc és pártja, Komjáthy Béla indítványára nem fogadta
                  el a kvótabizottságot, ami Bánffynak nagyon kellemetlen volt, mert márciusban járt
                  már az idő és a jogszokás szerint március végére be kellett volna fejezni a
                  költségvetés tárgyalását. Ugronék „anyapártja” persze nem volt ezzel megelégedve.
                  Ők folytatták a kíméletlen háborút Bánffy ellen, mintegy előre beharangozva az
                  évek mulva elkövetkező obstrukciós hadjáratot, a nemzeti ellenállás korszakát,
                  amelyet a nemzet Ferencz József kormányai ellen majdan igénybe vesz a küzdelmes
                  évek idején. A Bánffy kormány volt a nemzeti harcok megindulásának első okozója. A
                  kiegyezés óta tartó álmodozások, ringatózások, politikai szélhámoskodások után
                  ekkor kezd ébredezni a nemzet, növekedik az ellenállás, megkeményedik a már
                  viasznak látszó nemzeti akarat. De Kossuthnak pártjával együtt csakhamar éreznie
                  kell, hogy valami nincs rendben az országos hangulatban, amely Kossuthot addig
                  szinte a szívén hordozta.
            </p>
				<p>
               Kossuth Ferenc ugyan elmondja beszédeit a költségvetés tárgyalásában:
                  az egyiket a vallás és közoktatásügyi tárcánál február 18-án, a másikat március
                  2-án a kereskedelmi tárca költségvetésénél. Ezeknek a széleslátkörű, alapos,
                  minden akkori politikai láthatárig emelkedő terjedelmes beszédeknek azonban koránt
                  sincs az a visszhangjuk az országban, mint azoknak a beszédeinek volt, amelyeket
                  hazajövetele után vidéki körútján mondogatott. „Mintha nem volna oly ellenzéki
                  olyan igazán Kossuth Ferenc, mint akkor, midőn még érződött rajta a turini levegő”
                  - mondja egy életírója.
            </p>
				<p>
               Pedig itt volna az ideje megmutatni, hogy milyen erő van a magyar
                  nemzetben. Ebben az esztendőben jár le a hármas szövetség megújításának
                  határideje, megújítása az esztendő tennivalói közé tartozik.
            </p>
				<p>
               „A nemzeti önállóságot most kell bebizonyítani!” - kiáltják Ugron
                  Gáborék, akik annyira magukhoz ragadják a nemzeti ellenzéknek, az imádott
                  örökéletű magyar ellenállásnak végzetét, szerepét, bűvös állapotát, hogy még a
                  márciusi szabadság ünnepeket is ők vezetik. Bartha Miklós, az „anyapárt” alelnöke
                  mondja a Vigadóban az ilyenkor szokásos nagy beszédet. Polónyi Géza, Madarász
                  József, Barabás Béla, Helfy Ignác és főként Ugron Gábor asszisztálnak neki.
                  Kossuthékról pedig mit sem tudnak e nagy napon, amikor minden esztendőben
                  felfigyelni szokott a nemzet a szabadság égből hangzó harsonájára. Az 1896
                  márciusi ünnepe Kossuth Ferenc részvéte nélkül múlik el...
            </p>
				<p>
               Szaporodnak a jelek, amelyek azt mutatják, hogy Kossuth már nem a
                  régi. Elgondolkoznak a lelkek. Valaki ki is lép elégedetlenségében a
                  Kossuth-pártból és Ugronékhoz csatlakozik.
            </p>
				<p>
               Bánffy Dezső, ez a nem mindennapi tehetségű, de meglehetősen
                  gyengédtelen, udvariatlan modorú magyar politikus, akivel szemben Ferenc József
                  ismeretes bánásmódját tanusította, úgy bánt vele, mint valami gazdasági
                  ispánjával, nyomban ki is használta Kossuth tünedező népszerűségét. Megreszkírozta
                  vele szemben azt a hallatlan udvariatlanságot, hogy a függetlenségi 48-as frakció
                  vezérét meg sem hívta a pártvezérek amaz értekezletére, amely éppen Bánffy
                  kezdeményezésére volt összeülendő, hogy az ezredéves ünnepségek békességes
                  lefolyását ne zavarják politikai véleménykülönbségek.
            </p>
				<p>
               Nagyon kínos jelenet volt a Ház folyosóján, amikor Kossuth Ferenc
                  értesült arról, hogy Bánffy „elfelejtette” meghívni a pártvezérek
                  értekezletére.
            </p>
				<p>
               - Talán Justh Gyulát hívták meg, a párt régi elnökét? - vélekedett
                  Kossuth, aki ellenfeleiben is inkább a jóhiszemű tévedést tételezte fel, mint a
                  brutális keleti politikai modort.
            </p>
				<p>
               Kiderült azonban, hogy Justh éppen úgy nem kapott meghívást a
                  miniszterelnökségen tartandó pártközi konferenciára, amint nem kapott Kossuth.
                  Meghívták ellenben a pártból Thaly Kálmán alelnököt és Helfy Ignácot. A másik
                  függetlenségi pártnál azonban nem mellőzték a pártelnök, Szederkényi Nándor
                  személyes meghívását, mire Szederkényi értesülvén Kossuth sértő mellőztetéséről,
                  nyomban kijelentette, hogy a miniszterelnök meghívását ő sem fogadja el.
            </p>
				<p>
               A szelíd Jókai Mór vállalkozott arra, hogy békességet teremtsen a
                  vérig sértett ellenzékiek között. Jókai, amilyen drágalátos ember, olyan ügyetlen
                  politikus volt. Közbenjárásával - úgy akarta megoldani a dolgot, hogy „véletlenül”
                  áttévedt a jobboldali folyosóról a baloldalira - még jobban elmérgesítette a
                  helyzetet.
            </p>
				<p>
               Kossuth Ferenc most már elégtételt követelt, miután a miniszterelnök
                  nyiltan bevallotta „szórakozott feledékenységét”.
            </p>
				<p>
               Bánffy Dezső erre odalépett a képviselőház üléstermében a
                  szélsőbaloldalon ülő Kossuth Ferenchez:
            </p>
				<p>
               - Bocsánatot kérek tőled tévedésemért és kérlek, jöjj el a
                  konferenciára - mondta.
            </p>
				<p>
               Az érzékeny Kossuth Ferenc azonban tovább is ragaszkodott ahhoz, hogy
                  neki elégtétel adassák a sértésért, mire Bánffy indulatosan válaszolt:
            </p>
				<p>
               - Ha jöttök jó, ha nem jöttök, úgy is jó.
            </p>
				<p>
               Kossuth ezt nem fogadhatta el megoldásnak. Távolmaradt a milleniumi
                  előkészületektől, nem állt be Bánffy segédcsapatai közé, amit később nem is volt
                  alkalma megbánni.
            </p>
				<p>
               ... De már a sors könyvében az volt megírva, az ezredéves
                  ünnepélyeknek szentelt évről, hogy bővelkedjék a legkülönbözőbb botrányokban.
            </p>
				<p>
               Már híre járja, hogy Pulszky Károlynak számadásait a képvásárlások
                  körül majd helyesnek fogják találni; Moravcsik elmeorvos készülődik is már, hogy
                  épelméjűnek nyilvánítja az állami képtár igazgatóját, akinek „élete java” Somossy
                  orfeumában és Récsey Mariska sanzonett társaságában telt el.
            </p>
				<p>
               De akkor új veszedelem kerekedik, még pedig báró Fejérváry Géza
                  honvédelmi miniszter, Ferencz József barátja körül. Egy Kasits Péter nevű
                  nyugalmazott miniszteri tanácsos röpiratot ír Fejérváry ellen, amely nemcsak a
                  miniszter politikai ügyeivel, hanem családi ügyeivel is foglalkozik. A politikai
                  ügyek közül a „honvédeskü” dolgát szellőzteti, a családi ügyekre pedig fátyolt
                  vetett a mult.
            </p>
				<p>
               A nagy botrányok levezetője a korszakbeli Magyarországon elsősorban a
                  lovagias eljárás volt.
            </p>
				<p>
               Fejérváry segédei: Széll Kálmán és Andrássy Tivadar gróf napokig
                  tárgyalnak Kasits Péter megbizottaival, báró Kaas Ivorral és Kaciány Gézával. Ugy
                  találják, hogy a lovagias eljárásnak nincs helye, mire a honvédségnél szolgáló
                  tábornokok és ezredesek vállalkoznak arra, hogy egy tüntető felvonulással bizalmuk
                  és nagyrabecsülésük nyilvánításával helyreállítsák Fejérváry kétségtelen
                  becsületességét. A tisztek valóban felkötötték kardjaikat, parádéba vágván magukat
                  s a beteg Farinyák Géza után a rangidős Jelencsik Vince altábornagy vezetése
                  alatt, Hild, Say, Lukinác, Janki, Bóla altábornagyok, budapesti tábornokok és
                  ezredesek küldöttsége jelenik meg a honvédelmi miniszternél, hogy a tisztikar
                  ragaszkodását biztosítsa.
            </p>
				<p>
               De tán fontosabb a botrány eloszlatásában Ferencz József meghívása,
                  aki Bécsben barátságosan fogadja a táborszernagyot, sőt üzenetet küld általa
                  Bánffynak, beleegyezvén abba, hogy az ezredéves ünnep emlékére a régi 1848-49-es
                  honvédek nyugdíjalapját 400 ezer forintra felemelje. Királyi ajándék! Az öreg
                  honvédek Krudynak, a szabolcsmegyei honvédegylet elnökének felhívására készülődnek
                  is már, hogy a milleniumi küldöttségek között ők is felvonulnak Ferencz József
                  előtt.
            </p>
				<p>
               Kossuth Ferencnek ebben sincs része, pedig legjobb alkalom lett volna
                  a királlyal „kibékülni”! Bánffy azonban mindig hátraszorítja Kossuthot, nem
                  engedi, hogy szerepe legyen az ezredéves Magyarországon.
            </p>
				<p>
               Ám Bánffynak még így sem kedves az atmoszféra. A politikai botrányok
                  csillapultával a társadalmi botrányok lármája hangzik ki külföldre az ezeréves
                  fennállását megünnepelni készülő Magyarországból.
            </p>
				<p>
               Az Országos Kaszinó (Gentry-Kaszinónak is nevezik) híres volt
                  ezidőtájt nagyszabású kártyázásairól. Kosztka Emil, 18. gyalogezredbeli főorvos,
                  híres gavallér, a kaszinó tagjai közül előbb Dániel Józsefet lepi meg hamis
                  kártyajáték közben s a Kaszinó becsületbírósága elé állítja, amely Esterházy
                  Mihály elnökségével egy hosszú éjszakán át tartó tanácskozás után valóban
                  diszkvalifikálja Dánielt, akinek saját segédje, Papp Géza tanácsolja, hogy most
                  már nyugodtan agyonlőheti magát. Másodiknak Kosztka Emil a kaszinói hamiskártyások
                  közül Babó Emilt, a szegedi képviselőt fogja le. Babó kilép a Kossuth-pártból,
                  kilép a kaszinóból, eltűnik, majd Amerikában bukkan fel, de ő sem lövi magát
                  agyon, ezt a tragikus sorsot Kosztka Emilnek hagyományozva, aki néhány év multán,
                  betegeskedése miatt ilyenformán válik meg életétől.
            </p>
				<p>
               A képviselőházban tovább feszegetik azt a kérdést, hogyan gondolta
                  Bánffy Dezső azt, hogy Magyarország hercegprímása (esetleg József főherceg)
                  helyett a kálvinista Tisza Kálmán helyettesítse az apostoli király személyét?
            </p>
				<p>
               Bánffy érzi, hogy bakot lőtt, ötöl-hatol, végre bevallja, hogy Tisza
                  Kálmánnak csak annyi szerepet szánt, hogy a koronát és a koronázási jelvényeket
                  magában foglaló láda kilenc pecsétje közül az egyiket feltörje, miután
                  törvényjavaslat van arranézve, hogy a királyi jelvényeket a millenáris kiállítás
                  alatt három napig közszemlére teszik.
            </p>
				<p>
               Mindjárt közzé is teszi, hogyan gondolja az ezeréves Magyarország
                  hivatalos ünnepségeinek programmját.
            </p>
				<p>
               Május 2-án a király megnyitja a kiállítást s a dalszinházban
                  díszelőadás lesz.
            </p>
				<p>
               Május 3-án hálaadó istentisztelet a Mátyás-templomban; 18-án a
                  Nemzeti Színház tart díszelőadást, június 5-én közszemlére teszik a Szent Koronát,
                  6-án lerakják a királyi palota építkezéséhez szolgáló alapkövet, 8-án Ferencz
                  József koronázási évfordulóján az országgyűlés hódolata a királynál; 27-én a
                  pusztaszeri ünnep, majd a pozsonyi Mária Terézia szobor felavatása, az aldunai
                  Vaskapu megnyitása, a dunai Ferencz József-híd és az Iparművészeti Múzeum
                  építkezésének elkezdése.
            </p>
				<p>
               Nem a legváltozatosabb programm egy nemzet ezeréves fennállásának
                  ünnepélyére, de Bánffytól nem tellett több. Nem sajnálhatták azok, akik kimaradtak
                  az emigy előre tervezett ünnepélyekből.
            </p>
				<p>
               A Sándor-utcában a költségvetési vita folyik tovább. Kossuth Ferenc
                  kötelességének tartja, hogy pártja nevében minden tárgyhoz hozzászóljon; éppen
                  Darányi Ignác tárcáját, a földművelést vette szónoklata témájául.
            </p>
				<p>
               ... Tíz év mulva, 1906-ban ugyanazon bizonyos bársonyszékek egyikén,
                  amelyek ellen most dörgedelmes szavait intézi e sorok hőse, igaz, hogy tíz év
                  csatáiban megtörve, a nemzeti küzdelem harcaiban kifáradva, de szárnyaló lélekkel
                  ül Kossuth Ferenc, a kereskedelemügyi miniszter helyén, hogy miniszteri tárcáját
                  éppen úgy védelmezze, mint kölykét a medve.
            </p>
			</div>
			<div type="chapter">
				<head>
                  A millenium.
            </head>
				<p>
               Akik résztvettek a Mátyás-templomban megtartott ünnepi Tedeumon,
                  amellyel az ezeresztendős Magyarország ünnepélyei kezdetüket vették, jóformán mind
                  átlovagoltak vagy átkocsikáztak már arra a másik világra, ahová nem hallatszik el
                  a Mátyás-templom harangjainak zengése. Elkocsikáztak a bécsi főhercegasszonyok és
                  főherceg urak hatlovas hintóikban: Mária Jozefa és Mária Terézia, Gizella bajor
                  hercegnő és Stefánia özvegy trónörökösné, a kiséretükre kirendelt főhercegekkel,
                  Lajos Viktorral, Ferenc Salvatorral, Ferdinánddal és Lipót bajor herceggel. Azon a
                  májusi napsugárban ragyogó napon azonban csak a budai Várból a közeli
                  Mátyás-templomba kocsikáztak à la Daumont fogatjaikban, amelyeket Bécsből erre az
                  alkalomra „le”-hoztak. Az egész ünnepélyes misemenet szereplői olyan formának
                  látszottak, mintha egy másik világból, a csillagos égboltozatról jöttek volna
                  „le”.
            </p>
				<p>
               A királynő főudvarmesternője, Andrássy Wenckheim grófnő, aki a
                  fenséges asszony főudvarmesterével, Bellegarde gróffal ugyancsak hatos fogatban
                  ülve a menet elején mindjárt a menetet megnyitó udvari lovász, a szakasz huszárság
                  és a lóháton veres frakkjában pompázó udvari fourier után közvetlen a király
                  lóhátas szárnysegéde előtt hajtott: ugyancsak a tünemények közé tartozott.
            </p>
				<p>
               És a nyolc fehér ló által vont hintó, benne a feketeruhás,
                  legyezőcskéjét arca elé tartó királynéval és a királlyal, lovasok által
                  körülfogva, jobbról őfelsége főhadsegédével, hat nemes apróddal, két arcier és két
                  magyar testőrrel: vajjon nem tartozott-e azon látványosságok közé, aminőt Budán
                  többé sohasem láthatni?
            </p>
				<p>
               Pedig csak a szűkebb kíséret volt az, amely a felséges párt a hálaadó
                  istentiszteletre kísérte. Az utat ugyan a katonaság sorfala szegélyezte és a
                  királynénak ötméteres gyöngyös uszálya volt, amelyet az ugyancsak feketébe
                  öltözött, de fehér fátyolos udvarhölgy vitt utána a templomba - ám a nézőnek mégis
                  az jutott eszébe, hogy milyen lehetett volna a parádé, ha a királyi pár a nagy
                  kísérettel, az egész udvartartással ment volna a Mátyás-templomba misét
                  hallgatni?
            </p>
				<p>
               Igaz, hogy akkor sem fogadhatta volna a templomajtóban más, mint
                  Magyarország hercegprímása, aki a Tedeumot mondta, miután a királyi pár a
                  trónszékekben elhelyezkedett...
            </p>
				<p>
               ... Igy kezdődtek el Magyarországon az ezeréves évforduló ünnepségei,
                  amelyekben Kossuth Ferencnek épp olyan kevés szerepe jutott, mint akár a
                  miniszterelnök feleségének, báró Bánffy Dezsőnének, aki azért nem szerepelhetett
                  az udvari ünnepségek során, mert csak tanítónői diplomája volt, amely kevés volt
                  az udvarképességhez. Kossuth Ferenc sem volt udvarképes, de nála ennek a hiánynak
                  okát egészen máshol kellett keresni - nagyon is kivételes származásában.
            </p>
				<p>
               Volt azonban egy nap, amikor Kossuth Ferenc mégis Ferencz József
                  közelében volt látható. Ez a kiállítás megnyitásának napja volt, amikor Kossuth
                  Lajos fia ott állott a kiállítás területén felütött királyi sátor előtt, Apponyi
                  Albert, Tisza Kálmán, Ugron Gábor és a többi pártvezérek társaságában. A király
                  azonban ezen a napon nem beszélt politikusokkal, hanem csak Dániel Ernő báró
                  kereskedelmi miniszterrel, Schmidttel, a kiállítás igazgatójával, Gelléri Mórral,
                  a kiállítás titkárával - és a legenda szerint a piros díszítésű arany kalapot és
                  lila brokátruhát viselő csodaszép Dániel bárónéval, született Cséry lánnyal,
                  akinek a mesemondás szerint mint a kiállítás háziasszonyának a belépéskor kezet is
                  csókolt. Ez nem kisebbítette volna Ferencz Józsefet, de az akkori magyar
                  közvélemény, különösen az arisztokrácia, sehogysem tudott napirendre térni a
                  kézcsók felett, mert az öreg Cséry bácsi vagyona nagyrészét azzal szerezte, hogy
                  különböző vállalatai közé a budapesti szemét fuvarozását is felvette.
            </p>
				<p>
               Kossuth Ferenc tehát ott állott a királyi sátor környékén. A krónikás
                  fel is jegyezte róla, hogy sötétzöld bársony mentében, világoszöld selyem
                  attilájában feltűnő férfias megjelenésű volt, de Kossuth arról beszélgetett az
                  ismerős politikusokkal, hogy a Bánffy-éra alatt immár a harmadik ellenzéki
                  képviselőt választották meg tegnap Mátészalkán Kende Béla helyébe. Az első a Babó
                  Emil helyére egyhangúlag megválasztott Polczner Jenő volt, aki arról volt
                  nevezetes, hogy soha életében nyakkendőt nem hordott, amivel nyilván Petőfi
                  Sándort akarta utánozni, a második pedig maga Kossuth Ferenc volt Tapolcán.
            </p>
				<p>
               Ugyanakkor azonban az udvari páholyból a Bécsből jött urak és hölgyek
                  számos kiváncsi tekintetet vetettek a sötétzöld mente és a világoskék attila felé,
                  hiszen ezek az urak és hölgyek először látták eleven állapotban Kossuth Lajos
                  fiát. Azt mondhatni, hogy a király és a királyné, valamint Dánielné arany kalapja
                  után Kossuth Ferenc volt a bécsi vendégek előtt az ezredéves kiállítás
                  megnyitásának legnagyobb érdekessége.
            </p>
				<p>
               Miután Erzsébet királyné őfelsége, aki nem szerette a hosszúra nyúló
                  ceremóniákat, elment a sátorból, hogy debreceniesen fogott ötösfogatán
                  visszarobogjon a városba, Kossuth Ferenc is megengedte magának, hogy észrevétlenül
                  eltünjön a kiállítás megtekintésére indulók közül.
            </p>
				<p>
               - Örömmel jöttem ide a mai napon! - hangzott Ferencz József szokásos
                  kijelentése és a kiállítás meg volt nyitva. Még arra is volt érkezése a királynak,
                  hogy megállítsa Gyalokay rendőrkapitányt és megszemlélje a rendőrök új
                  egyenruháját, amelyet erre az alkalomra kaptak és amelyet „millenáris”
                  egyenruhának neveztek. Őfelsége nagyon szerette az egyenruhát...
            </p>
				<p>
               Ezután azonban épp olyan kevéssé látni Kossuth Ferencet az országra
                  szóló ünnepélyeken, mint Bánffynét. Hogy miért, azt már megmondtuk az előbb.
                  Bánffyné és Kossuth Ferenc is betegségével menti ki magát például a nagy udvari
                  fogadóestről, amely a királyi várpalotában zajlott le és amelyre mind a ketten
                  udvarias meghivót kaptak. Ezen a fogadóesten különben a szőke Stefánia keltett
                  különös feltűnést félgyász ruhájával, a királyné komoly fekete ruhája mellett. Nem
                  jelentek meg Festetich Tasziló világraszóló estélyén sem az Esterházy-utcai
                  palotában, amelyet pedig Ferencz József maga is megtisztelt megjelenésével, sem
                  Apponyi Lajos gróf magyarországi udvarnagy Andrássy-uti palotájában, ahol a
                  királyi hercegek és hercegnők emelték az estély fényét, de még azon az estélyen
                  sem jelentek meg, amelyet báró Dániel Ernőné rendezett a ligeti Park-klubban, ahol
                  pedig minden számottevő úriember megjelent és amelynek főrendezője Aczél Béla báró
                  volt, amivel máris elmondtuk, hogy e nagy ünnepélyrendező keze alatt miért volt
                  valamennyi estély közül az aranykalapos Dániel Ernőné estje a legsikerültebb. Még
                  gróf Goluchowszky Agenor, a császári és királyi ház minisztere és a Monarchia
                  külügyeinek vezetője is táncra perdült ezen az estén, pedig ennél a lengyel
                  grófnál kevesen tudták jobban a szertartásokat a monarchiában.
            </p>
				<p>
               Végre a magyar miniszterelnök felesége, a mellőzött Bánffy Dezsőné is
                  megszólal egy napon. Dejunert ad a Sándor-palotában a miniszterelnökök lakásán -
                  de csak a külföldi nagyköveteket és követeket hívja meg, akik Bécsből Budapestre
                  jöttek az ünnepségek megszemlélésére. Az olasz nagykövet, az öreg Nigra, a
                  diplomáciai kar doyenje fínom udvariassággal köszönti fel a ház úrnőjét, de az
                  angol nagykövet már kimenti magát a reggeliről. Ott van azonban a külügyminiszter,
                  Agenor gróf, akit abban az időben sokan megkedvelnek Budapesten, Jósika Miklós, a
                  király személye körüli miniszter, Dóczy Lajos, aki miniszteri osztályfőnök és
                  költő volt egyszemélyben és azzal tette magát nevezetessé, hogy ő fordította le
                  Goethe Faustját magyar nyelvre.
            </p>
				<p>
               A király ez alkalommal örömteljes meglepetésben részesíti Bánffy
                  Dezsőt. A házigazda ugyanis felesége dejeunerjén azt az értesítést kapja Jósika
                  Miklóstól, hogy számíthat a Lipót-rend nagykeresztjére, ami akkor igen nagy
                  kitüntetés volt. Úgylátszik tehát, hogy minden a legnagyobb harmoniában van. A
                  pesti rendőrök és postakocsisok új egyenruhát kapnak, Bachó István pedig, az első
                  honvéd zenekar karnagya naponként játssza a Wampeticsben azokat a dalokat,
                  amelyeket a királyi pár ittidőzése alatt a várudvaron játszott zenekarával, a
                  Parasztbecsületet, a Csárdás balettet, Strauss keleti regéjét - csak éppen az
                  osztrák néphimnuszt hagyja ki a wampeticsbeli programmból, amiből minden józan
                  ember azt következtetheti, hogy a katona-karnagyok se estek a fejük lágyára.
            </p>
				<p>
               Ekkor mintha bomba csapna le a derült égről, újabb zászlósértések
                  híre érkezik. Két városban is elégették a magyar zászlót a millenáris ünnepélyek
                  alatt és Kossuth Ferenc újra akcióba lép...
            </p>
				<p>
               Nagy felszólalásra készül az ünnepi hangulatban, amit a függetlenségi
                  képviselők hangosan helyeseltek, utalván arra, hogy Kossuth Ferencnek már multja
                  van a zászlósértések elintézése körül, amint már a zágrábi esetnél is megmutatta,
                  de Ugron Gábor nem engedte át a dicsőséget Kossuthnak, ő is felkészült a kormány
                  megrohamozására.
            </p>
				<p>
               Bánffy Dezső nehéz helyzetben volt. Nem nagyon védekezhetett a
                  zászlósértések megtörténte miatt, lelketlen izgatók állandóan uszították a
                  magyarság ellen a nemzetiségeket, a horvátokat, szerbeket, a románokat, a
                  pánszlávokat, de Bánffy ismeretes volt arról is, hogy nem tűrte a nemzetiségi
                  fészkelődéseket és így az újabb zászlósértéseknél is arra az álláspontra
                  helyezkedett a közhangulat, hogyha valaki, akkor Bánffy lesz az, aki elégtételt
                  fog szerezni a magyar állameszmének.
            </p>
				<p>
               Az ország tehát nem nagyon zavartatta magát és ne zavartassuk
                  magunkat mi sem. Élvezzük tovább a milleniumi ünnepségeket, amelyek jóformán
                  mindennap új képet mutatnak. Soha ennyit nem költöttek az emberek szórakozásaikra.
                  A ligetben ebben az időben nyílik meg az Ősbudavára, a világhírűvé lett
                  mulatóhely, az ötletes Szekula igazgatása alatt. Az olasz népénekes jambók dalait
                  és táncait a legnépszerűbb pesti primadonnák, Küry Klára és Hegyi Aranka segítik
                  diadalra, amint végigtáncolnak a taljánokkal a mulatságnak épített város utcáin. A
                  betölthetetlennek látszó Ősbudavárában némely estén mozdulni sem lehetett, annyira
                  elözönlötte a közönség a mulatóhelyet, amelynek annakidején egész Európában nem
                  volt párja.
            </p>
				<p>
               A Nagymező-utcában Somossy Károly orfeuma működik. „Asszonyi párbaj”
                  a neve annak a látványosságnak, amit produkál és nála játszik a korszak
                  legpikánsabb művésznője, Carola Cecilia. De a város minden utcájában nyiltak
                  mulatóhelyek az ezredéves ünnep alkalmával. Amely lány akkor férjhez nem ment,
                  amely vállalkozó akkor meg nem gazdagodott, annak újabb ezer esztendőre kell
                  várni.
            </p>
				<p>
               Ömlik a pénz Budapesten. Semmi sem elég drága, ami élvezetet szolgál.
                  A vasutak csaknem ingyen szállítják az utasokat a fővárosba, nemcsak az országból,
                  de a külföldről is minden élvezni vágyó pénz Budapest felé igyekszik, hogy elérje
                  sorsát - palota legyen belőle az Andrássy-úton, vagy selyemszoknya egy könnyűvérű
                  asszonyka derekán.
            </p>
				<p>
               Ebben az általános vigalomban Ferencz József királyi őfelsége is
                  megkapja a maga ajándékát. Az államvasutak gépgyára új különvonattal lepi meg az
                  uralkodót. Öt vasuti kocsiból áll a különvonat, villamoslámpák világítják,
                  fürdőszobája van és húsz személyre való ebédlője. Egyik kocsiban ott van Ferencz
                  József hagyományos vaságya is, igaz, hogy kék selyempaplannal letakarva és
                  perzsaszőnyegek borulnak elébe, amelyeket Haas és Fiai szőnyegkereskedők
                  hódolatból szállítottak. No, majd meg is kapják érte a jutalmat!... Szinte
                  beláthatatlan már azoknak a listája, akik az ünnep alkalmából királyi kitüntetést
                  várnak. Bánffy maga vezeti a névsort, de a naponta változó eseményekkel folyton
                  újabb és újabb nevek ragadnak a listához, mintha minden magyar ember valamely
                  érdemkeresztre várakozna, mert a nemzet megérte az ezredik esztendőt.
            </p>
				<p>
               Nem csoda, hogy ebben az esztendőben, amely a legdicsőségesebb
                  esztendőnek mondható Ferencz József egész uralkodásában, Kossuth Ferenc szinte
                  észrevétlenül maradt. Ha Ugron Gábor nem hívna össze ülést Szatmárra, amelyen
                  szokása szerint Kossuth Ferencet támadja: talán azt sem tudhatnánk, hogy a világon
                  van.
            </p>
			</div>
			<div type="chapter">
				<head>
                  Kossuth Ferenc mint szónok.
            </head>
				<p>
               Kilenc esztendővel a millenium után, amikor Kossuth Ferencből a
                  király minisztere lett, egyik legjobb híve Szatmári Mór annak a „Budapest” című
                  lapnak a főszerkesztője, amelynek Kossuth Ferenc vezércikkírója volt, a kinevezést
                  megünneplendő hagyományos korszellem szerint, könyvben kiadta Kossuth Ferenc
                  harminc parlamenti beszédét.
            </p>
				<p>
               Ilyen volt a világ akkoriban: a politikusok multjából legfeljebb
                  beszédeik maradtak meg az országgyülési naplóban, mert cselekedni csak annak
                  lehetett, akit Ferencz József erre meghatalmazott. Viszont beszélni, sokat
                  beszéltek a politikusok. Gyönyörű, beszédes korszak volt! Különösen a baloldalon
                  oly szent hevülettel álltak fel a népképviselők, hogy alkalmi szónoklataikat
                  elmondják, mintha a magyar nemzet jövendője függne minden szavuktól. Egy-egy
                  lelkiismeretesebb honatya hetekig, sőt hónapokig készült beszédeire és bőven
                  felfegyverkezett statisztikai adatokkal, mintha egyenesen a történelem istennőihez
                  intézné szavait. Voltak „szűzbeszédek”, voltak költségvetési beszédek, lehetett
                  beszélni a kvótához, az egyes miniszteri tárcákhoz, a napi kérdésekhez, amely
                  utóbbiakhoz leginkább a rögtönözni tudók szóltak hozzá. Minden kérdésnek megvoltak
                  azonkívül a szakértői, a jobb- és baloldalon egyaránt. Nagy divatban volt a
                  polemizálás. „Személyes megtámadtatás” címén szót kérni: a szónokok főiskolája
                  volt, de erre csak a bátrak vállalkoztak. Legjobb és legszokásosabb a beszédekre
                  való alapos előkészület volt és a képviselőház könyvtárában mindig lehetett látni
                  néhány képviselőt, akik elmondandó beszédükhöz gyüjtötték az adatokat.
            </p>
				<p>
               Szép idők! A képviselői fizetést nem hiába húzzák a kiválasztottak,
                  becsületbeli kötelességüknek tartják, hogy megdolgozzanak érte.
            </p>
				<p>
               Az újságok némelyike, így a régi „Egyetértés”, csaknem szószerint
                  közli a képviselők beszédeit, de a legtöbb hirlap feljegyzi legalább a
                  „halljuk!”-okat, a „zajos tetszéseket”, a „mozgásokat”, a „derültségeket”, az
                  „élénk tapsokat”, a „helyesléseket”, azokat a műkifejezéseket, amelyek egy-egy
                  képviselői beszédet kísérni szoktak.
            </p>
				<p>
               Kossuth Ferenc mindig „általános figyelem” között kezdte beszédeit.
                  Vezér volt! Csendes ellenfelei, Justh Gyula, Barta Miklós, Holló Lajos és társaik
                  hamarabb beadták derekukat, mint Ugron Gábor, aki sokáig nem szívelhette a
                  Kossuth-fiút.
            </p>
				<p>
               Kossuth Ferenc becsületességével, az ellenzéki politikában előtte
                  alig szokásos úri nobilitásával, európai nívójú képzettségével és főként gentleman
                  magaviseletével szerelte le ellenfeleit. Visszanézve küzdelmeire a tűnő időben,
                  valóban az látszik, hogy a személyek az eszme mellett Kossuth Ferenc előtt alig
                  számítottak. Személyeket sohasem pártolt. Ezért jó darab ideig idegenszerűnek
                  látszott figurája a lázas parlamenti atmoszférában. Kossuthnak még csak párbaja se
                  volt, ami nélkül régi magyar politikus alig képzelhető el. Darab ideig úgy hatott,
                  mint egy külföldi úr, aki valamely „európai” parlamentből cseppent ide a
                  szenvedélyek, gyűlöletek, életre-halálra menő küzdelmek politikai frontjára. Még
                  arról sem nyilatkozott soha, hogy különösebben gyűlölné Ferencz Józsefet, amely
                  érzelem nélkül pedig a korszakbeli függetlenségi követ alig volt
                  elképzelhető.
            </p>
				<p>
               Sokszor hallgatott, amikor beszélni kellett volna.
            </p>
				<p>
               Még többször egykedvűnek mutatkozott, amikor a szenvedély kitöréseit
                  kellett volna produkálni.
            </p>
				<p>
               Legtöbbször nem illett a lármás, tomboló, majdnem mindig az
                  elkeseredés végső fokáig terjedő függetlenségi politika színpadára, ehhez a
                  görögtüzes, zászlós, versben beszélő, nótázó és lobogós gyülekezetbe, ahol még a
                  legtisztább meggyőződésnek is látványossági kulisszákra volt szükségük, hogy a
                  közvélemény honorálja őket.
            </p>
				<p>
               Gyönyörű gondolat volt a magyar függetlenségi eszme. De a nagyhangú
                  politikusok, a zúgprókátorok, az asztaltársasági elnökök, a vidékies duhajkodások
                  addigra, amig Kossuth Ferenc jött, alaposan lejáratták népies mulatságaikkal,
                  rakétáikkal, disznótoraikkal, névnapos költészetükkel, duhajkodásaikkal.
            </p>
				<p>
               Függetlenségi érzelmű magyar embert már el sem lehetett képzelni
                  máskép, mint a csizmadiaszín kellős közepén hordó tetején állva, szoros nadrágban,
                  karcosan, kipödrötten, handabandázva, gyűlöletet hirdetve, a magyar szabadságot a
                  közrend ellen emlegetve.
            </p>
				<p>
               Könyvek megtelnének azokkal a mondatokkal, amelyek a régi
                  függetlenségi követek szélhámosságait, jellemgyengeségeit tárgyalnák. „Sóhajtsunk
                  és feledjünk”.
            </p>
				<p>
               Kossuth Ferenc az elbukóban lévő függetlenségi eszmét európai nívóra
                  emelte, amikor hazatért és helyét elfoglalta a padsorokban, ahol már csaknem
                  árusok üldögéltek, akik mint kereskedelmi cikket árulgatták a függetlenségi
                  gondolatot.
            </p>
				<p>
               Jó mutatós emberek voltak, de leginkább vacsoránál.
            </p>
				<p>
               - Magyarországon minden fehér asztalnál történik - mondja a korabeli
                  szólás-mondás. A függetlenségi és a 48-as párt se volt kivétel; lehet, hogy éppen
                  a szabadelvű pártkörből kiáramló és szinte az összeesküvésig kötelező összetartás
                  rontotta meg ezt a dicső pártot is, amelynek azonban mindig voltak vezérei, akik
                  félelem és gáncs nélküli lovagoknak számítottak.
            </p>
				<p>
               Ilyen volt Kossuth Ferenc is, pedig éppen saját pártjában
                  kifogásolták azokat a jövedelemforrásokat, amelyekkel megélhetését
                  elősegítette.
            </p>
				<p>
               Biztosító társaságoknál vállalt állásai miatt sokszor elborult a
                  magyar gondolat.
            </p>
				<p>
               Ferencben is csalódtunk?
            </p>
				<p>
               Régi dolgok ezek. Csak a régi nők mondhatnák meg, hogy miért ültek
                  oly kitartóan a karzaton, amikor Kossuth Ferenc beszélt. Nyilván többet tudtak
                  abban az időben a főváros előkelő hölgyei a politikához, mert a divat és művészet
                  mellett a politika is közérdeklődés tárgya lett, mióta Kossuth Ferenc vette át a
                  nemzet vezérletét.
            </p>
				<p>
               - Nem, Kossuth Ferencben nem csalódtunk. Diadalra vitte az
                  eszmét.
            </p>
				<p>
               A Sándor-utcai képviselőház karzata mindig tele volt hölgyekkel,
                  amikor Kossuth Ferenc beszélt.
            </p>
				<p>
               Vajjon értették-e a pesti nővilág kiküldöttei Kossuth Ferenc ama
                  beszédét, amellyel 1897 december 16-án a vám- és bankkölcsönről szóló javaslatot
                  támadta, csaknem három óra hosszant (mert ez a téma volt kedvence); 1898 február
                  11-én a földművelésügyi tárcánál a munkások helyzetének javításáról mondott
                  szónoklatát; ugyanaz év február 28-án a sajtószabadság, a gyülekezési jog és
                  személyes szabadságok megsértése miatt mondott szavait; felhívását március 4-én,
                  amely szerint indítványozza az olasz parlament üdvözlését az olasz alkotmány
                  félévszázados évfordulója alkalmából? Vagy azt a beszédet, amelyet március 11-én
                  az április tizenegyediki „nemzeti ünnep” ügyében elmondott?
            </p>
				<p>
               Annyi bizonyos, hogy azokon a képviselőházi gyüléseken, melyeken
                  Kossuth Ferenc felszólalt, mindig megtelt a nők karzata.
            </p>
				<p>
               Az ötven és egynéhány esztendős Kossuth Ferenc még mindig daliás
                  férfi volt, akinek a nők iránt érzett lovagias hódolatáról mesék keringtek. Nála
                  csak Apponyi Albert, ez a szőke jegenyefa érdekelte jobban a női lelkeket. Apponyi
                  zengő hangját hallgatni felért egy operai előadással, Siegfried volt, Wagner volt,
                  baritonja felejthetetlen volt.
            </p>
				<p>
               Akár hogyan volt azonban a női karzattal való személyes
                  összeköttetése Kossuth Ferencnek, a valóság az, hogy legnagyobb sikerét a
                  budapesti nővilágban azzal a beszédével aratta, amelyet 1900 október 30-án mondott
                  el a Ferenc Ferdinánd főherceg trónörökös házassága alkalmával kiadott nyilatkozat
                  törvénybe cikkelyezéséről.
            </p>
				<p>
               *
            </p>
				<p>
               Bár Ferenc Ferdinándot kevesen ismerték személyesen a magyar
                  fővárosban, miután nem igen járogatott Pestre, s ha itt volt, akkor is a vasuti
                  kocsijában lakott, künn a pályaudvaron: a szőke udvarhölggyel való házasságával
                  magára irányította a regényes gondolkozásúak, elsősorban a nők figyelmét.
            </p>
				<p>
               Nem mindennapi dolog volt egy Habsburg-regény, amilyen egy kitűnően
                  nevelt, szinte másvilágias családi törvénycikkekkel kormányzott, katonai szigorral
                  tartott, parancshoz szokott habsburgi főherceggel csak ritkán történhetett meg.
                  Egy osztrák főhercegben megszólal a szív: a szerelem menyasszonyi fátyolban megy
                  végig azokon a folyosókon, ahol ifjú és hiú udvarhölgyek, udvari dámák,
                  csillagkeresztes hölgyek és szobalányok amúgyis azért rajzanak a női
                  lakosztályokban, hogy a testőrtisztek mellett egy vérbeli főherceg szerelmi
                  lángolását is lecsillapítsák.
            </p>
				<p>
               Ha minden udvarhölgyet és komornát feleségül vettek volna a bécsi
                  Burgban, aki érzelmeivel megérdemelte: vajjon hova lettek volna a főhercegnők
                  férjei? Egy főherceg végeredményben azért született, hogy a Burg-kápolnában egy
                  főhercegnőt vezessen az oltár elé. Egymás között házasodnak, amit orvosok és
                  természettudósok sokszor felrónak a Habsburgoknak, de a Házi Törvények nem
                  kegyelmeznek. A csontos, megtermett, ínas, nagylábú, szélesarcú, kövérségre
                  hajlamos, de pompás derekú Mária Terézia méhét öröklő osztrák főhercegasszonyok
                  nem mehettek máshoz, mint egy rangbeli úrhoz, még ha mást mondott volna is a
                  szívük. A testőrtiszt csak álljon a helyén a folyosón, akkor jöjjön, ha csengetnek
                  neki, de a férj nem lehet más, mint egy uralkodói vérből származó herceg.
            </p>
				<p>
               Igy állapították meg a Házi Törvények, amelyeket jóformán ma sem
                  ismernek a közönséges halandók. Szerkesztették őket már V. Károly, a
                  leghatalmasabb Habsburg, kinek országában sohasem ment le a nap, I. Ferdinánd, az
                  első magyar Habsburg, V. Ferdinánd, I. Lipót, József császár, Mária Terézia óta,
                  míg végre 1839-ben a „Hausordnung”-ok név alatt Ferdinánd és Ferencz József által
                  is helybehagyattak.
            </p>
				<p>
               Senki se ismeri ezeket a rejtelmeket, ezeket a földi isteni
                  törvényeket, amelyek ellen vétők messzi világrészekbe száműzetnek, mint Orth
                  János, Ferencz József testvére, tragikus öngyilkosságba menekednek, mint Rudolf
                  trónörökös, Ferencz József fia. Élnek ezek a törvények, az uralkodóház jogászai
                  kellő alkalommal fellapozzák a paragrafusokat és háromszoros jaj a
                  vétkezőknek!...
            </p>
				<p>
               *
            </p>
				<p>
               A század végét írjuk és Ferencz Ferdinánd gróf Chotek Zsófia
                  udvarhölggyel kötött házassága fejében lemond arról, hogy felesége valaha is méltó
                  élettársa lehessen, magyar királyné és Ausztria császárnéja, születendő
                  gyermekeinek pedig annál kevésbbé van joguk a császári és királyi koronához,
                  miután atyjuk már megszületésük előtt lemondott róluk a Házi Törvényekhez
                  alkalmazkodván, amely törvények nem ismerik el egy olyan nő méltóságát, aki nem
                  született legalább is habsburgi ágyból.
            </p>
				<p>
               Ferenc Ferdinánd tragikumához, poétai, illetőleg az időkön át
                  elszellemült figurájához, sorsához igen alkalmas színpadi háttérnek látszik ez a
                  fogadalom, amelyet szerelméért, a pozsonyi Frigyes főhercegék udvarhölgyéért
                  vállal. A romantika kopogtat a Burg dohos szobáiban.
            </p>
				<p>
               A mindenható szerelem angyallábakkal lép át a középkori
                  törvényeken.
            </p>
				<p>
               Kossuth Ferenc a becsület és szív jogán felszólal a magyar
                  képviselőházban. A karzatok megtelnek. Romantikus, átmelegedett, hevülékeny női
                  pillantások, önfeledt sóhajtások, szívérzelmek, szívhangok kísérik a melankólikus
                  tekintetű, de olykor a legmelegebb hangokon szónokló Kossuth Ferencet amaz
                  eltökéltségében, hogy a magyar törvénykönyvben ne adjanak paragrafust a
                  „szerelem-ellenes”, a női méltóságot megalázó cikkelynek. Nem szabad Ferenc
                  Ferdinánd lemondó nyilatkozatát a magyar törvényekbe iktatni!
            </p>
				<p>
               „Mit ér az ország alkotmánya, ha titkos törvények kötik az uralkodót!
                  Mit ér a kormányzási eskü, amelyre mindig óriási súlyt fektetett a nemzet, midőn
                  olyan törvények beiktatására már előre szavát adta a király, amelyek ismeretlen
                  rendelkezéseket tartalmaznak, esetleg olyanokat, amelyek a magyar közjogba
                  beleütköznek?”
            </p>
				<p>
               Ezt mondja Kossuth Ferenc és a szélső baloldalon felzúg a tetszés
                  vihara.
            </p>
				<p>
               „Azt sem kell bővebben bizonyítgatni, hogy a magyar jogi fogalommal
                  nem egyeztethető össze az, hogy legyen bár valaki trónörökös, meg se született
                  fiai jogáról lemondjon, mert ha kétségtelenül nem lettek volna jogai, nem
                  tartották volna szükségesnek kinyilatkoztatni a legnagyobb ünnepélyességgel, hogy
                  nincsenek jogaik, nem is fognak soha a nem levő jogokra igényt tartani.
            </p>
				<p>
               Továbbá a magyar közjog és magánjog szerint nem mondhat le senki
                  felesége jogáról, még kevésbbé menyasszonya jogairól!
            </p>
				<p>
               Tiltakozunk az ellen, hogy a trónörökös felesége ne lehessen királyné
                  és törvényes ivadéka ne örökölhesse a trónt!
            </p>
				<p>
               Mi ez ellen egész erőnkkel küzdeni és tiltakozni fogunk és a
                  törvényjavaslatot nem fogadjuk el!”
            </p>
				<p>
               E szavakkal fejezte be beszédét Kossuth Ferenc a szélsőbal zúgó
                  tapsai közben...
            </p>
				<p>
               A karzaton a hölgyek könnyeztek...
            </p>
				<p>
               ... Mondják, hogy Ferenc Ferdinánd, e rideg, barátságtalan úr, meleg
                  köszönetet küldött Kossuth Ferencnek egy bizalmasa útján.
            </p>
				<p>
               De más nem történt, Kossuth tovább is az ellenzékhez tartozott, bár
                  látszólag baráti szimpátiákra tett szert a trón körül...
            </p>
				<p>
               *
            </p>
				<p>
               Kossuth Ferenc komoly ember volt, sokat tudott s mikor Magyarországra
                  jött, igyekezett a magyar globus minden speciális tudományát elsajátítani, úgy
                  hogy a Nílushíd mérnökéből csakhamar tökéletes gondolkozású, de mégis európai
                  látkörű ember lett. Jó iskola volt ehhez a folyamatos hirlapírás, amely némi
                  jövedelmet is hozott a konyhára. Említettük, hogy K. F. vagyontalan ember volt és
                  abból élt, amit két keze munkájával keresett. Eleinte Csávolszky Lajos lapjába, az
                  „Egyetértés”-be írt, azután a Wodianer Hugó kiadásában megjelenő „Budapest”
                  vezércikkirója lett. K. F. bőven írt ezekbe a közlönyökbe. Már cikkírás közben
                  megtanulta, hogy a jó újságíró élete végéig tanul és tanulmányoz, megismer minden
                  kérdést, amelyhez hozzászól, sose lehet eléggé művelt. Így tanult Kossuth Ferenc
                  is a hirlapírás mezőjén működvén és messze volt már az az idő, amikor Pichler
                  Győzőnek kellett őt vezetni, mert gyermekcipőben járt a hírlapírás tövises útjain,
                  úgy, hogy P. Gy. néha a hirlapi cikket is megírta helyette.
            </p>
				<p>
               Ötven egynéhány esztendős korában Kossuth Ferenc megtanult mindent,
                  amire a korabeli hirlapírónak a napi kérdések változékonyságában szüksége
                  lehetett. A sok lexikon, tudománytár, politikai röpirat és miegymás, ami akkor a
                  belvárosi könyvkereskedésekben szinte naponként megjelent, egészen elfoglalta
                  íróasztalát, amely csak külsejében hasonlított ama munkátlan íróasztalokhoz,
                  amelyekhez sohasem ül le senki, lévén ezek jóformán dísztárgyai a magyar úri
                  lakásoknak. Kossuth Ferenc pompaszerető ember volt, lakásának berendezése sokban
                  hasonlított a kastélyok berendezéséhez, de mégis naponta órákat töltött
                  íróasztalánál, olvasással és munkával elfoglalva.
            </p>
				<p>
               Hírlapi cikkeihez, beszédeihez mindenkor gondos tanulmányokat
                  folytatott. A forrásmunkák megszerzése különös ügyessége a publicistának. K. F.
                  megtanulta ezt az ügyességet és mindig gondosan elkészült, mielőtt valamely
                  kérdéshez hozzászólott volna. Felületesnek még legszigorúbb kritikusa sem
                  nevezhette őt. Kellő studiumok után éppen úgy tudott beszélni az
                  öntözőcsatornákról, mint az ipari és kereskedelmi szakoktatásról. Hozzászólt a
                  külön autonom magyar vámtarifához, viszont a választási jog kifejlesztéséhez már
                  inkább csak azért szólt hozzá, mert a függetlenségi párt vezére volt és illett,
                  hogy szót emeljen ennek a fontos kérdésnek a tárgyalására. Ám szólásra állott fel
                  ama vesztegetési kísérletnél, amikor Papp Zoltán képviselő tíz darab ezer
                  forintost tett le a képviselőház plénuma elé az asztalra, kijelentvén, hogy ezzel
                  az összeggel meg akarták őt vesztegetni. Nagy dolog volt ez. A vesztegető Szapáry
                  László gróf volt, Fiume kormányzója, aki ugyan rossz emberismerő lehetett, hogy
                  ilyen rossz helyre adresszálta kísérletét, éppen a másokra vadászó, poétás Papp
                  Zoltánhoz. Régen nem történt színpadiasabb jelenet a magyar képviselőházban, ott
                  feküdt valóban a Ház asztalán a tízezer forint, kisebb vagyon abban az időben, és
                  Szapáry László annyira beismerte tettes voltát, hogy azonnal lemondott kormányzói
                  állásáról.
            </p>
				<p>
               Ez a Papp Zoltán, akinek azért adtak tizezer forintot, hogy
                  hallgasson abban az obstrukciós vitában, amellyel a törvénytelen Khuen-Héderváry
                  kormányt akarták megbuktatni, úgynevezett „mutatós” figurája volt a függetlenségi
                  pártnak. Ifjú éveit az Otthon Kör táncestélyeinek vendégei között tölté, valamint
                  a Nemzeti Szalon társadalmi ügyvezetésével volt elfoglalva. A Nemzeti Szalonban
                  ugyanis a festőművészek, hogy a kiállított képeket könnyebben eladják,
                  jelmezestéket és más mulatságokat rendeztek, amelyeken a daliás külsejű Papp
                  Zoltán sohasem hiányzott a rendezőség tagjai közül. Különben P. Z. élete úgy telt
                  el, mint általában a pesti úri fiatalembereké ezidőtájt. Délben séta a
                  Váczi-utcában, sörözgetés, ismerkedés, hölgykíséret, hölgytisztelet, végül ebéd
                  valahol a Városban, a számtalan kisvendéglők egyikében, amelyekkel tele van a
                  Belváros, délután üldögélés a Korona kávéház ablakában. Este viszont frakkba vágta
                  magát Papp Zoltán is, mint a korabeli jóvágású fiatalemberek mind, lévén minden
                  nap valamely összejövetel, ahol jókülsejű fiatalember idejét Pesten eltölthette.
                  Papp Zoltán azonkívül népdalköltő is volt. Nem volt ez a leghálásabb foglalkozás
                  még ebben az időben sem, mert a művelt társadalomhoz tartozó polgárság kezdett
                  magasabb fokú műveltséget óhajtani, mint amilyent a népdalok költői neki
                  nyújtottak. A kultúra külföldről, Páris felől sugárzott Pestre. Kiss József
                  szerkesztő franciásízű „A Hét” című hetilapját olvasták a külföldi parfümöt és
                  piperét kívánó műveltebb kisasszonyok, Pesten is a „Rossz virágai”-t és egyéb
                  szépcímű, francia költőktől származó verseket élveztek.
               *
                Baudelaire: Fleurs du mal.
            </p>
				<p>
                - Papp Zoltán mégis népdalköltő volt, mert ehhez volt tehetsége.
                  Néhány versét, melyeknek zenéjét maga írta, városszerte énekelték. Kottái
                  Rózsavölgyinél jelentek meg. Letette a jogi doktorátust is és kimódolta, hogy
                  ügyvédségét képviselői mandátummal öregbítse. A hazafias tiszalökiek választották
                  meg követnek, csengős, zászlós, muzsikás követválasztáson, mint a magyar
                  romantikus korszakban szokták a képviselőket választani. Legnevezetesebb dolga
                  azonban a cifra szűr, no meg a sarkantyús lábbeli mellett az volt Papp Zoltánnak,
                  hogy a tizezer forintot a Ház asztalára helyezte. Egy életre nevezetessé tette
                  magát. Ellenségei ugyan azt mondták, hogy Papp Zoltánt nem is vesztegették meg,
                  mert nem tartozott az obstrukció szónokai közé, de Uray Imrének, ennek a
                  „véresszájú” függetlenségi képviselőnek tudomása volt a P. Z.-hez juttatott
                  tízdarab ezresről, azért kellett tőlük megválnia, talán sajgó szivvel.
            </p>
				<p>
               Később a világháborút végigszolgálván, szegény Papp Zoltán csakugyan
                  úgy végezte életét, mint egy költeményes hőshöz illik. Felesége elhalálozott és az
                  időközben lábszárát veszített, féllábbal járó P. Z. kapitány felesége arcképét
                  szívére téve agyonlőtte magát.
            </p>
				<p>
               Így kerültek a képviselőház asztalára az ezresek, amelyeket Szapáry
                  László gróf fiumei kormányzó az obstrukció leszerelésére szánt és Kossuth Ferenc
                  megragadta az alkalmat a felszólalásra. Valóban hatásosan beszélt, de még akkor is
                  bizonyos hangfogóval, amely minden felszólalását jellemezte. Mintha most sem
                  akarta volna kivágni az utolsó tromfot, mintha mindig tartogatná magát egy
                  tekintetet vetve a jövendő felé. Mintha nem akarta volna végleg megharagítani
                  Ferencz Józsefet, aki összevont szemöldökkel nézte a törvénytelenségeket, amelyek
                  magyar királyságában történtek.
            </p>
				<p>
               Kossuth Ferenc mindig tartogatott egy utat az uralkodóhoz. Egyetlen
                  beszédet sem mondott soha, amelyben elragadta volna a szenvedély, amely az akkori
                  függetlenségi politikusok mindenkori fűtője volt. Személyében sohasem támadta
                  Ferencz Józsefet, mindig csak rendszerét és szolgáit, értsd minisztereit
                  bírálgatta cselekedeteik szerint.
            </p>
				<p>
               Harminc parlamenti beszéde, amelyeket akkor adott ki, amikor
                  kereskedelmi miniszter lett, egy óvatos, művelt, higgadt európai színvonalú
                  politikusnak harminc nyilatkozata, amelyekkel sose játszotta el jövendőjét.
            </p>
				<p>
               Kossuth szereplésével határozottan emelte a parlament nivóját,
                  mértékletességével csak tiszteletet szerzett mindenfelé. Minden párton voltak
                  barátai, sose vett részt üldözésekben, úgynevezett „parlamenti kivégzésekben”. Nem
                  gyújtott, de melegített. A hosszúéletű hazafiak életére rendezkedett be, akik sose
                  tévesztették szemük elől a
               muladozó életben pillanatnyi sikerekért a célt. Amíg körülötte a
                  függetlenségi politikusok ellángoltak, mint a fáklyák, kirobbantak mint a rakéták,
                  kiadták magukból a tüzeket és lángokat, mint a vulkánok, dübörögtek mint a
                  földrengések és végül elfogytak, mint a holdvilág: Kossuth Ferenc álló csillaga
                  volt a magyar horizontnak.
            </p>
				<p>
               Inkább ellenfeleit hagyta lángbaborulni: a Bánffyakat, Khueneket,
                  Tiszákat. A régi függetlenségi párt hagyományos szenvedélyessége, csatározása,
                  rohamozása, kitörései, guerilla-harca, avagy égigzengő küzködése Kossuth Ferenc
                  mérsékelt vezéri korszakában átment a kormányt támogató pártokra. Khuen és Tisza
                  István keresték ki a parlamenti szótárból a szenvedélyes kifakadásokat. Tisza néha
                  olyan hevesen támadt, mintha ő ülne az ellenzéken. Keserű volt, elégedetlen volt,
                  maró volt és megbántott, mint a hazája sorsáért aggódó hazafi!
            </p>
				<p>
               Kossuth Ferenc politikai taktikája abból állott, hogy sohasem zárta
                  be maga mögött végleg az ajtót. Nem hiába Apponyi Albert és Andrássy Gyula voltak
                  legjobb barátai. Tőlük tanult mérsékletet. Ugron Gábortól, legnagyobb ellenfelétől
                  viszont eltanulta, mit nem szabad cselekedni annak a politikusnak, aki számít a
                  jövendőjével.
            </p>
			</div>
			<div type="chapter">
				<head>
                  A „Nagy Március”.
            </head>
				<p>
               Kossuth Ferenc csaknem tíz esztendeig „reménytelenül” politizált
                  Magyarországon. Azzal a reménytelenséggel, amellyel a függetlenségi párt már Tisza
                  Kálmán idejében eszmékért küzdött. „Lelkesítő nagy eszmék, de meg nem
                  valósíthatók”, - mondták nagyrészt a középosztályhoz tartozó választók és aztán
                  szépen leadták szavazataikat a mindenkori kormány jelöltjeire.
            </p>
				<p>
               A magyar nép azonban, ez a rejtelmes őserő, ez a szántóföld, amely
                  nemcsak talaja a magyarságnak, de mindig hajlandó volt és mindig hajlandó is lesz
                  a szabadság magvának megteremtésére, a magyar nép rendületlenül kitartott Kossuth
                  Lajos eszméi mellett. Voltak kerületek, még az óriáskígyó módjára országot
                  összeroppantó Tisza Kálmán fénykorában is, ahová más, mint Kossuth-párti jelölt,
                  még a lábát sem tehette be. Leginkább az Alföld népe, amelyet egykor „Kossuth
                  Apánk” fegyverbe szólított, állott töretlenül a Kossuth zászló alatt. Szabolcs a
                  maga hat függetlenségi követével, Debrecen, Cegléd, Kecskemét, Nagykőrös, Szeged,
                  a Duna-Tisza köze, a honfoglaló magyarság, a székelység töretlenül állott a
                  reménytelenül muladozó évtizedek alatt is Kossuth eszméi mellett. Édes volt ez a
                  reménytelenség, mint a vértanuság, magasztos, mint a szenvedés a hazáért,
                  elzsongító, mint a honfibú. A reménytelenül vallott függetlenségi eszmék mellett a
                  magyar ember megtalálhatta az élet célját: szenvedni a hazáért.
            </p>
				<p>
               Valóban ez volt a magyarság életcélja a szabadság leveretése
                  után...
            </p>
				<p>
               Soha annyi gyönyörű regény, mint a mult század második felében a
                  szabadság hőseiről. Még itt jártak közöttünk a hősök megmaradottjai, az öreg
                  honvédek, akik már életükben szentté váltak. Nem volt olyan magyar ház, ahol
                  Kossuth Lajos képe ne függött volna a falon, - igaz, sokszor Ferencz József
                  képével szemközt.
            </p>
				<p>
               Minden esztendőben megjelent egy csomó regény a Kossuth-i időkből.
                  Jókai Mór a „Kőszívű ember fiai”-val aratja egyik legjelentősebb sikerét, - és a
                  zászlók csak akkor voltak igaziak, ha „1848” volt reájuk írva...
            </p>
				<p>
               Mégis meg kell állapítani, hogy a függetlenségi eszme jutalma nem
                  lehetett Magyarországon más, mint az üldöztetés, a mellőzés, a szegénység. A
                  reménytelenség politikája fojtogatta Kossuth Ferencet csaknem tíz esztendőn át, és
                  mégis az ő idejében és az ő vezetése alatt győzött a függetlenségi gondolat és
                  vele a párt, oly dicsőséges fölénnyel, hogy még maga Ferencz József is behódolt
                  neki. Függetlenségi párti lett darab időre a magyar király is, aki pedig egyben
                  osztrák császár volt.
            </p>
				<p>
               Talán ez a korszak Magyarország legfantasztikusabb kora.
                  Lehetetlenségek valósulnak meg. Hatalom, erő, cselfogás, megtörik a nemzet
                  ellenállásán. Fennállása óta ekkor volt a legerősebb Magyarország. Ezer esztendő
                  energiáját adta ki magából Kossuth Lajos fiának felhívására...
            </p>
				<p>
               Ha a nemzet nem győzött az 1848-49-i szabadságharcban, az történelmi
                  átok volt.
            </p>
				<p>
               De győzött a második Kossuth vezetése alatt, ez évszázad elején,
                  ötven egynéhány esztendő multán az első kudarc után.
            </p>
				<p>
               Hogy volt ez?
            </p>
				<p>
               Elmondunk mindent, ami az emlékezetben megmaradt, mint érdemrend egy
                  kopott kabáton, mint régi mese, amelynek hallgatói maguk is öregesen bóbiskolnak
                  már, amikor az elmult dicsőségekről hallanak. Előveszik a régi zászlót a
                  világháborúban megsokasodott lobogók alól. Könnyes, de bátor, halk, de igazságos,
                  - ilyen volt Kossuth harca a később következendő harcokhoz mérve.
            </p>
				<p>
               Akkor győztünk!
            </p>
				<p>
               Míg a világháborúban megsemmisültünk.
            </p>
				<p>
               Beszéljünk tehát a győzelmes időről.
            </p>
				<p>
               *
            </p>
				<p>
               Az 1904. esztendő márciusi szabadságünnepén K. F. nem vehetett részt.
                  Betegség kötötte az ágyhoz, amely betegség kínjait hiába igyekezett enyhíteni
                  Müller Kálmán főorvos úr, aki lapátalakú veres szakállával, gyertyaegyenes
                  alakjával egyik nevezetessége volt a fővárosi lakosságnak. Reumatikus fájdalmak
                  gyötörték Kossuth Ferencet, nem tudtak neki örömet okozni még a ceglédi nők sem,
                  akik választókerületéből küldöttségbe jöttek a beteghez és annyi virágot hoztak
                  neki, hogy szagos lett tőle az egész palota.
            </p>
				<p>
               A pirosarcú menyecskéket, liliomarcú lányokat, szokás szerint
                  gyászruhás, tapasztaltabb honleányok vezették, akik már tudták a járást a
                  fővárosban. Ám az öregasszonyok, akik pedig Cegléden is értik a különféle
                  betegségek gyógyítását, ugyancsak nem tudtak írt mondani szeretett képviselőjük
                  betegségére. A ceglédi nők küldöttsége lehajtott fővel jött ki a betegszobából, a
                  karszékben ülő Kossuth Ferenctől és némelyik asszony tán már észrevette a
                  lesoványodott, ellankadt, elhalaványodott arcú férfiún, a halk léptekkel közeledő
                  öregedést.
            </p>
				<p>
               Pedig nagy márciusra készült a főváros, mert a szabadság ünnep öt nap
                  híjján egybeesett Kossuth Lajos halálának tizedik évfordulójával és a magyar
                  nemzet az Abbáziában üdülő Ferencz Józsefnek tudomására akarta hozni mindazt az
                  elkeseredést, amelyet a honszerelmes magyarság érzett.
            </p>
				<p>
               Ez az elkeseredés pedig nagy volt és komoly. Egyre élesebben
                  rajzolódott ki az ellentét a nemzet és királya között. Egy fél esztendővel előbb,
                  1903. szeptember 16-án adta ki I. F. J. a galiciai Chlopy-ban nevezetes
                  hadparancsát, amelyben eme sorsdöntő bejelentés foglaltatott:
            </p>
				<p>
               „Tudja meg hadseregem - melynek szilárd szerkezetét egyoldalú
                  törekvések, ama magas feladatok félreismerésében, amelyeket a monarchia mindkét
                  állama területének javára teljesít, alkalmasak volnának meglazítani, - hogy én
                  sohasem adom fel azokat a jogokat és jogosítványokat, amelyek Nekem, mint a
                  hadsereg Legfőbb Hadurának biztosítva vannak”.
            </p>
				<p>
               Ez a hadparancs nemcsak a hetedik és tizenkettedik hadtestnek
                  szólott, amelyeknek hadgyakorlatán Ferencz József kiadta, hanem az egész
                  Magyarországnak, amelynek az uralkodó így adta tudtára, hogy sohasem lesz hajlandó
                  beleegyezni abba, hogy a magyar katonákat magyar nyelven vezényeljék.
            </p>
				<p>
               A chlopyi „soha!” rendkívüli módon kiélezte a helyzetet. Még a
                  szabadelvű pártban is elítélték a hadparancsot és az egész nemzet elleni
                  kihívásnak tartották. Az összes parlamenti pártok együttesen tárgyalták meg a
                  helyzetet és úgy döntöttek, hogy felkérik Khuen-Héderváry ideiglenes
                  miniszterelnököt, utazzék a királyhoz és közölje vele a nemzet felháborodását.
                  Jellemző, hogy voltak olyan vidéki törvényhatóságok, amelyek felháborodásukban
                  határozatot hoztak, hogyha a nemzet elégtételt nem kap, beszüntetik az állami adók
                  fizetését.
            </p>
				<p>
               A király szeptember 20-án fogadta Khuen-Héderváryt. Az audiencia
                  során kijelentette Ferencz József, hogy nem akarta megbántani a nemzeti önérzetet.
                  Ki is adott egy manifesztumot, amelyben sajnálkozását fejezte ki, hogy
                  hadparancsát félreértették és bejelenti, hogy nem akarta csorbítani a nemzet
                  jogait. Hangsulyozta, hogy továbbra is a kiegyezés alapján áll és hozzájárul
                  ahhoz, hogy a kormány beváltsa a nemzetnek a hadsereg magyar vezérleti nyelve
                  ügyében tett ígéreteit.
            </p>
				<p>
               Az ellenzék azonban nem hitt a királyi szónak. Mikor Khuen-Héderváry
                  szeptember 22-én felolvasta a Házban a manifesztumot, Barabás Béla hangja
                  beleharsogott:
            </p>
				<p>
               „Nem hiszek a királynak!”
            </p>
				<p>
               Nyolc nappal később Khuen-Héderváry megbukott.
            </p>
				<p>
               Ilyen izgalmak után készült az ország az ezerkilencszáznegyedik
                  esztendőben a márciusi napok megünneplésére.
            </p>
				<p>
               A „Nagy Március”-ra való előkészületeket hetek óta intézték különböző
                  hazafias bizottságok, amelyeknek lelke, titkárja, mozgatója egy szöghajú sápadt
                  homlokú, lángoló tekintetű, tehát Petőfiképű budai tanár, Taksonyi József volt,
                  aki hazafias költeményeivel már megfelelő hírnévre tett szert a nemzeti
                  asztaltársaságoknál. Taksonyi maga legalább húsz asztaltársaságnak volt tagja
                  Budán és Pesten, de a szabadságünnepélyekhez nem is nagyon kellett verbuválni az
                  asztaltársaságokat. Csatlakoztak azok maguktól is, hisz ilyenkor mutathatták meg,
                  mit tudnak, mit érnek, hányan vannak, mekkora a hatalmuk, ki a költőjük, ki a
                  szónokuk?
            </p>
				<p>
               Korcsmárosság akkoriban a jövedelmezőbb iparok közé tartozott, a
                  korcsmárosok maguk is szívesen áldoztak azért, hogy a náluk székelő
                  asztaltársaságok kitegyenek magukért a szabadság ünnepélyén, csináltattak
                  jelvényeket, zászlókat, koszorúkat, ha nem lett volna elegendő a persely tartalma,
                  amely perselyben az asztaltársaságok egész éven át gyűjtöttek a szabadság
                  megünneplésére, de a karácsonyi adományokra is szánt összeget.
            </p>
				<p>
               Taksonyi József, a budai költő már hónapokkal előbb elkezdte az
                  agitációt, hogy a Kossuth Lajos halálának tizesztendős évfordulóját egybeeső
                  szabadság ünnepeket a legemlékzetesebbé tegye.
            </p>
				<p>
               Pohárköszöntők szenvedélytől fűtött mondanivalóival járta be a
                  Józsefvárost, az asztaltársaságok hazáját, ahol két-három asztaltársaság is tanyát
                  vert egy-egy nagyobb vendéglőben, elnevezvén magukat Kossuthról, Rákóczi
                  Ferencről, Irányi Dánielről, Petőfi Sándorról, Garibaldiról, Türr Istvánról,
                  Klapka tábornokról, Damjanichról, sőt még a francia forradalom alakjairól is,
                  valamint a bombavető Orsiniről, s az orosz nihilistákról. A Józsefváros volt a
                  hazafias asztaltársaságok fészke és elegendő volt Taksonyi József megjelenése,
                  hogy nyomban kimondják csatlakozásukat a készülőben levő
                  szabadságmozgalomhoz.
            </p>
				<p>
               Temérdek asztaltársaság volt a Belvárosban is, ahol a „Sasok”
                  vezettek Kléh István takarékpénztári igazgató nyugalmas elnöksége mellett, de itt
                  szónokolt Polónyi Géza és Olay Lajos is, akik alkalomadtán kurucabbak voltak a
                  kurucnál. A negyedik kerületi sörházak, udvarokban rejlő bormérések, régi és újabb
                  „Zenélő Órák” de még a javában talpon levő „Korona” vendéglő, a hírneves „Kispipa”
                  mind tartogatott magában egy-egy méhkast, vagyis asztaltársaságot, amely az első
                  hívó szóra kész volt kirajzani az utcára. Taksonyi itt is megtette a maga
                  vizitjeit, habár ezek a műveltebb társadalomból alakult asztaltársaságok amúgy is
                  tudták, mi a teendőjük, amikor a márciusi szabadságünnep elkövetkezik.
            </p>
				<p>
               A Ferencvárosban sem kellett sok szót vesztegetni a felhivásnál.
                  Abban a városrészben, ahol a fuvarosok és a tejkereskedők laktak, jól tudták, mit
                  jelentenek a márciusi napok. Talpra kellett állni minden asztaltársasági tagnak,
                  hogy méltóan kivegye a részét az ünnepből. A ferencvárosiak mindig asszonyaikkal,
                  leányaikkal, a Damjanich Jánosnéról elnevezett egyesület tagjaival vonultak ki
                  március tizenötödikén. Igérték, hogy elhozzák őket most is a dunaparti
                  Petőfi-szoborhoz és a Vigadóba, ahol Taksonyi az ünnepélyeket tervezte.
            </p>
				<p>
               Nagyobb baj volt a Terézvárosban, ahol Vázsonyi Vilmos még csak egy
                  kávéházat mondhatott a magáénak, ahol „V. V.” betűkkel jelzett hirlapi cikkeit,
                  hangosan felolvasták. A kerület úgynevezett komoly polgársága még Radocza
                  Jánoshoz, illetőleg a hatvanhetes eszmékhez húzott, amelyek tudvalevőleg
                  ellentétben állnak a negyvennyolcas ideálokkal. Legalább is így tanították akkor a
                  polgárokat...
            </p>
				<p>
               Az Erzsébetvárosban még sokan bosszankodtak Morzsányi Károly
                  megbuktatása miatt az ugyancsak forradalmi eszméket jelentő Pichler Győzőre, aki
                  szegény már javában a rákosi temetőben pihentette idegbeteg tagjait, árván hagyván
                  a zászlót, melyet Kölesd adott kezébe, ahol azzal nyerte meg a választópolgárok
                  szívét, hogy első kortesbeszédében kijelentette: Kossuth Lajos halálos ágyán ő reá
                  bízta a magyar hazát...
            </p>
				<p>
               Taksonyi József járt Budán is, ahol a nyugalmazott úriemberek
                  asztaltársaságai székeltek, mert bizonyos életkorban már csak Budán érzi jól magát
                  az ember. Innen minden kisebbnek látszik, mint Pesten, nem izgulnak minden
                  apró-cseprő dolgokért az emberek, akik harminc-negyven év szolgálati időt
                  mondhatnak a hátuk mögött. Budán legfeljebb a szerelmesek izgatottak, pláne kora
                  tavasszal, amikor még a szél is éppen tanulja a járást a budai utcákon. Ha
                  valamely szerelmi mozgalomhoz kellett volna verbuválni híveket: Taksonyi József
                  bőviben talált volna Budán anyagot. De a nyugalmazott hivatalnokok, bár
                  érzelmeikben a penzióba való lépés után mindnyájan ellenzékiek: nehezen szánják rá
                  magukat, hogy Pestre menjenek tüntetés szempontjából. Csupán a Krisztinában akadt
                  egy hazafias asztaltársaság, Guyon Richárd tábornokról elnevezve, amely
                  vállalkozott arra, hogy a márciusi ünnepélyeket Pesten tölti.
            </p>
				<p>
               Óbuda viszont biztos volt. Ott mindig erős ellenzéki szellem
                  uralkodott, éppen a városrész mostoha viszonyai miatt, amennyiben a lakosság
                  megcsalatva érezte magát a hatvanhetes kiegyezés folytán. A fővároshoz
                  csatlakozott, lemondott önállóságáról, de ezért semmit sem kapott. Óbudáról a
                  rezes bandák lelkesen igérték meg közreműködésüket a márciusi ünnepélyekre.
            </p>
				<p>
               Igy készült a fáradhatatlan Taksonyi József az ezerkilencszáznégy
                  márciusának megünneplésére. Gyakran tett jelentést Kossuth Ferencnek
                  szervezkedéséről, de Ferenc úr csak bágyadtan intett a nyugágyról:
            </p>
				<p>
               - Sziveskedjék Thaly Kálmán őnagyságához fordulni, ő a függetlenségi
                  párt tiszteletbeli elnöke, aki mindenben helyettesít - mondta.
            </p>
				<p>
               Taksonyi József szomorúan ballagott le a lépcsőn, ugyanazt mondván
                  látogatásai után, mint a többi látogatók, hogy Kossuth Ferencen már aligha segít
                  az orvosi tudomány, végét járja...
            </p>
				<p>
               Minden jel arra vallott, hogy Kossuth Ferenc személyesen nem vesz
                  részt az ünnepen, ezért a lakásán keresték fel mindazok, akik az ünnepélyen
                  szerepeltek, hogy Kossuthnak külön is bemutassák tudományukat.
            </p>
				<p>
               Bizony fáradságosak voltak ezek a vizitek. Müller Kálmán doktor
                  tiltakozott is, hogy betegét a szónokok, szavalók, dalosok és hangászok zavarják,
                  de a szereplőkkel ezt nem lehetett megértetni. Kellett, hogy Kossuth fia meglássa,
                  meghallgassa azt az előadást, amelyet éppen a Kossuthok szabadságának emlékére
                  tartanak.
            </p>
				<p>
               Egyik nap díszmagyarba öltözve Papp Zoltán dr. csörömpölt fel a
                  Kossuth-lépcsőn és rövid tisztelkedés után az ágyában fekvő Kossuth Ferencnek
                  elénekelte azt a Kossuth-indulót, amelyet a márciusi ünnepélyre szerzett és
                  amelyet majd a Ganz-gyár dalos munkásai mutatnak be először a márciusi ünnepeken.
                  Tagadhatatlanul kitett magáért Papp Zoltán, nem hiába támogatta
                  képviselőjelöltségét Kossuth Ferenc a tiszalöki kerületben. Nemes pátosz, költői
                  lendület volt a Kossuth-indulóban. De a nagybeteg inkább pihenni szeretett volna,
                  mint indulót hallgatni.
            </p>
				<p>
               Ugyancsak nem értette ezt meg Rátkay László szintén függetlenségi
                  követ, aki négy barna attilás öreg negyvennyolcas honvédet támogatott fel a
                  lépcsőn, hogy asszisztáljanak a „Kossuth lelke” című költemény elszavalásánál,
                  ugyanúgy, mint a tervbevett ünnepélyen teszik majd. Rátkay László mestere volt a
                  hazafias költeményeknek, egész életében ezt kultiválta, a vers szépen hangzott, a
                  holtak is talpraállottak volna hallatára, de Kossuth Ferenc csak lehorgasztotta
                  fejét párnáira. Az ő betegsége már olyan volt, hogy még arra se tudott volna
                  megenyhülni, ha a régen megholt Petőfi jelenik meg előtte, hogy elszavalja a
                  Talpra Magyart.
            </p>
				<p>
               De egy harmadik költő is vizitelt e napon Kossuth Ferencnél, mintha
                  összebeszéltek volna a költők, hogy verseikkel segítsenek a gyógyításban Müller
                  Kálmánnak.
            </p>
				<p>
               A harmadik költő fiatal, kistermetű ifjú volt, abból a lelkes
                  gárdából való, amely hazafias ünnepélyeken magyaros szabású ruhában szent
                  lelkesedéssel jelképezte a mindenkori lángoló magyar ifjúságot. Gyökössy Endrének
                  hívták őt és az eltávozott költők példájára átnyujtotta költeményét Kossuth
                  Ferencnek, a szavalat azonban elmaradt, mert a lapátszakállú orvos már komolyan
                  megharagudott az egymás sarkára taposó poétákra.
            </p>
				<p>
               - Elég volt a dalból, lássunk a mindennapi élet után! - mondta Müller
                  Kálmán, akinek sose volt érzéke a költészet iránt. A költők, akik a Szent Rókus
                  kórházban kezelése alá kerültek, nem írtak verset hozzá a gyógyulásuk után.
                  Túlságosan komoly ember volt arra, hogy egy költő ihletet nyerjen tőle.
            </p>
				<p>
               Az ünnepély többi szereplőit, akiket Taksonyi József mutatott be
                  Kossuth Ferencnek, mint Melha Armandot, az egyetemi polgárok vezetőjét, Madai
                  Gyula bölcsészhallgatót, a műsor egyik szavalóját, Kóczé Antal cigányprímást:
                  rövid kézfogással üdvözölte a nagybeteg, akitől hiába vártak szónoklatot a lelkes
                  szereplők. Kossuth Ferenc csak bágyadtan intett nekik párnái közül:
            </p>
				<p>
               - Thaly Kálmán tiszteletbeli elnökünk mondja el a párt álláspontját
                  tisztelt polgártársaimnak, én csak köszönetemet fejezem ki a közreműködésért.
            </p>
				<p>
               A lépcsőn elhangzottak a tisztelgők lépései, Kossuth Ferenc fáradtan
                  lehunyta a szemét...
            </p>
				<p>
               A költők diadalát e márciusi napokban csak az ugyancsak szerepet
                  vállalt művésznők diadala multa felül. Mert a nőknek akkor is kitűnő varázsuk van,
                  ha eleven költők helyett holt költők verseit szavalják.
            </p>
				<p>
               Márkus Emilia asszony például leírhatatlan sikerrel szavalta e napon
                  a régi verset:
            </p>
				<p>
               Emlékezve édes hazám...”
            </p>
				<p>
               A magyaros gyászruhába öltözött világszép R. Maróth Margit pedig mint
                  gyászoló Hungária zengte:
            </p>
				<p>
               Győzelemmel csorgott szent földjére?”
            </p>
				<p>
               Ugyanakkor Komlósi Emma, a Népszínház művésznője tárogató hangja
                  mellett énekelt magyar dalokat, amelyeket a Petőfi-szobor körül hullámzó sokaság
                  végül együtt énekelt lelkesültségében a művésznővel.
            </p>
				<p>
               *
            </p>
				<p>
               Taksonyi József jóslata bevált; soha ilyen márciusi ünnep nem volt
                  még, mint ebben az esztendőben!
            </p>
				<p>
               A tömegben már feltünedeztek a vidéki jogakadémiák kiküldöttei,
                  akiknek megérkezése csak a március 20-i Kossuth gyászünnepélyre volt jelezve, de
                  ki tudott volna otthon maradni, arra a pár napra, amely a szabadság ünnepét a
                  Kossuth-ünneptől elválasztja? Bizony felvették fekete magyar ruhájukat a
                  máramarosszigeti ifjak már egy héttel előbb is. Messzi városokból, ahonnan akkor
                  még nagyon bonyodalmas volt a pesti utazás, ájtatos zarándokként indultak el az
                  ifjak. Megérkeztek a kassai jogakadémia kiküldöttei ugyancsak nem rövid ideig
                  tartó utazás után.
            </p>
				<p>
               De a legmesszebbről a marosvásárhelyiek jöttek! Az ő útjukhoz mérve
                  Kecskemét, Debrecen csak egy ugrásnyira esett a fővárostól. Ők valóban két napig
                  utaztak azért, hogy a budapesti szabadságünnepen jogakadémiájukat képviseljék a
                  többi vidéki jogászokkal együtt. Pozsonyból megérkeztek a teológusok, megannyi
                  szálas fiatalember, akik zászlót hoztak, mintha új szabadságharc kezdődne. Ó,
                  csodálatos, lelkes, drágalátos magyar ifjúság, amelynél soha a hont jobban senki
                  nem szerette, amely hazáját félté a korszak új eszméitől, a korrupciótól, az
                  internacionalizmustól! Igazi márciusi ifjak, akik még komolyan veszik az ifjúság
                  nemzetvezető hivatását. Derekukat nem törték meg az élet megalázkodásai, lelkük
                  szabadon repül a magyar iskolákban tanított történelem szárnyain.
            </p>
				<p>
               Tizedik éve, hogy meghalt a nemzet apja, Kossuth Lajos! Erre az
                  emlékezetre ifjúdott meg minden épkézláb ember Magyarországon a lelkesedésnek e
                  korszakában.
            </p>
				<p>
               A Petőfi-szobortól a menet a nemzeti zászlókkal lengő Váci-utca felé,
                  a hajdani Pilvax kávéház felé indult. Előzetesen nem szerepelt ez a látogatás a
                  programmon. Csak úgy magától hangzott el ez a jelszó, mint akár tán 1848-ban,
                  amikor a néplélek vezette a dolgok és események menetét, nem pedig a
                  rendőrség.
            </p>
				<p>
               - Menjünk a Pilvaxba!
            </p>
				<p>
               Ez volt a műsoron kívül eső programmszám, mely együtt tartja a hosszú
                  műsor után a tömegeket, mert hiszen amig a nap az égen van, senkinek sincs kedve
                  hazamenni a hazafias ünnepélyről a csendes otthonba.
            </p>
				<p>
               Menjünk a Pilvaxba!
            </p>
				<p>
               Ez volt az az ünnepi szám, amelynek lefolyását senki se tudhatta
                  előre, mert nem készítették elő. Talán nem is gondolt rá senki, hogy
                  megvalósulhasson. A Pilvax egy kávéház, amelyet mindennap láthatnak mindazok, akik
                  arra elhaladnak. Mi nézni való van a Pilvaxon?
            </p>
				<p>
               De a néptömeg kiszámíthatatlan, különösen olyankor, mikor ritkán
                  érzett forradalmi kedv, hazafias mámor fűti a kebleket, mikor tenni kell valamit,
                  hogy a lélek lecsillapodjon, kielégülést nyerjen minden vágyakozás, amely sohasem
                  elégülhet ki a ledarált programmal. Kell még valaminek következni, amelyben
                  résztvehet testileg és lelkileg mindenki, aki eddig hallgatásra volt
                  kényszerítve.
            </p>
				<p>
               - Menjünk a Pilvaxba! - kiáltották különösen a vidéki ifjak, akik még
                  sohasem látták színről-színre a Pilvaxot, ahonnan az emlékezetes tizenkét pont
                  kiindult.
            </p>
				<p>
               A Váci-utca lobogódíszben, a Pilvax nemzeti színű drapériával
                  díszítve várta a Petőfi-szobor felől hullámzó menetet. A zászlók lengedeztek, a
                  lábak egymást taposták, a lelkesedés tetőpontjára hágott, mert a tömeg csak attól
                  tud megrészegülni igazán, amit a saját mulatságára talál ki, nem pedig a
                  rendezőség javaslatára. A tömeg megéljenezte a boltosok nemzetiszínű szalagokkal
                  díszített kirakatait, az emeletekről lenyúló szőnyegeket, a padlásablakokba dugott
                  zászlókat, a virágárús boltok kisasszonyait akik blahánés kurtaszoknyában álltak
                  boltjuk küszöbén. Minden háromszínű ruhadarabnak jutott az éljenekből.
            </p>
				<p>
               Igy vonult a tömeg igazi márciusi kedvvel végig a Belvároson. Mintha
                  ama régi-régi márciust akarnák végigpróbálni, mikor ugyanebben az utcában kokárdát
                  tűztek fel az ijedt polgárok. De most mindenkinek volt kokárdája... Csak a király
                  házán nem volt zászló!
            </p>
				<p>
               A tömeg megállott és egy másodpercig megdermedve nézte a zászló
                  nélküli házat a fellobogózott város kellős közepén.
            </p>
				<p>
               A néphit szerint ugyanis Ferencz Józsefnek bérháza volt Pesten a
                  Váci-utca közelében, a mai Apponyi-téren, melyet Ferencz József a maga vagyonából
                  építtetett, mint ahogy a meggazdagodott polgár szokta, aki nem tudja, mit
                  csináljon a pénzével.
            </p>
				<p>
               Igazában Klotild főhercegnő, a népszerű József főherceg özvegye
                  építtette ezeket a házakat a Kossuth Lajos-utca torkolatában, de a népnek hiába
                  magyarázta volna ezt a kipödrött bajszú Hentáller Lajos, aki a néptömeg élén
                  haladt, daliás, szemrevaló úriember, a régi függetlenségi párti követek ama
                  fajtájából, amikor csak mutatós férfi lehetett országgyűlési képviselő. Hiába
                  szónokolt volna a nyakkendőtlen Polczner, a szegedi követ, vagy Arad oroszlánhangú
                  képviselője, Barabás Béla, akik akkoriban legjobban tudtak a néppel beszélni.
                  Kállay Lipót, Bencs László a szabolcsi követek híresek voltak hallgatag
                  flegmájukról, ők úgy se vállalkoztak volna népszónoki szerepre. De hallgatott a
                  jelenlévő debreceni követ, Rokonyi Samu is, mert a lobogónélküli házat március
                  15-én úgysem lehetett volna megmenteni a nép dühe elől. És a néptömeg valóban
                  dühödten ordított, amikor „Ferenc József házát” lobogó nélkül látta ezen a
                  délután.
            </p>
				<p>
               Két szeneskocsi rakta le portékáját a „Király háza” előtt, ebben az
                  órában. A nép a szabadságisten küldeményének vette a széndarabokat és nyomban
                  felborította a kocsikat. A széndarabok pedig repülni kezdtek a „Király háza” felé
                  és hangos csörömpöléssel zúzódtak be az ablakok, a boltosok kirakatai, az
                  egyenruhás házmester ijedten zárta be a kapuszárnyakat, a boltredőnyök lezuhantak,
                  valamerről futólépésben közeledett Bockelberg Ede, a szálfa termetű rendőrtiszt, a
                  pesti utcák híres rendcsinálója, kivont kardú rendőreivel.
            </p>
				<p>
               De a tömeg már ingerült volt, dühöngve szállott szembe a rendőrökkel.
                  Ugyanaz a tömeg volt ez, amely az imént még templomi csendben hallgatta Hock János
                  papos prédikáló szavait, ugyanaz a tömeg volt ez, amely az előbb még könnyezve
                  fújta együtt a tárogatósokkal a kuruc nótákat.
            </p>
				<p>
               Most ordított a tömeg, mert egy zászló hiányzott a város temérdek
                  házainak egyikéről.
            </p>
				<p>
               Zuhogtak a széndarabok a rendőrökre, akik előtt mégis csak csendesen
                  hátrálni kezdett az emberfal, a lebukó, jajgató sebesültek láttára. Hátrált, de
                  nem oszlott, mert a pesti tüntetések idejében jól megtanulta a tömeg a maga
                  módszerét. El-elkapott egy rendőrt és süvegjétől, kardjától megtépve dobta vissza
                  társai közé. A rendőrök ordítására üvöltéssel felelt. Vér folyt az utcán és a
                  vértől még részegebb lett a hangulat.
            </p>
				<p>
               És már rombolt a tömeg másfelé is.
            </p>
				<p>
               A Kerepesi-út felé hátráló tömeg visszavonulása közben válogatás
                  nélkül zúzta be a kirakatokat, hogy bosszúságát kielégítse. Széndarabokkal verték
                  be Patyi bútoros, Agulár cipész kirakatait. A Párisi Áruház előtt téglarakásokat
                  talált a tömeg, amely téglákból a nemrégen leégett áruházat kezdték építeni, az
                  utcán heverő tégladaraboknak pedig az a szokásuk, hogy nemcsak az építkezéshez
                  alkalmasak!
            </p>
				<p>
               A Nemzeti Színházzal szemben Blaháné lakott az első emeleten. Az ő
                  ablakait is tégladarabok zúzták be. Tégladarab vágódott az Erzsébet-körúti Jost
                  írógépkereskedés nagy kirakattáblájába. Lesz dolguk a pesti üvegeseknek, amig majd
                  a rombolás nyomait eltakarítják.
            </p>
				<p>
               ... Kossuth Ferenc pedig messze a tüntetések színterétől ezalatt
                  kétségbeesetten gondolt arra, hogy mit fog szólni Ferencz József, ha meghallja,
                  hogy ennek az ünnepélynek ő volt a láthatatlan rendezője?
            </p>
			</div>
			<div type="chapter">
				<head>
                  A győzelem felé.
            </head>
				<p>
               Hónapok telnek el, míg Kossuth Ferenc felgyógyul. Közben a király
                  gróf Tisza Istvánt nevezi ki miniszterelnökké. Tisza egyáltalában nem csinál
                  titkot abból, hogy minden eszközzel le akarja törni az ellenzéket. Ma, az idők
                  távolából, persze sokkal higgadtabban lehet megitélni Tisza Istvánnak ezt az
                  elhatározását és azt a fanatizmusig menő keménységet, amelyet az ellenzékkel
                  szemben tanusított, ma már kétségtelen, hogy ebben a magatartásban is a hazája
                  érdekeit féltő államférfiú gondoskodása vezette - akkor lázbahozta az ország
                  közvéleményének legnagyobb részét. Kossuth is újra megszólalt, de ő még mindig a
                  mérsékletet hirdette. 1904 szeptemberében beszédet tart Orosházán, amelyben
                  hangsúlyozza, hogy a jövőben is békességes úton, alkotmányos fegyverekkel akar
                  haladni. Valóságos békeprogrammot ad. Beszéde bizony sokaknak nem tetszik a
                  függetlenségi oldalon, de K. F. néhány nappal később Hajdúnánáson még jobban
                  rádupláz békehajlandóságára.
            </p>
				<p>
               - Ha egyedül maradok is, ragaszkodom az alkotmányos küzdelem
                  formáihoz! - mondja.
            </p>
				<p>
               Nos - Tisza nem ragaszkodik ezekhez a formákhoz. Október 8-án
                  közzéteszi híres ugrai levelét, amelyben garázdálkodásnak nevezi az ellenzék
                  magatartását és félreérthetetlenül bejelenti a házszabályok megszigorítását. Ezzel
                  a fegyverrel akarja letörni az ellenzéket. Az ugrai levél természetesen végkép
                  kiélezi a helyzetet és mikor a Ház október 10-én összeül, a hangulat már felette
                  puskaporos. Csak egyetlen szikra kell, hogy lángralobbanjon a puskaporos hordó és
                  ez a szikra nem sokáig várat magára. Elkövetkezik 1904 november 18-ika és december
                  13-ika, a magyar parlamenti élet két nevezetes, de szomorú dátuma.
            </p>
				<p>
               Tisza már november elején a Ház elé vitte a házszabályrevizió
                  kérdését és bizottságot választatott a revizió keresztülvitelére. November 15-én
                  Dániel Gábor a szabadelvű párt elnökségének nevében beterjeszti indítványát, amely
                  egy szakaszban foglalta össze az ad hoc házszabályreviziót, más egyéb, az
                  obstrukció letörésére irányuló intézkedésekkel. Az ellenzéken „klotűr”-nek
                  nevezték ezt a javaslatot, amelynek valóban nem volt más célja, minthogy
                  szájkosárral lássa el az ellenzéki képviselőt. November 18-ára volt kitűzve a
                  szavazás a javaslat fölött - előbb azonban Tisza megszavaztatott egy másik
                  indítványt -, hogy a Ház párhuzamos üléseket tartson, délelőtt és délután. A
                  többség délelőtt megszavazta az indítványt és délután négy órakor kezdetét vette
                  az első párhuzamos ülés, amelyen a szavazásnak kellett sorra kerülni. A Ház
                  zsúfolt volt, majdnem minden képviselő megjelent az ülésen, valóban csak a betegek
                  hiányoztak, a karzatokat Budapest legelőkelőbb közönsége töltötte meg, az elnöki
                  emelvény felett lévő IV. számú páholyban ott ült gróf Tisza István felesége, mint
                  minden ülésen, amelyen férje valamilyen fontosabb szerepet játszott. A karzatokat
                  azonban csakhamar ki kellett üríteni, mert az ellenzék zárt ülést kért. Ezen a
                  zárt ülésen Apponyi Albert gróf tett utolsó kísérletet arra, hogy visszatartsa
                  Tiszát. Akik hallották ezt a beszédet, azt mondják, Apponyi életének legnagyobb
                  szónoki teljesítménye volt. Minden előkészület nélkül, néhány jegyzetekkel teleírt
                  papírlapot tartva kezében, két teljes óra hosszat beszélt. Az egész ellenzék
                  visszafojtott lélekzettel hallgatta - a szabadelvű párt tagjainak azonban csak kis
                  része volt a teremben, mig Apponyi baritonja zengett. A kormánypárti honatyák
                  nagyobb része jobbnak látta, hogy a büffében tartózkodjék. Apponyi beszédének
                  mégis nagy hatása volt. Jellemző, hogy a beszéd után Kubinyi Géza felkereste
                  Tiszát és azt mondta neki, hogy Apponyi beszéde után tanácsos lenne elhalasztani a
                  döntő lépést. Tisza kinevette.
            </p>
				<p>
               Örök kár, hogy ez a beszéd zárt ülésen hangzott el és így nem
                  maradhatott fenn az utókor számára.
            </p>
				<p>
               A zárt ülés után Tisza állott szóra és erre természetesen betódultak
                  a szabadelvű párt tagjai is. Az ellenzék egyre ingerültebb lett, Tisza szavait
                  alig lehetett hallani.
            </p>
				<p>
               - Szavazzunk! - harsant fel egyszerre a jobboldalon.
            </p>
				<p>
               - A tárgyalások lehetősége megszűnt - kiáltja beszéde végén Tisza -,
                  véget kell vetni a komédiának!
            </p>
				<p>
               A jobboldal éljenez, az ellenzék a szitkozódások áradatával felel -
                  ebben a pillanatban hirtelen feláll Perczel Dezső elnök és a zsebéből kivett
                  zsebkendőt a jobboldal felé lobogtatja. A kormánypárti képviselők felugranak,
                  mintegy adott jelre.
            </p>
				<p>
               - Elfogadjuk! - kiáltják.
            </p>
				<p>
               Perczel Dezső még mindig állva mond valamit, de a fülsiketítő zajban
                  egy szavát sem lehet érteni.
            </p>
				<p>
               Az indítvány azonban el van fogadva.
            </p>
				<p>
               Szörnyű tumultus támad, öklök emelkednek az elnök felé. Egy pár
                  ellenzéki képviselő felrohan az elnöki emelvényre, majdnem inzultálják P. D-t,
                  alig lehet őket visszatartani. Közben P. D. egy iratot von ki a zsebéből és
                  felolvastatja Szőts Pál jegyzővel. Senki sem hallja, mit olvas fel a szikár
                  férfiú, csak az ülés után lesz köztudomású, hogy királyi kézirat volt, amellyel az
                  uralkodó berekesztette az országgyűlés harmadik ülésszakát...
            </p>
				<p>
               A jobboldal gyorsan kiürül, az ellenzék a teremben maradt. A
                  karzatokról lekiabálnak: „Éljen a magyar nemzeti függetlenség!” Valaki a
                  Kossuth-nótát énekli. A teremben zúg a tumultus. A vérmesebb ellenzékiek
                  szétdobálják a Ház asztalán fekvő irományokat. Egyszerre azonban csend lesz.
                  Kossuth Ferenc az elnöki emelvény baloldali lépcsőjén állva beszélni kezd. Ő talán
                  az egyetlen, akit nem ragadott teljesen magával az indulatok vihara. Legalább is
                  nem mutatja. Törvénytelennek jelenti ki a szavazást...
            </p>
				<p>
               Másnap megalakul az ellenzék vezérlő bizottsága Kossuth Ferenc
                  elnöklete alatt. Tíz esztendővel azután, hogy atyja koporsója mögött visszatért
                  hazájába, ő lett a harcos ellenzék vezére.
            </p>
				<p>
               Tisza győzelmet aratott, de ha valaha politikai diadalt pyrrhusi
                  győzelemnek lehetett nevezni, úgy ez az volt. A szabadelvű pártban is sokan
                  voltak, akik Tisza magatartását egyenesen törvénytelennek minősítették. A
                  fejcsóválók még többen voltak, de azok még ebben a viharos helyzetben is hűséges
                  mamelukoknak bizonyultak és hallgattak. Huszonketten ellenben kiléptek a pártból,
                  közöttük elsőnek Wlassics Gyula, három nappal később pedig Andrássy Gyula gróf is.
                  Mindamellett Tisza nem ijedt meg. - December 13-ára újból összehívatta a
                  Házat.
            </p>
				<p>
               Mikor ezen a nevezetes napon az ellenzéki képviselők, akik előzőleg
                  az Angol királynő szállóban értekezletet tartottak, háromnegyed tíz óra tájt a
                  parlament főbejárójához értek, nagy meghökkenésükre parlamenti rendőrök állottak
                  ott, akik igazoltatták őket. Roppant izgalom keletkezett. Rakovszky István és
                  Justh Gyula félrelökték az ajtóban álló rendőrfelügyelőt - Rogulya Gyula volt a
                  neve - és így mentek be igazolás nélkül. Az ülésteremben még nagyobb meglepetés
                  érte az ellenzéket. Ott is parlamenti rendőrök állottak. A képviselők szidalmazni
                  kezdték a „darabontokat”, akik némán tűrték a szidalmakat, hiszen csak parancsot
                  teljesítettek. Az izgalom percről-percre nőtt. Egyszerre Lengyel Zoltán
                  arculütötte az egyik darabontot. Az mellbelökte. A következő pillanatban kitört az
                  általános dulakodás. A képviselők nekirohantak a darabontoknak, kiverték őket, de
                  máris újabb huszonöt darabont érkezett rohamlépésben. Ujabb dulakodás kezdődött,
                  de most még keményebb. Kaas Ivor báró, ez a különben igazán szelídlelkű férfiú,
                  egy miniszteri bársonyszéket kapott fel és vágta a darabontok felé. Egy másik
                  képviselő egy miniszteri asztalkát hajított feléjük. Hock János, a mézesszájú
                  kőbányai pap mindkét kezével megragadta az elnöki emelvény faragott korlátját,
                  letört egy lécet és azzal rohant a darabontokra, mint egykor Kapisztrán barát a
                  törökökre.
            </p>
				<p>
               Ütötték-verték a darabontokat, akik közül többen megsebesültek. Holló
                  Lajos az elnöki széket kapta fel és hajította le a terembe. Eitner Zsigmond
                  derékon kapott egy darabontot és ledobta a lépcsőről. Tíz perccel tíz óra után már
                  nem volt több darabont a teremben, amely romhalmazzá változott. Ekkor lépett be
                  Tisza. Gúnyos mosollyal nézett a terem közepén levő romokra, míg az ellenzéki
                  képviselők a szitkok özönével árasztották el. Andrássy Gyula odament hozzá és
                  izgalomtól remegve mondta neki:
            </p>
				<p>
               - Látod, ez a következménye az erőszaknak!
            </p>
				<p>
               Tisza egy szót sem felelt neki. Kiment a teremből.
            </p>
				<p>
               Fotografusok jöttek és csoportfelvételeket csináltak az ellenzéki
                  képviselőkről, akik ott állottak a romok között és mindenféle összetört
                  bútordarabokat, leszakított léceket gyüjtöttek, amelyekre autogrammot irattak
                  nevezetesebb kollegáikkal. Ugron Gábor meg Justh Gyula szorgalmasan adták az
                  autogrammokat.
            </p>
				<p>
               Nem volt szép dolog ez a december 13-ika. Csúnya dolog volt bizony.
                  De november 18-ika sem volt valami épületes - és november 18-ika szülte december
                  13-át.
            </p>
				<p>
               Tisza még aznap délután bejelentette a pártértekezleten, hogy ami a
                  képviselőházban történt, közönséges bűntény, amelyért az azt elkövetők a törvény
                  előtt fognak meglakolni. Bandának nevezte az ellenzéket. Az igazságügyminiszter
                  telefonon szólította fel az ügyészséget, hogy indítson vizsgálatot. Az ellenzéken
                  csak nevettek ezen a dolgon...
            </p>
				<p>
               Kossuth Ferencnek nem tetszett a dolog. Néma szemlélője volt a
                  rombolásnak és bizalmas híveivel szemben a legmélyebb rosszallását fejezte ki a
                  dolog felett.
            </p>
				<p>
               Hogy milyen izgalmas volt a hangulat, arra jellemző, hogy a nevezetes
                  nap utáni éjjel egyszerre az a hír járta be a várost, hogy Tisza katonaságot
                  vezényel a Házba és puccsra készül. Az öreg intrikus Polónyi Géza kapta meg
                  elsőnek ezt a hírt és fellármázta az egész ellenzéket. A hajnali órákban robogtak
                  a fiákkerek az ellenzéki képviselőkkel a havas utcákon, az Angol királynő szálló
                  felé, ahol hevenyészett konferenciára gyűlt össze az ellenzék. Természetesen ott
                  volt Kossuth Ferenc is. Azt határozták, hogy még az éjjel bevonulnak a
                  képviselőházba és ott vigyáznak, hogy a magyar parlamentárizmusnak baja ne essék.
                  A puccsról azonban hamar kisűlt, hogy kacsa volt. És az egész dolog csak azt
                  eredményezte, hogy a képviselő urak a parlament épületében töltötték az éjszakát,
                  amit legjobban a fiatalok sajnáltak, akik sokkal szívesebben ültek volna
                  Ősbudában, hogy ott a nap izgalmairól referáljanak.
            </p>
				<p>
               Tiszának esze ágában sem volt, hogy puccsra gondoljon. Nem is nagyon
                  tehette volna, mert még a szabadelvű párton is megijedtek egy kicsit. Pontban tíz
                  órakor a romok között kezdetét vette az ülés. A terem még nem volt teljesen
                  kitakarítva, darabontnak azonban nyoma sem volt sehol. Az ellenzék tagjai halotti
                  csendben ültek helyeiken és várták, vajjon Perczel Dezső jelenik-e meg az elnöki
                  emelvényen. Nem ő elnökölt. Jakabffy Imre vezette helyette az ülést, bejelentvén,
                  hogy Perczel beteg. Az elnöki bejelentés után nyomban Tisza állott szólásra. Senki
                  sem zavarta meg. Halotti csendben jelentette be, hogy a király december 13-ra
                  összehívta az országgyűlés ülésszakát. Az egész ülés pont nyolc percig tartott.
                  Mikor Jakabffy berekesztette, Justh Gyula a kormánypárt felé lépett és így
                  szólt:
            </p>
				<p>
               - Megmutattuk, hogy Ausztria és Magyarország között mégis van egy kis
                  különbség. Ha erőszakkal jönnek, a poklok kapuit is ledöntjük, ha a törvényes
                  határokat betartják, békességgel hajtjuk meg mi is zászlónkat a törvény
                  előtt!
            </p>
				<p>
               Az ellenzék higgadt magatartását nemcsak az okozta, hogy az előző
                  napi rombolás után lehültek a szenvedélyek, nemcsak az, hogy Kossuth Ferenc
                  mérsékletre intette a képviselőket, hanem főképpen az, hogy az ellenzék győztesnek
                  hitte magát. Nem vette tudomásul, hogy Perczel beteg, hanem saját sikerének
                  könyvelte el, hogy nem elnököl. K. F. is meg volt elégedve, hogy december 14-én
                  nem folytatódott a botrány.
            </p>
				<p>
               A széjjelrombolt üléstermet szépen helyreállították, a főrendi házból
                  áthozták a miniszteri bársonyszékeket, a Ház azonban nem sokáig ülésezett. Január
                  elején Budapestre érkezett a király és január 3-án feloszlatta a Házat. Ugyanaznap
                  este Apponyi és hívei beléptek a függetlenségi pártba. Nagy dolog volt ez a fuzió!
                  A függetlenségi párt mégjobban megerősödött, Kossuth vezérlő szerepe mégjobban
                  kidomborodott.
            </p>
				<p>
               Másnap, január 4-én a király a budai Várban trónbeszéddel bezárta az
                  országgyűlést. A meghívóban benne foglaltatott, hogy a képviselők díszmagyarban,
                  vagy feketében tartoznak megjelenni, a tartalékos tisztek egyenruhában, de
                  tölténytáska nélkül. Az ellenzékieknek azonban hiába írták elő, hogy milyen
                  öltözetben jelenjenek meg - el se mentek a királyi Várba. Százötven ellenzéki
                  képviselő tüntetett távolmaradásával, de nem jelent meg Vaszary Kolos hercegprímás
                  sem, ami általános feltűnést keltett. A Szent György-téren, a csikorgó hidegben
                  óriási tömeg sorakozott fel és abcúgolta harsányan a királyi palotába igyekvő
                  képviselőket és főrendeket. A nagy trónterem félig sem volt tele. A király
                  elmondta a trónbeszédet - akkor még senki sem sejtette, hogy ez a beszéd a harminc
                  esztendeje kormányzó szabadelvű párt halotti beszéde lesz. Pedig az lett. A híres
                  téli választáson, amely január 26-tól február 4-ig tartott, a nép akarata
                  megbuktatta a szabadelvű pártot. Az ellenzéki pártok hatalmas győzelmet arattak.
                  Hiába tettek meg minden előkészületet a kormány részéről, hiába árasztották már el
                  hetekkel a választás előtt az egész országot horvát és osztrák katonasággal -
                  száznegyvenöt kormánypárti képviselővel szemben kettőszázhuszonkét ellenzékit
                  választottak meg, közöttük százötvenhárom függetlenségi pártit.
            </p>
				<p>
               Kossuth Lajos fia legyőzte Ferenc Józsefet.
            </p>
			</div>
			<div type="chapter">
				<head>
                  Kossuth Ferenc első találkozása a királlyal.
            </head>
				<p>
               1905 február havának egyik vasárnapján beszélt először Kossuth Ferenc
                  I. Ferencz Józseffel. A téli választásokon ítélt az ország, a függetlenségi párt
                  győzött, megérlelték győzelmét az idők. Ölbetett kezekkel várhatta K. F., hogy
                  mikor küld érte az uralkodó, aki „a legalkotmányosabb”-nak nevezte magát.
                  Alkotmányos országban pedig a többség kormányoz és így K. F. meghívása
                  elkerülhetetlen volt.
            </p>
				<p>
               Akkoriban Andrássy Gyula látogatta meg Ferenc Józsefet Bécsben.
            </p>
				<p>
               Andrássy az úgynevezett „disszidensek” vezére volt, a mágnások
                  pártjáé. Be is jöttek a téli választásokon valami huszonhatan. Soha ilyen nagy
                  pártja nem volt még Andrássy Gyulának, aki bizony nem tartozott a legtehetségesebb
                  magyar politikusok közé. Kulisszák mögött dolgozó, inkább elméleti, mint praktikus
                  politikus volt Duci gróf; telve gyönyörű elképzelésekkel, varázsigékkel, meg nem
                  valósítható ideálokkal. Egész élete abban telt el, hogy fantomok után futkározott.
                  A Nemzeti Kaszinóban voltaképpen sose vették komolyan Duci grófot. Örökös jelölt
                  volt, akinek éppen habozásai, óvatosságai következtében semmi sem sikerülhetett.
                  Fantasztának mondták, ha nem akarták megsérteni.
            </p>
				<p>
               Nos, Duci gróf hozta az üzenetet Bécsből, hogy a király beszélni akar
                  K. F.-el, hallani szeretné tőle, hogyan gondolja ő a megváltozott helyzetet,
                  hatalomra jutván pártjával, a függetlenségi és 48-as párttal az alkotmányos
                  országban. Tudni kívánta, mik a céljai, a perspektívái K. F.-nek? Általában látni
                  kívánta a győzelmes pártvezért. I. F. J. nem tulajdonított nagy horderőt a
                  „pillanatnyi sikernek”, de nem felejtette el, hogy esküt tett a magyar
                  alkotmánynak. I. Ferencz József azok közé az emberek közé számított, akiket
                  esküjükre nem kell figyelmeztetni.
            </p>
				<p>
               Hát lássuk azt a győzelmes Kossuthot, aki apja módjára megint
                  felborította a rendet Magyarországon!
            </p>
				<p>
               Duci gróf küldetésének hamarosan híre ment. Nagy dolgok történhettek
                  Bécsben, hogy Ferencz József ilyen engedékeny lett. Még az óvatos Apponyi Albert
                  is elszólta magát egy hírlapi nyilatkozatában, mondván: „a függetlenségi párt
                  közeledik a kormány kerekéhez” - Hadik János gróf pedig a Nemzeti Kaszinóban
                  kurucosan vágja oda Khuen-Hédervárynak:
            </p>
				<p>
               - Horvát szisztémával nem lehet Magyarországon kormányozni!
            </p>
				<p>
               Andrássy a lakásán látogatja meg K. F.-t és közli vele a király
                  meghívását. Pesten mindenfelé csak diadalmas arcokat látni. Elérkezett a nap,
                  amikor Ferencz Józsefnek számolni kell azokkal a nagy küzdelmekkel, amelyeket a
                  megerősödött függetlenségi párttal kell majd megvívnia.
            </p>
				<p>
               Rákosi Jenő így ír lapja vezércikkében:
            </p>
				<p>
               „Ha Kossuth Ferencnek volnék, ezt mondanám a királynak:
            </p>
				<p>
               Vállalkozom a kormányra, de engedelmet kérek, hogy megtehessem
                  mindazokat a katonai és gazdasági intézkedéseket, melyeknek következtében öt éven
                  belül a nemzeti hadsereg vezérleti, vezényleti és belszolgálati nyelve magyar
                  lesz, jelvényei magyarok lesznek; megtehessem az intézkedéseket, amelyekből
                  Magyarország függetlensége öt éven belül feltámad és berendezhessem királyom
                  magyar udvartartását Budán.”
            </p>
				<p>
               Ugyanakkor a bécsi sajtó is hasábos cikkekben foglalkozik Kossuth
                  meghívásával. A Wiener Allgemeiner Zeitung azt írja, hogy bár Kossuth Ferenc nem
                  beszél jól németül, mégis kilátása van arra, hogy megértsék egymást az
                  uralkodóval, mert K. F. egész életében lojálisan és tisztességesen viselkedett a
                  koronás úrral szemben...
            </p>
				<p>
               A Neue Freie Presse, a bécsi világlap, feltűnő helyen írja, hogy K.
                  F. nem „impraktikus ideolog”, de nem is stréber, aki mindenáron hatalomra
                  törekszik, hanem meggondolt, józan politikus, aki sohasem vesztette el
                  szemmértékét. Igy harangozott a bécsi sajtó Kossuth Ferenc elé; most csak az volt
                  a fontos, hogy K. F. el ne veszítse fejét pártjának győzelme és a mindenfelől
                  feléje áradó barátság hangulata következtében.
            </p>
				<p>
               *
            </p>
				<p>
               K. F. az úgynevezett „gavallér vonattal” indul el egy szombati napon
                  délután öt órakor Budapestről. Ez a vonat volt akkor a legkellemesebb és
                  leggyorsabb összeköttetés Budapest és a császárok városa között. Úriemberek vonata
                  volt, a lóverseny előkelő közönsége szokott vele utazni.
            </p>
				<p>
               Tél van, Kossuth fázik, az időjárási jelentés havazást jósol, de ez
                  majd csak Bécsben éri utól a száguldó vonatot, amely este 10 óra előtt ér a
                  császárvárosba.
            </p>
				<p>
               Kossuth kíséretében vannak legközelebbi barátai: Bartha Miklós,
                  Lukáts Gyula, Szatmári Mór, Hentáller Lajos és Visontai Soma. Hangos az
                  üdvözlésektől a Bristol fogadó, amelyben Kossuth és kísérete megszállnak. A magyar
                  urak éjfélig is elüldögélnek az étteremben, de Kossuth nyomban lefekszik, ahogy a
                  bécsi hirlapírókat kituszkolta az első emeleten lévő 101-es számú
                  szalonjából.
            </p>
				<p>
               Felelősségteljes nap várakozik rá a másnapi vasárnapon. Már este hét
                  óra óta ott fekszik a kabinetiroda meghívó levele a szállodában, természetesen nem
                  a portásnál, mint valami közönséges posta, hanem az igazgatói irodában. Ferencz
                  József még vasárnapi schönbrunni pihenését is feláldozza azért, hogy Kossuthtal
                  beszélhessen. Nagy megtiszteltetés volt ez, amelyet méltányolni kellett.
            </p>
				<p>
               Egész éjjel havazik Bécs felett. Reggelre erős szélvihar váltja fel a
                  csendes havazást, de szerencsére jól fűtenek a fogadóban. Kossuth korán reggel
                  öltözködni kezd. Kivasaltatja frakkját a szálloda szabójával és egy nagy
                  igazgyöngyöt helyez el ingmellében. A fiakerest, aki a fogadó előtt Kossuthra
                  várakozik, Könignek hívják, külföldi notabilitásokat szokott fuvarozni a
                  császárvárosban. Nevére élceket faragnak a bécsiek: „Ein König bringt Kossuth zum
                  Kaiser!” mondják: „Egy király viszi Kossuthot a császárhoz”. König úr már mindent
                  tud ujságjából, egyetlen szó nélkül hajt K. F.-el az Opera mögötti Albrecht térre,
                  azután az Augustiner Strassen át a Mihály-térre és onnan be a Burgba, a belső nagy
                  udvarra, ahol Mária Terézia szobra áll.
            </p>
				<p>
               Megáll a fiaker annál a lépcsőnél, ahova a királyi meghívottak
                  szoktak megérkezni.
            </p>
				<p>
               „Das ist ja der Kossuth!” - mondják a Burg-zsandárok, akik az udvaron
                  állnak.
            </p>
				<p>
               Ott várakoznak a bécsi magyarok is, Karcagné Kopácsi Juliska akkori
                  bécsi primadonna vezérletével mintegy kétszázötven-háromszázan. Itt állnak lesben
                  a fotografusok is, de hiába, mert a Burg-zsandárok nyomban megmondják nekik, hogy
                  vasárnap nem szabad a Burgban fényképezni.
            </p>
				<p>
               A lépcső feljáratánál egy testőrtiszt, Gozáni márki várja Kossuthot,
                  aki a testőr kíséretében eltünik a Burgban.
            </p>
				<p>
               Tizenegy óra és 45 perc van ekkor. A várakozó magyarok fel és alá
                  kezdenek sétálgatni a jobboldali sarokkapu és Mária Terézia szobra között, de a
                  megtermett Burg-zsandárok nyomban figyelmeztetik őket, hogy vasárnap van és
                  olyankor a Burg udvarán senki sem sétál. A Burg-zsandárok nyilván nagyon
                  tisztelték a vasárnapot, sokkal jobban, mint a kolozsvári 51. gyalogezred
                  legényei, akik Mayer kapitány vezényletével éppen őrségben voltak ezen a napon.
                  Hangosan nevettek a kolozsvári bakák, amikor a lelkes magyarok a lefüggönyözött
                  emeleti ablakok felé integettek.
            </p>
				<p>
               „Éljen Kossuth! Éljen Kossuth Ferenc!”
            </p>
				<p>
               Háromnegyed óra hosszat időzött K. F. a királynál.
            </p>
				<p>
               Erről a vizitről akkoriban így beszéltek:
            </p>
				<p>
               K. F. a testőrség szobáján át ment be a király dolgozószobájába, a
                  megállapított időben, pontosan tizenegy órakor.
            </p>
				<p>
               Nagyon pontos ember volt a király.
            </p>
				<p>
               Ferencz József, aki tábornoki ruhát hordott, elébe ment vendégének és
                  fejbólintással üdvözölte, de nem fogott vele kezet. Helyet mutatott Kossuthnak az
                  íróasztala előtt álló széken, de előbb maga ült le íróasztala mellé. Először
                  magyarul szólt Kossuthhoz, majd néhány szó után francia nyelven folytatta. Kossuth
                  ugyancsak francia nyelven válaszolt. Amint a magyar lapok másnap írták, a király
                  nagyon kegyes volt Kossuth Lajos fiához, akivel nyájasan, kedvesen elbeszélgetett
                  háromnegyed óra hosszáig.
            </p>
				<p>
               A kihallgatás végén Kossuth felállott, a király néhány lépésnyire
                  kikísérte, de megint kézfogás nélkül vált el tőle.
            </p>
				<p>
               Ferencz Ferdinánd trónörökös, akinek tudomása volt a fontos
                  kihallgatásról, egyik szárnysegédét nyomban a Burgba küldte, Schiessel
                  kabinetigazgatóhoz, aki megerősítette a nyájas fogadtatás hírét. A bécsi Jockey
                  clubban is körülbelül ebben a formában beszéltek Kossuth kihallgatásáról, amelyet
                  azonban csakhamar kikezdett a pletyka. Sokan tudni vélték, hogy valójában egészen
                  másként folyt le Kossuth első kihallgatása Ferencz Józsefnél. Akik ezeket a
                  híreket traccsolták, úgy tudták, hogy a nevezetes audiencia alig tartott egy pár
                  percig és korántsem folyt le olyan kordiálisan, mint az akkori hírlapok írták.
                  Ferencz József egy papírlapról olvasta le a mondanivalóját és néhány perc alatt
                  végzett a meglepett Kossuthtal.
            </p>
				<p>
               „Az úgynevezett függetlenségi párt szüntessen be minden akciót!” -
                  rendelte Ferencz József.
            </p>
				<p>
               Amint a pletyka tovább mesélte, K. F. szinte szédülten vette észre
                  magát a királyi dolgozószoba előcsarnokában, de nyomban ráeszmélt, hogy ily rövid
                  idő mulva nem mutatkozhatik a Burg udvarán várakozó hirlapírók előtt, hiszen ez
                  egyenlő lenne a koalíció bukásával. Hirtelen elhatározással benyitott tehát egy
                  szobába, amely véletlenül üres volt és ott maradt egy félóra hosszat, amíg odakünn
                  állandóan fokozódott az izgalom és az ujságírók, akik lélekzetvisszafojtva lesték
                  Kossuth jövetelét, meg voltak győződve, hogy a hosszú audiencia alatt sorsdöntő
                  eseményeknek kellett lejátszódni...
            </p>
				<p>
               Ezt azonban csak a pletyka beszélte így. Kossuth bizalmas barátai,
                  akik fenn voltak vele Bécsben, soha egy szót sem említettek arról, hogy a
                  nevezetes kihallgatás tényleg így folyt volna le.
            </p>
				<p>
               A pesti gavallérvonatnak volt egy ellenvonata, amely ugyancsak öt
                  órakor indul Bécsből, ezzel a vonattal tért vissza K. F. a királyi kihallgatás
                  után Budapestre.
            </p>
				<p>
               Győrben a pályaudvaron a vonat megérkezte után nyomban feltünt
                  Apponyi Albert gróf szálas alakja. Éberhardi birtokáról érkezett oda, hogy azon
                  frissiben megtudja az eseményeket Kossuthtól. Be is szállott Kossuth kocsijába, de
                  néhány perc mulva sietve elhagyta azt. Inkább visszautazott Éberhardra, minthogy
                  Kossuthtal együtt érkezzék meg Pestre. A gyakorlottabb politikusok már Andrássy és
                  Apponyi viselkedéséről észrevették, hogy K. F., aki sem a kihallgatás után, sem az
                  arra következő napokon nem volt hajlandó nyilatkozni arról, hogy mit beszélt a
                  királlyal, mégsem hozhatott valamely nagy eredményt Bécsből... Ha tehát a
                  kihallgatás formáját illetőleg nem is lett volna igaza a pletykának, annyi ténynek
                  látszott, hogy a királyi kihallgatás balsikerrel járt. Erre mutatott az is, hogy
                  K. F. visszatérte után nyomban kezdetüket vették azok a notórius mozgalmak,
                  amelyek Ferencz József uralkodásának az ideje alatt a politikai válságok idején
                  olyan rendszeresek voltak, hogy gyakorlott hirlapíró behunyt szemmel megírhatta
                  róluk tudósítását a lapban.
            </p>
				<p>
               Andrássy Gyula meghívást kap a királyhoz.
            </p>
				<p>
               Széll Kálmánt kihallgatáson fogadja őfelsége.
            </p>
				<p>
               Wekerle Sándort sürgősen Bécsbe hívják.
            </p>
				<p>
               Tisza István gróf kedden Bécsbe utazott.
            </p>
				<p>
               Khuen-Héderváry és Andrássy találkoznak.
            </p>
				<p>
               Andrássy a Nemzeti Kaszinóban értekezletre hívja meg a vezérlő
                  bizottság tagjait.
            </p>
				<p>
               Hónapok multak és hónapokon át nem volt más jelentenivalója a magyar
                  hírlapírónak, amikor „válság” címén napi penzumát megírta.
            </p>
				<p>
               *
            </p>
				<p>
               Néhány nappal K. F. királyi kihallgatása után február 17-én első
                  ülését tartja a képviselőház. Elnökválasztás lesz. Tisza István és miniszteriuma
                  már beadta lemondását, de a király megbízta a geszti grófot az ügyek
                  továbbvitelével.
            </p>
				<p>
               K. F., bár odáig mindig fiakkeren járt, ezen a napon villamoskocsival
                  megy a képviselőházba. Titkára kíséretében utazik, a villamos utasai megismerik és
                  megéljenzik.
            </p>
				<p>
               A Ház ülésén Madarász Lőrinc a legöregebb honatya elnököl, mint
                  korelnök. Apponyi nem fogadta el a felajánlott elnökséget, ennélfogva Justh Gyula
                  és Tallián Béla a jelöltek. Justh hatalmas többséggel győz, ami már jelzi a
                  függetlenségi és 48-as párt erejét. Mellette Bolgár Ferenc és Rakovszky István
                  lesznek alelnökök, míg a háznagyság Tóth Jánosnak, a jómódú függetlenségi követnek
                  jut.
            </p>
				<p>
               A nemzeti eszme fűti az összeült képviselőket. Most sokkal több a
                  piros arc, lelkes tekintet, bátor homlok, mint a régi szabadelvű párti győzelmek
                  után összeülő képviselőházban. Most azok győztek, akik eddig reménytelenül
                  küzdöttek. A régi kisebbség fölébe került a mindenkori többségnek. Öröm körülnézni
                  a kipirult arcú férfiakon. Mindenkin jól áll a kabát, nincs elhanyagolt nyakkendő,
                  még a legszélsőbb baloldalon sem.
            </p>
				<p>
               Tisza István pedig viseli bukása sorsát. Egyesek szerint hősiesen,
                  mások szerint cinikusan.
            </p>
			</div>
			<div type="chapter">
				<head>
                  A királynak nem kell a koalíció.
            </head>
				<p>
               Akármilyen alkotmányos uralkodónak vallotta magát I. Ferencz József,
                  a koalició egyáltalában nem volt ízlése szerint való politikai alakulás. Először
                  mindent megkísérelt, hogy Andrássy Gyula gróf vállalja el az átmeneti kormány
                  megalakítását. Andrássy azonban nem akart kötélnek állni, mire Ferencz József
                  Tiszát bízta meg az ügyek továbbvitelével. Két hónap telt el így anélkül, hogy
                  valami különös esemény történt volna. A parlamentnek volt egy többsége, amelyre a
                  király nem akarta rábízni a kormányzást. A kormány viszont nem rendelkezett
                  többséggel. Így következett el a május elseje.
            </p>
				<p>
               Ez a nap azzal vált ki a többi napok közül, hogy a szocialisták ezen
                  a napon rendezték első igazán nagyszabású tüntetésüket Budapesten. Háromezer
                  munkásnő vonult fel az Andrássy-úton, egyforma piros bluzban és fekete szoknyában.
                  Voltak közöttük természetesen fiatalok, csinosak, kedvesek, szívmelegítőek.
                  Négyesével mentek karonfogva az utca közepén, útjuknak célja valamelyik
                  városligeti vendéglő volt, a „Zöld Vadász”, vagy a „Trieszti nő”, mert ezekben a
                  kertes vendéglőkben ünnepelték volt meg akkoriban május elsejének napját. „Szebb
                  majd a jövő” - ígérték a pirosbluzos nők, pedig elég szépek voltak ők ezen a napon
                  is. Az említett kertekben szociáldemokrata vezérek szónokoltak, - így tüntettek a
                  szocialisták a maguk igazsága mellett. K. F. a nemzet vezére végignézte a
                  munkásnők felvonulását, a piros ruhákat és a piros arcokat, meghallgatta a szebb
                  jövő ígéretét, de neki más ígéretei voltak a jövendőre nézve, amit e napon meg is
                  írt hirlapi cikkében:
            </p>
				<p>
               „Valószínű, hogy Tisza gróf vissza fog vonulni - írta - de az már
                  sokkal kevésbbé valószínűbb, hogy Khuen gróf is követni fogja őt a
                  visszavonulásban. Lesz valami Lukács, vagy Hyeronimi-féle vagy talán másféle
                  ideiglenes miniszterium; avagy még azt az alkotmányellenes kísérletet is
                  megkockáztatják, hogy osztrák mintára valamely hivatalnoki miniszterium vegye át a
                  kormány rúdját. Ugy-ahogy igyekezni fognak eltengődni az egyenes adók egyrészének
                  elmaradása mellett is, ami évi 50-60 millióra tehető. A katonai ügyek terén a
                  tartalékosok és póttartalékosok egymásutáni behívásával fognak élni, ami jó két
                  évi időt ad nekik. Ez alatt az idő alatt talán megkockáztatnak egy-két
                  választást”.
            </p>
				<p>
               Így jósolta K. F. a jövendőt abban az időben, amikor szembenáll
                  királyával. Tisza már lemondott miniszterelnökségéről, csak éppen az ügyek
                  vezetésével van megbízva. Mindazonáltal nem fukarkodik a címeres nemesi levelek,
                  valamint a fogorvosi diplomák osztogatásával...
            </p>
				<p>
               Május 14-én újra lemond Tisza, miután végigharcolta a felirati vitát
                  a többségben levő koalícióval. Az egyesült ellenzék felirata a király elé kerül és
                  az a hír járja, hogy a királynak tetszett a felirat. Batthyányi Tivadar gróf a
                  felirat szerkesztője kidagasztott vállakkal sétál a Kossuth Lajos-utcán, ahol a
                  politikusok szoktak akkortájt korzózni. Mégis csak ő tudja legjobban, hogy kell
                  Ferencz Józseffel levelezni.
            </p>
				<p>
               Meg is van az eredmény, a király megteszi az első lépést a békülés
                  felé. Pestre küldi báró Burján Istvánt, hogy tapogatóddzon a nemzeti vezéreknél a
                  béke lehetősége felé.
            </p>
				<p>
               Ez a Burján nemcsak régi udvari ember, hanem Fejérváry Géza báró
                  veje, az após pedig azt tanácsolja, hogy Kossuth Ferencet kell
                  megkörnyékezni.
            </p>
				<p>
               Igen ám, de K. F. a Délvidéken a bácskai Zomborban szervezi a nemzeti
                  ellenállást, ami nem megy egy nap alatt, mert a Bácskában még tartják az ősi
                  szokásokat. A politizálás mellett nem feledkeznek meg a szívderítő,
                  gyomorandalító, lélekvidító mulatozásokról sem. Szőllősi Zsigmond, Kossuth
                  társaságából elragadtatva ír a bácskai szokásokról, amelyek nemcsak a legendákban
                  élnek, hanem megvannak még a valóságban is, még pedig a legjavában.
            </p>
				<p>
               Burján, hogy az időt K. F.-re várakozván, haszontalanságban ne töltse
                  Pesten, meglátogatja Bánffy Dezsőt, Darányi Ignácot, Szederkényi Nándort, de K. F.
                  távollétében természetesen semmiben sem állapodhatik meg ezekkel a politikusokkal,
                  mert Kossuth a nemzet vezére és a királyi kiküldöttnek, a „Homo regius”-nak
                  várakozni kell, amíg a zomboriak hazabocsátják ünnepelt vendégüket. Végre megjön
                  Kossuth. A „Homo regius” két óra hosszáig tiszteleg nála a lakásán, de hiába
                  kapacitálja K. F.-et, hogy vállalja el a kormányalakítást, a nemzet vezére nem
                  hajlik Ferencz József üzenetére, alkotmány kell neki, nem hivatal. Andrássy Gyulát
                  ajánlja Burján figyelmébe, akivel tán felveheti a tárgyalásokat.
            </p>
				<p>
               „Nem olyan exponált ember, mint én” - mondja K. F.
            </p>
				<p>
               (Ugyan ki gondolta ezt még nemrégen, hogy Ferencz Józseffel így is
                  lehet beszélni?!)
            </p>
				<p>
               Andrássy csakugyan Bécsbe utazik Burjánnal, de háromnegyed órás
                  királyi kihallgatás után eredménytelenül tér vissza Pestre. A király minden
                  előterjesztésére csak azt felelte: „Nem tehetem!”
            </p>
				<p>
               Mintha láthatatlan szellemalakokkal volna körülvéve a király,
                  szellemalakokkal, amelyek az utolsó percben mindig megakadályozzák a kibékülést.
                  Ott leskelődnek ezek a láthatatlan lények a király dolgozószobájában, a Burg sötét
                  folyosóin, a kancelláriákban, a császári termekben. Magyarországon úgy hívták
                  ezeket a lényeket, hogy „Kamarilla”. Szemtől-szembe sohasem látta őket senki, de
                  ötven esztendeig beszéltek erről a kamarilláról, mint Magyarország legnagyobb
                  ellenségéről. Ez a kamarilla még Andrássy Gyula fiával is elbírt, pedig ez a gróf
                  atyja révén eléggé ismerhette a Burg kísérteteit, a „titkos ajtókat”,
                  „süllyesztőket” és egyéb rejtelmeket, amelyek oly félelmessé tették a magyar
                  fantáziákban a bécsi császárok kastélyát.
            </p>
				<p>
               Május végén aztán megjött a híre, hogy mit is akar tulajdonképpen, az
                  a kamarilla: báró Fejérváry Gézát, a darabont testőrség kapitányát sürgősen Bécsbe
                  hívja Ferencz József és június 18-án már fel is esküszik a Fejérváry kormány a
                  Burgban. Négy nappal később nagy izgalom közepette mutatkozik be az új kormány a
                  parlamentben, amelyet egyben mindjárt el is napolnak szeptember 15-ig. Ezzel
                  kezdetét vette Magyarországon a csaknem egy esztendeig tartó önkényuralom, amelyet
                  „darabont-korszaknak” neveztek, amint hogy „darabont-kormány”-nak nevezték
                  Fejérváry kormányát is. A képviselők ellenállásához egymásután csatlakoztak a
                  városi és megyei törvényhatóságok is. Kimondták, hogy a Fejérváry kormány
                  intézkedései törvényellenesek és nem engedelmeskednek a darabont kormánynak, mire
                  Fejérváry azzal felelt, hogy elmozdította a törvényhatóságok választott
                  tisztviselőit és helyüket a maga embereivel töltötte be.
            </p>
				<p>
               Egyre élesebben állottak egymással szemben a nemzet és a király.
            </p>
				<p>
               Ekkor történt, hogy Ferenc József ischlii nyaralása közben
                  megbetegedett. A király betegeskedései mindig megzavarták a magyar
                  tervezgetéseket, cirkulusokat, mert Ferencz József személyéhez volt kötve az
                  ország sorsa. Még gondolni sem volt jó arra, hogy mi történik, ha Ferencz József
                  egyszer elmulik ebből a világból!
            </p>
				<p>
               Ezekben a napokban, amikor az ellentét a magyar nemzet és királya
                  között olyan mértékben kiélesedett, ami valaha elképzelhetetlen lett volna a
                  legalkotmányosabb uralkodóról és a legtürelmesebb magyar nemzetről, Ferencz József
                  betegeskedésének híre még inkább megzavarta a magyarok gondolatait, mint
                  valaha.
            </p>
				<p>
               Az a hír járta, hogy Őfelsége az olasz határon rendezett
                  hadgyakorlatokon betegedett meg, amelyeken személyesen vett részt, még pedig olyan
                  energiával, mint hajdanában fiatal korában. Szakadó esőben, órák hosszat lovagolt
                  Ferencz József a hadgyakorlaton, amely azokon a tájakon folyt le, ahol később a
                  világháború legvéresebb harcai dúltak. A lovaglásból már lázasan tért haza a
                  király. Ezt mindenki tudta Ischliben, ahol Ferencz József személye volt a központ.
                  Fejérváry Gézát, amikor titkárával, Skerlecz Ivánnal, a későbbi horvát bánnal
                  megérkezett a Hotel Postba, mindenfelé borús arcok fogadták.
            </p>
				<p>
               Fejérváry egy nagy paksamétát hozott magával. Az öreg táborszernagy
                  ugyanis pedáns ember volt és minden dolgot, amelyet Ferencz Józseffel megbeszélt,
                  vagy amelyet a királynak előterjesztett, írásba foglaltatott, részint tévedések
                  elkerülésének okából, részint saját maga igazolásául. Ilyenformán Fejérváry Géza a
                  legegyszerűbb kihallgatásra is mindig olyan paksamétával érkezett, hogy az
                  udvarnál megijedtek a generálistól. És azt kérdezgették egymástól, vajjon napokig
                  akar-e referálni Fejérváry a császárnak az udvar előtt mind utálatosabbá váló
                  magyar ügyekről?
            </p>
				<p>
               Fejérváry azonban nem engedett. Most is akkora irattáskával
                  telepedett le a Postához címzett fogadóba, hogy az öreg szobalányok azt beszélték,
                  Magyarország minden régi periratát magával hozta a generális.
            </p>
				<p>
               Fejérváry Géza sokkal bizalmasabb embere volt Ferencz Józsefnek,
                  semhogy a király betegsége miatt ne fogadta volna, hiába tétetvén meg vele a nagy
                  utat Budapesttől Bécsig, Bécstől Ischlig. Paar gróf főhadsegéd tehát reggel átüzen
                  a Postba Fejérváryért, hogy jöhet a királyhoz, bár Őfelsége gyöngélkedik.
                  Fejérváry a Post hátsó kijáróján át tünik el az előcsarnok kiváncsi várakozói elől
                  és a királyi kastélyba belépve, onnan délután egy óráig, tehát három teljes óra
                  hosszáig nem mozdult.
            </p>
				<p>
               A magyar ügyekért drukkoló magyar fürdővendégek Fejérváryt várva
                  sétálgattak a kastély előtt és találgatták egymás között, miért nyúlik ilyen
                  rendkívül hosszura a királyi kihallgatás, mit hozhatott Fejérváry táborszernagy a
                  nagy paksamétában? Egyesek úgy vélik, hogy a király gyengélkedése miatt tartanak
                  tovább az ügyek, mint máskor. A király teljesen berekedt a hadgyakorlaton, nátha
                  kínozza, rossz a kedve. Egy óra is elmult már, amikor feltünik a fürdőhely
                  sétányán Fejérváry táborszernagy katonaköpenye, amint talán most még vastagabb
                  irattáskájával a hóna alatt, hosszú léptekkel a Post felé halad. Ott az az első
                  kérdése, hogy mikor indul a legközelebbi vonat Bécsbe. A Post kapusa feleli,
                  délután két órakor.
            </p>
				<p>
               „Nos, akkor nincs időnk megebédelni se, mert csomagolnunk kell, hogy
                  le ne késsük a vonatot”! - szól Fejérváry Géza a titkárához. De a titkár kérleli a
                  kemény öregurat, hogy legalább egy tányér levest vegyen magához, míg ő becsomagol.
                  A táborszernagy valóban benyit a Post ebédlőjébe és egy csésze húslevest fogyaszt,
                  azután ismét talpraáll és titkárával a vasuti állomásra hajtat. Hat óra hosszat
                  tart az út Bécsig, a közbeneső állomásokon talán lehet valami harapnivalót kapni.
                  Ugyanezeken a stációkon Skerlecz egy csomó sürgönyt ad fel, amelyekre már Bécs
                  előtt válaszok jönnek. Az első távirat Kristóffy Józsefnek megy, a Fejérváry
                  kormány belügyminiszterének és tőle érkezik az első válasz is.
            </p>
				<p>
               Este nyolckor Bécsbe érkezik Fejérváry. A katonás pontosság
                  természete és munkatársaitól is elvárja, hogy ilyen pontosak legyenek. Megszokta,
                  hogy hetenként háromszor is Bécsbe kellett utaznia Ferencz Józsefhez, mert ebben
                  az időben a renitens Magyarországot is a bécsi Burgból kormányozták. Minden
                  legapróbb kormányzati ügynek a megbeszélésére Bécsbe kellett utaznia Fejérvárynak,
                  de ő szó nélkül engedelmeskedett. Hű szolgája volt Ferenc Józsefnek. Szabó dr.,
                  aki reggelenként Andrássy-uti villájában masszirozni szokta Fejérváryt, beszélte,
                  hogy a kötelességtudás mennyire megfiatalította a Ferencz Józseffel csaknem
                  egyidős táborszernagyot. A két öreg katona, a király és minisztere versenyzett
                  egymással a pontosságban...
            </p>
				<p>
               *
            </p>
				<p>
               Az esztendők, amelyek ezidő óta elmultanak, sok mindenre világosságot
                  derítettek, amely dolgok akkoriban titkok voltak.
            </p>
				<p>
               Fejérváry Géza ezen az úgynevezett „harmadik ischli látogatásán
                  beszélte meg a királlyal a kormány lemondását. Sok minden elmondható Fejérváry
                  Gézáról a mult idők felemlegetése közben, de azt nem lehet állítani róla, hogy
                  valaha is ragaszkodott volna a hatalomhoz. Húsz esztendeje volt már akkoriban
                  miniszter. Kellőképpen megismerkedhetett ennek az állapotnak minden fény- és
                  árnyoldalával. Amikor már jól megérdemelte volna a nyugalmat, személyes
                  barátságból szolgálta tovább Ferencz Józsefet. Tiszta kezű, tiszta lelkű, hófehér
                  jellemű katonatiszt volt, ahogyan egy tizenkilencedik századbeli császári
                  katonatisztet a fantázia elképzelhetett.
            </p>
				<p>
               Örömmel közölte Kristóffyval, aki másnap reggelre benyitott a bécsi
                  Magyar Házba, hogy a felséges úr talán elbocsátja a magyar kormányt és új
                  embereket vesz elő. Amilyen tisztalelkű férfiú volt Fejérváry, talán észre sem
                  vette, hogy Kristóffy milyen vadalma képet vág ehhez az örömhírhez...
            </p>
				<p>
               Pesten senki se sejtette a dolgok állását. Javában hirdetik a
                  különböző népgyűléseket, a választójogi reform, illetőleg az általános választójog
                  mellett. Szeptember első vasárnapján nagyszabású népünnepéllyel egybekötött
                  gyűlést rendeznek a Városligetben, ahová lobogós ingű parasztbandérium és fúvós
                  zenekar csalogatja a vasárnapi közönséget. Nemzetiszínű kokárdás rendezők tartják
                  fenn a rendet az ünnepségen. Magyar Miklós, a főrendező, zászlókat vitet az
                  Andrássy-úton, Kardhordó Árpád, ez a nevezetes pesti alak az ünnepi szónok.
                  Méray-Horváth Károly szerkesztő úr az elnök. Nagy cécóval van egybekötve a
                  választójog mellett tartott gyűlés.
            </p>
				<p>
               De mozognak a szocialisták is, akik Kristóffy hívei. Vidéken tartják
                  gyűléseiket: Makón, Egerben, Orosházán, Pápán, Aradon. Mindez egyetlen vasárnapra
                  esik. Mintha jövendő mutatkozna a méla szeptemberi napon.
            </p>
				<p>
               Kristóffy belügyminiszter rendelkezéséből a hatóságok ölbetett
                  kezekkel nézik ezeket a gyűléseket.
            </p>
				<p>
               Amikor széles Magyarországon mindenki beszél, akkor természetesen nem
                  maradhat tétlen a vezérlő bizottság sem. Hiszen ezidőtájt mintha minden szónok a
                  nemzet jövendőjét akarná elősegíteni.
            </p>
				<p>
               Három pontban foglalja össze a vezérlő bizottság K. F. elnöklete
                  alatt a legközelebbi teendőket. Az első pont az, hogy tiltakozni fognak a
                  parlament tanácskozási, törvényhozási szabadságának megakadályozása ellen. Ezt
                  Apponyi Albert indítványozta. Második pont a Fejérváry-kormány vád alá helyezése.
                  Ez Bánffy Dezső báró kedvenc terve. A harmadik pontban már nem tudtak megegyezni a
                  vezérlő bizottság tagjai. Arról volt szó, hogy Vázsonyi Vilmos kívánságára
                  bizottság lenne kiküldendő az általános titkos választói jog tervezetének
                  kidolgozására. Vázsonyin kívül sokan az indítvány mellett voltak, közöttük Apponyi
                  Albert, Bánffy Dezső, Batthyányi Tivadar gróf, valamint a később „Vörös”-nek
                  nevezett kőbányai pap Hock János is, viszont Eötvös Károly és Thaly Kálmán nyiltan
                  ellene voltak a javaslatnak, míg Kossuth Ferenc és Tóth János semlegesnek
                  mutatkoztak...
            </p>
				<p>
               *
            </p>
				<p>
               A magyarországi mozgalmak hírére I. F. J. megint csak hívatja
                  Fejérváryt, de most már Bécsbe, ahol szeptember 9-én úgynevezett közös
                  minisztertanácson elnököl a király. Ez a tanácskozás, amelyen Gautsch báró osztrák
                  miniszterelnök, Fejérváry magyar miniszterelnök és Goluchowsky gróf a császári ház
                  minisztere vettek részt, volt a döntő tanácskozás arra nézve, hogy Fejérváry Géza
                  beadja-e lemondását. Végre is a legfelsőbb hadúr felmenti őt terhes hivatásától és
                  kegyelemben elbocsátja.
            </p>
				<p>
               Fejérváry ragyogó arccal tér vissza Pestre, végre sikerült
                  megszabadulnia, de másnap megint Bécsbe parancsolja a császár és megbizza az ügyek
                  továbbvitelével. Most már olyan keserves arccal tér vissza az öreg táborszernagy,
                  mint a tormába esett féreg. Úgylátszik nincs lehetőség, hogy megszabaduljon
                  halálosan megunt hivatalától! Itt van szeptember 15-e, amikor megint meg kell
                  nyitnia a képviselőházat. Vajjon mi lesz ezen a viharosnak ígérkező napon?
            </p>
				<p>
               A furfangos Kristóffy azonban az utolsó percben megint kitalál
                  valamit a vezérlő bizottság, illetőleg most már az egész képviselőház
                  fékentartására. Kiadja a jelszót a barátságos viszonyban levő szocialistáknak,
                  hogy a munkástömegek vonuljanak fel az ülésező képviselőház elé.
            </p>
				<p>
               A történelem „vörös péntek”-nek mondja e napot, amikor a budapesti
                  munkástömegek megjelennek az Országház előtt tábláikkal, amelyekre három nyolcas
                  van írva, a nyolc órai munkaidőt jelképezvén, felvonulnak zászlóikkal,
                  zenekaraikkal, asszonyaikkal, munkásindulójukkal. Soha ilyen tömeg még nem
                  feketéllett az Országház körül, amelyet rendőrök kordonja őriz. Mi ez a néhány
                  rendőr a tízezrekhez képest, amelyek a térséget ellepik? De a tömeg fegyelmezetten
                  viselkedik. Méltóságteljes magatartást mutat még Szemere Miklós ingerkedéseivel
                  szemben is. A lovakat kedvelő Sz. M. ugyanis erre a napra kibérli az „Albrecht”
                  nevű gőzhajót, megtölti köbölkúti választóival, feldíszíti „éljen a koalició!”
                  feliratú zászlókkal és a hajó tüntetően horganyt vet az ülés alatt az Országházzal
                  szemközt a Dunán.
            </p>
				<p>
               Az ülés nagyon rövid ideig tart. Fejérváry, aki civilkabátjában
                  évekkel öregebbnek látszik, mint uniformisban, felolvastatja a király kéziratát,
                  amelyben újra elnapoltatja a Házat október 10-ig. Persze nem hallgatják meg
                  nyugalommal. Aztán felszólal Kossuth Ferenc és kijelenti, hogy az elnapolás
                  törvénytelen. A Ház Kossuth szavaira feláll, megszavazzák a vezér indítványát.
                  Nincs ellenvélemény. Fejérváry és kormánya épp olyan „sárga-feketén” vonul ki az
                  ülésteremből, ahogy jött.
            </p>
				<p>
               A munkástömegek küldöttségei tisztelegnek a képviselőház elnökénél
                  Justh Gyulánál és szót emelnek az általános szavazati jog érdekében, aztán
                  egyetlen vezényszóra szétoszlik a tömeg, csak Szemere köbölkúti választói lengetik
                  zászlóikat a Dunáról az Országház felé. Darab idő mulva ők is partraszállnak és
                  vígadnak az elnéptelenedett térségen.
            </p>
				<p>
               Ezt a tüntetést így nevezték el Bécsben a következő napokon:
            </p>
				<p>
               „Kitört a hideg magyar forradalom!”
            </p>
				<p>
               Válaszul pedig jön: „A hideg udvari forradalom!”...
            </p>
				<p>
               Parancs jön, hogy Kossuth Ferenc, Apponyi Albert, Bánffy Dezső,
                  Andrássy Gyula és gróf Zichy Aladár, mint a „hideg forradalom” vezérei, jelenjenek
                  meg a koronás uralkodó előtt.
            </p>
			</div>
			<div type="chapter">
				<head>
                  A magyar betyárok Bécsben.
            </head>
				<p>
               Az 1905. esztendő szeptember havát írtuk, amikor híre futamodott,
                  hogy Ferencz József magához hivatta a nemzeti küzdelem vezéreit.
            </p>
				<p>
               Ferencz Józsefnek olyan rossz kedve volt abban az időben, hogy még
                  szokásos vadászatait is elmulasztotta. Az öreg Dreher Antal, a régi
                  zergevadász-pajtás hiába várta Tirolba. Bécsben nyiltan beszélték az emberek, hogy
                  a magyarok előbb-utóbb sírba viszik az öreg uralkodót. „Die magyarischen Betyáren”
                  - mondták a bécsiek és szidták a magyarokat.
            </p>
				<p>
               Ferencz József Schönbrunnban lakott, ahonnan reggel hét órakor
                  szokott a Burgba érkezni kétlovas hintaján. A kocsi letette felséges utasát a
                  lépcső előtt, aztán visszakocogott Schönbrunnba. Délután öt óráig nem volt rá
                  szükség, addig Ferencz József nem mozdult ki dolgozószobájából. Ott ül az
                  iróasztalánál, fogadja a megszokott látogatókat, Paart, Bolfrasst, Goluchowskyt,
                  Lichtenstein herceg főudvarmestert. Hetenként legalább háromszor Fejérváry Géza is
                  megjelenik előtte, aki öt óra hosszáig utazik Budapestről Bécsbe és ugyanannyit
                  vissza, hogy egy-két percre beléphessen a király dolgozószobájába. Az igaz, hogy
                  néha viszont órákig tart, amig Ferencz Józseffel megbeszéli a magyar ügyeket, a
                  Burg folyosóin pedig fejcsóválva mondják egymásnak az udvari emberek, hogy milyen
                  hihetetlen dolog az, ami Magyarországon történik!...
            </p>
				<p>
               Fejérváry ebben az időben egy új bárói kinevezés érdekében exponálja
                  magát őfelségénél. Az új bárók nemcsak megbízható emberek és nemcsak a szükséges
                  ipari érdemekkel rendelkeznek, de az anyagi garanciájuk is megvan a bárósághoz.
                  Groedelék ők, akiknek legtöbb fájuk van Európában. Ármin, Bernát, Albert lesznek
                  bárókká. Bizonyosan ezért is haragudni fognak Magyarországon.
            </p>
				<p>
               De csak hadd haragudjanak. I. F. J. most különösen haragszik
                  Magyarországra, még pedig egy röpirat miatt. Ez a röpirat, amely egy nemlétező
                  szerző, Zeysig neve alatt jelent meg Berlinben, csak azt írta többek között, hogy
                  a Habsburgok uralmának már befellegzett Magyarországon és a magyarok Vilmos
                  császár felé, vagyis a Hohenzollern dinasztia felé orientálódnak. Na már most
                  politikai körökben azt suttogták, hogy a röpirat igazi szerzője nem más, mint báró
                  Bánffy Dezső, a volt miniszterelnök, aki közben ugyancsak ellenzéki vezér lett. A
                  röpirat valahogy Mária Valériának, a király kedvenc lányának a kezébe került.
                  Mária Valéria természete hasonlított leginkább Ferencz Józseféhez, gőgös volt,
                  hideg és kérlelhetetlen. Amint a röpiratot elolvasta, felháborodva sietett
                  felséges atyjához a Burgba. Az volt a véleménye, hogy ilyen „szemtelen
                  vakmerőséget” még sohasem próbáltak a magyarok.
            </p>
				<p>
               Bánffy persze tagadta a szerzőséget. Rudnay a pesti rendőrfőkapitány,
                  erőteljes nyomozást kezdett az ügyben. A szálak néhány pesti hirlapíróhoz
                  vezettek, akik közül egy-kettőt le is csuktak, de se Kristóffy belügyminiszter, se
                  Rudnay főkapitány úr nem tudtak az igazi tettessel kedveskedni az udvarnak.
            </p>
				<p>
               Ám Bánffy Dezső mindvégig gyanúban maradt és Mária Valéria
                  közbelépése után Ferencz József elhatározta magát, hogy most már végleg rendet
                  csinál a magyarokkal. Ezért ment a parancs Budapestre, hogy az ellenzéki vezérek
                  nyomban jelenjenek meg Bécsben a Burgban Ő felsége színe előtt.
            </p>
				<p>
               A parancsolat olyan váratlanul érkezett, hogy az ellenzéki vezérek
                  félremagyarázták a dolgot. Abban a meggyőződésben voltak, hogy a királyi
                  kihallgatásnak az lehet az okozója, hogy a magyarok iránt barátságos hangulat
                  alakult ki Bécsben. Szimpatikus kihallgatás közben megoldódnak azok a kérdések,
                  amelyek a magyar közvéleményt megpattanásig foglalkoztatták.
            </p>
				<p>
               Kossuth legalább így gondolkozott, amikor a parancs mellett még külön
                  levelet is kapott Aradvári Kőnig Károlytól, a kabinetiroda főnökétől (aki e
                  barátságos levél miatt nemsokára meg is bukik, mert nem volt rá
                  felhatalmazása).
            </p>
				<p>
               Kossuth Ferenc, Apponyi Albert, Andrássy Gyula, Bánffy Dezső és Zichy
                  Aladár kaptak egyidőben meghívást a királyhoz, de külön-külön utaztak el Bécsbe,
                  mert sem Andrássy, sem Apponyi nem tartózkodtak a fővárosban. Andrássy Ikervárott
                  volt Batthyányéknál, Apponyi Eberhardon, Zichy falusi birtokán. A fővárosban csak
                  Bánffy és Kossuth tartózkodtak, politikailag idealista két lélek, akik nem is
                  gyanították, mi rejlik a meghívás mögött. Ferencz József eddig csak olyanokat
                  szokott magához hivatni, akikkel kegyelmesen értekezni akart. A két politikus
                  tehát bizakodva töltötte a három napot, amely a szeptember hó 23-ra jelzett
                  kihallgatástól elválasztotta.
            </p>
				<p>
               Jó hírek jöttek Polónyi Gézától is, aki azért ment le Zágrábba, hogy
                  a horvátokat a magyarok mellé szegődtesse. A horvátság szabadságszerető náció
                  volt. Nem árthat barátságuk ott a Dráva-Száva mellett...
            </p>
				<p>
               Függetlenségi követek azon vélekedtek, hogy kik kísérjék el Kossuth
                  Ferencet a bécsi útra. Mindnyájan ott akartak lenni a Bécset megvívó vezér
                  mellett; végül Hoitsy Pál, Rákosi Viktor, Visontai Soma, Világhy, Szunyogh Mihály
                  képviselők szálltak fel Kossuthtal együtt a vonatra. Derűs, sőt kicsit
                  elbizakodott volt a hangulat; úgy látszott, hogy a király mégis csak elkezdi az
                  alkudozást. Csak éppen az volt a feltűnő, hogy a király bizalmasa, Fejérváry Géza
                  nem utazott e napon Bécsbe, mintha előre tudta volna, hogy ott egyelőre nem a
                  békülés lehetőségeiről lesz szó.
            </p>
				<p>
               Másnap délelőtt 11 órára voltak a király elé rendelve a magyarok. A
                  Kossuthtal jött képviselők előbb megismerkedhettek a bécsi nép hangulatával.
                  Mindenütt öldöklő, gyűlölködő tekintetek fogadták őket, még a nemzetközi társaságú
                  Bristol fogadó ebédlőjében is felhangzott egy-egy hang: „Nieder mit der
                  Koalition!” De az utcán is bőven hallatszott az Abzug.
            </p>
				<p>
               A délelőtt folyamán egy bécskörnyéki nyaralóból megérkezett Apponyi
                  Albert. Szótlan volt, elgondolkozott. Andrássy reményteljesebbnek látszott. Zichy
                  Aladár se tud semmit a bekövetkezendőkről. Csak Bánffy pödri a bajszát: neki nagy
                  elégtétel a király előtt való megjelenhetés a Zeysig-gyanusítások után.
            </p>
				<p>
               A fiákkerek előállnak a fogadó elé és a magyarok elhelyezkednek a
                  hintókban.
            </p>
				<p>
               A Burgban a főőrség kapuján hajtatnak be, mint várt vendégekhez
                  illik. Tudják itt már a Burg-zsandárok, hogy mára a magyarok vannak iderendelve,
                  ezért szótlanul tűrik, hogy a Ferencz császár szobrával ékesített udvaron álljanak
                  meg a kocsik és itt várják meg az urakat, akik az úgynevezett ceremónialépcsőn,
                  tehát a főlépcsőn, sietnek fel a nagy elfogadó terembe.
            </p>
				<p>
               A Burg udvara telve kiváncsiakkal, akik között a zsandárok tartják
                  fenn a rendet. Mindenki Kossuthot nézi. A Kossuthtal jött képviselők elvegyülnek a
                  kiváncsiak közé, szivarra gyujtanak a fiakkeresek, előveszik a pokrócaikat, hogy a
                  lovak hátát betakarják.
            </p>
				<p>
               Tizenegyet üt a Burg mélyhangú órája, alig néhány perc telt el, a
                  szivarokból csak az első pöffenetek szálltak fel, a kocsisok még lovaikkal
                  foglalkoznak, amikor egy magasszárú csizmát viselő barnanadrágos kúrir vezetése
                  alatt már jönnek is vissza a magyarok a lépcsőn. Egyiknek az arca lángvörös, a
                  másiké papirhalovány. Kossuth asztmatikusan lélekzik, Bánffy két öklébe fogja a
                  bajszát. „Négy és fél percig tartott a királyi audiencia” - jegyzi meg Rákosi
                  Viktor, aki órával a kezében nézi az időt. Vajjon mi történhetett ilyen rövid idő
                  alatt?
            </p>
				<p>
               Hej, ezek a vén sárga-fekete Burg-falak ott Bécs város kellős közepén
                  sok mindenféle arckifejezést láttak már a magyaroktól, akik itt a kapukat
                  átlépték. A különböző osztrák császárok, magyar királyok, akik a Burg egyes
                  épületrészeit (traktusait) építették, ha már országaik számát nem növelhették, a
                  Lipótok, Ferencek, Józsefek, Mária Teréziák, Ferdinándok, akiknek neveiről az
                  egyes udvarok, terek, éppen úgy vannak elnevezve, mint akár Schwarzenbergről, vagy
                  Savoyai Jenőről, sok magyart láthattak már. Jöttek megköszönni valamit, várat vagy
                  asszonyt, jöttek árulkodni, amiért jutalmat vártak. De jöttek komoran, összevont
                  szemöldökkel, hogy kétségbeesetten menjenek innen a börtönbe, vagy még
                  keservesebben a halálba. Rákóczi fiai innen menekültek el. Az öreg Kossuth öklével
                  erre mutatott. Bocskay ezt a Burgot akarta bevenni rongyos kurucaival. Görgey
                  elmulasztotta megrohanni, pedig volt hozzá alkalma.
            </p>
				<p>
               Ezerkilencszázöt kora őszén az innen kijövő magyar arcok talán a
                  legelkeseredettebbek voltak, amelyeket a Burgból valaha is kimenni láttak. Szégyen
                  és megaláztatás ült a magyarok arcán, percekig szóhoz sem jutottak barátaik
                  között, csak mélységesen hallgattak a történtekről, mintha fogadalmat tettek
                  volna.
            </p>
				<p>
               Ferenc József megfenyegette a magához hívott magyarokat, hogy további
                  ellenállás esetén hazájukra a legnagyobb nyomor és szenvedés várakozik, amelyet a
                  történelem valaha látott...
            </p>
				<p>
               A magyarok pedig visszafeleltek - persze, csak később -, hogy a
                  királynak nagyon sok pénze és katonája lehet, mert eme bánásmódja után többé
                  egyetlen krajcárt és egyetlen bakát sem kap Magyarországtól!
            </p>
				<p>
               *
            </p>
				<p>
               De ne vágjunk elébe az eseményeknek...
            </p>
				<p>
               Maradjunk egyelőre ott a Burg-udvaron, ahol a magyarok szinte
                  tanácstalanul álltak darab ideig.
            </p>
				<p>
               A király utolsó szava ugyanis az volt, hogy a további mondanivalóikat
                  (miután nem hagyta őket megszólalni sem) a császári ház miniszterének,
                  Goluchowszkynak mondják el. Egyik-másik magyarnak, valljuk be, főként az udvarias
                  Kossuthnak talán kedve is lett volna, hogy a királytól egyenesen Agenor grófhoz
                  siessen. Ő vette a legkomolyabban a királyi parancsot. De ott volt a habozó
                  deputátusok között a keménynyakú Bánffy, aki azt indítványozta, hogy egyelőre
                  menjenek vissza a fogadóba a további teendők megbeszélésére.
            </p>
				<p>
               - De hát mit kell megbeszélni? - kérdezték a tudatlan magyar kisérők
                  a delegátusokat.
            </p>
				<p>
               Ám azok tovább hallgattak a történtekről, egyiknek se volt kedve
                  belekezdeni a megaláztatás históriájának elmondásába. Van így néha az ember, maga
                  sem tudja elhinni, hogy voltaképpen mi történt vele. A magyarok még kábultak
                  voltak, mintha fejbeverték volna őket az imént abban a nagy elfogadóteremben,
                  amelynek közepén Ferencz József, otthon nem szokásos öltözetben, gyalogsági
                  tábornoki egyenruhában és karddal a derekán várta őket. Csak éppen a tábornoki
                  zöldtollas föveget nem tette a fejére, hogy a katonás rapport teljes legyen. Ezért
                  nem beszélt az öt deputáns közül egyik sem a történtekről. Legjobban K. F.
                  hallgatott, még belső hivei előtt is és a fogadói szobájába zárkózva
                  tanulmányozott egy miniszterpapirosra írott utasítást.
            </p>
				<p>
               Ő állott a vezérek jobbszárnyán, ő kapta kézhez Ferencz József
                  írásbeli parancsát a nemzeti vezérek közül, a király őt tette felelőssé a
                  történtekért. K. F. frakkjának zsebében volt a rejtelmes parancs, amely új irányt
                  akart szabni a nemzeti küzdelemnek, illetve megszűnni rendelte azt.
            </p>
				<p>
               Ám délben, amikor a fogadó ebédlőjében a magyarok asztalánál
                  összegyülekeztek a Bécsbe rendelt urak, a magyarok már tudták a magukét. A
                  hivatalos kőnyomatos, egy sárga papírra feketével nyomtatott újságlap már közölte,
                  hogy mi történt Ő felsége a császár és az elébe rendelt magyar urak között,
                  titkolódzásnak többé nem volt tehát helye.
            </p>
				<p>
               Bánffy Dezső beszélte is már, mi történt...
            </p>
				<p>
               A nemzetközi társasággal teli ebédlőből sokan odafigyeltek a magyar
                  urak asztalára. Volt résztvevő tekintet, de volt bőségesen kárörvendező pillantás
                  is.
            </p>
				<p>
               Bánffy pedig így beszélte el a dolgot:
            </p>
				<p>
               - Már az időjárás sem kedvezett ahhoz, hogy valami különösebb siker
                  koronázza munkánkat. Csöpögős, őszies, hűvös idő volt, ami szokatlan Bécsben
                  szeptember közepén. Az emberek felvették az überzihert, a girárdi szalmakalaphoz,
                  a nők orra piros lett. Ki látott szeptember 23-án ilyen hideg őszi időjárást
                  Bécsben? Mondják, hogy Semmeringben havazott...
            </p>
				<p>
               Ő felsége szemöldökei feltűnően bozontosak voltak és általában az
                  látszott az arcán, hogy nem jól aludt az éjszaka. Valószínűleg még szokásos
                  villásreggelijét sem hozatta fel a Burggal szemben lévő sörházból, a bécsi tormás
                  kolbászt és a szokásos korsó sört, mert fontosabb kihallgatások előtt várni
                  szokott a „gáblival”.
            </p>
				<p>
               Én úgy vettem észre, hogy a fogadóterem közepén úgy várt ránk, mintha
                  már megérkezésünk előtt arra a helyre állott volna tábornoki ruhájában, előre
                  készült mondanivalójával. Még csak nem is biccentett fejével, amikor beléptünk
                  hozzá. Elől Kossuth Ferenc, aki erre vállalkozott, mögötte Andrássy, Zichy,
                  Apponyi és én. Kossuth Ferenc jobbról állott meg a Felség előtt és az egész idő
                  alatt úgy látszott, hogy a király hozzá intézi szavait. De Kossuth egy hangot sem
                  felelt, csak megindult arckifejezéssel állott a király előtt.
            </p>
				<p>
               A király németül kezdte szavait és ezért bocsánatot kért. Aztán
                  kibontva a kezében tekercs formájában összehajtott papirlapot, magyarul olvasta
                  fel az odairottakat:
            </p>
				<p>
               „Első pont: A katonai kérdések, amennyiben a vezényszóra és
                  szolgálati nyelvre vonatkoznak, amelyekre nézve engedmények teljesen ki vannak
                  zárva, a programmból kivétetnek.
            </p>
				<p>
               Második pont: A pragmatikai közösség alapja úgy a hadsereg, mint a
                  külügyi képviseletek tekintetében érintetlenül marad.
            </p>
				<p>
               Harmadik pont: A 67-es alap reviziója, amennyiben gazdasági vagy
                  egyéb az Ausztria és Magyarországi viszonyt érintő kérdésekről van szó, nem
                  oldható meg egyoldalúlag a korona és nemzet által.
            </p>
				<p>
               A negyedik pont szerint - folytatta Bánffy - kötelezettséget kell
                  vállalnunk a költségvetés, a rendes ujoncozás, a kereskedelmi szerződések
                  megszavazására.
            </p>
				<p>
               Az ötödik pont szerint ugyancsak kötelezettséget kell vállalnunk az
                  1904-i és az 1905-i delegációk költségvetéseinek és a kétéves katonai szolgálati
                  időről szóló törvényjavaslatnak a megszavazására.”
            </p>
				<p>
               A legjava azonban csak ezután következett. Az utolsó passzusban a
                  király tudniillik a koalicióra hárított minden felelősséget, „ha eddigi
                  álláspontjának merev fenntartásával az elérhetetlenbe vetett törekvést elébe
                  helyezné a viszonyok józan orvoslásának, amelyek folytán kimondhatatlan szenvedés
                  és nyomor mind fenyegetőbb alakban háruland Magyarország népére...” Igy hangzott
                  ékes burgbeli fogalmazásban a királyi parancsolat utolsó mondata.
            </p>
				<p>
               A király ezután az irattekercset a hozzá legközelebb álló Kossuth
                  Ferencnek nyujtotta át, aki meghajolva átvette. A Felség azután megint németül
                  folytatta szavait, mert most már írás nélkül beszélt és ezt mondta:
            </p>
				<p>
               - Kérem az urakat, hogy ez irat alapján Goluchowszky gróffal, nem
                  mint külügyminiszterrel, hanem mint az én meghatalmazottammal tárgyalásba
                  bocsátkozzanak.
            </p>
				<p>
               Ekkor megszólalt Bánffy Dezső, holott erre megbízása nem volt:
            </p>
				<p>
               - Felséges uram tehát azt parancsolja, hogy Goluchowszkyval
                  tárgyaljunk?
            </p>
				<p>
               - Igen - felelte a király és nyomban hozzátette - Aber die
                  Bedingungen bleiben!
            </p>
				<p>
               Ebben a másodpercben összeütötte aranyozott tábornoki sarkantyúit,
                  biccentett a fejével és visszament íróasztalához, anélkül, hogy egyetlen
                  pillantást vetett volna a hajlongva az ajtó felé hátráló magyar deputánsok
                  felé...
            </p>
				<p>
               Ez történt ama négy és fél perc alatt, amelyet Ferencz Józsefnél
                  töltöttek a nemzeti vezérek...
            </p>
				<p>
               K. F. még a vesztett csata után is udvarias volt, mint mindig...
            </p>
				<p>
               Nem egyezett bele abba, amit leginkább az elkurucosodott Bánffy Dezső
                  javasolt, hogy szóba se álljanak Goluchowszkyval, akinek a magyar alkotmányhoz
                  semmi köze, ne vegyék tudomásul a király szavait... Addig agitált az urak között,
                  amig útrakeltek és a már várakozó fiákkereken a külügyminisztériumba
                  hajtattak.
            </p>
				<p>
               Most jött azonban az újabb meglepetés: Goluchowszky nem volt a
                  külügyminisztériumban, mintha egyáltalában tudomása se volna Ferencz József
                  intézkedéséről a magyarok látogatását illetőleg és így az uraknak meg kellett
                  elégedniök azzal, hogy a nem sikerült vizit után névjegyeiket hagyták a
                  külügyminisztériumban.
            </p>
				<p>
               Ez az udvariassági aktus enyhített azonban valamit a magyarok
                  helyzetén, mert délután üzenet jött a kabinetirodából, hogy Ferencz József,
                  tekintettel a magyarok érzékenységére, új bizalmi férfiút, úgynevezett „homo
                  régiust” jelölt ki Goluchowszky helyett, ez pedig nem más, mint gróf Cziráky Béla
                  udvari főmarsall, aki magyar ember és majd átveszi a magyarok válaszát a király
                  iratára.
            </p>
				<p>
               Cziráky Béla gróf e percben ugyan nem volt Bécsben, de legkésőbb
                  estére, vagy másnap reggelre várták megérkezését.
            </p>
				<p>
               Bánffy azt javasolta a koaliciós vezéreknek, hogy ne is várják meg
                  Czirákyt, hanem egyszerűen utazzanak haza Budapestre. Ám Apponyi, Andrássy és
                  Zichy ellene voltak a javaslatnak, K. F. pedig, mint mindig, most is optimista
                  volt és különös jelentőséget tulajdonított annak, hogy a király Goluchowszky
                  helyett magyar embert nevezett meg bizalmi emberéül.
            </p>
				<p>
               Az öt vezér tehát Bécsben maradt. Híre jött, hogy Ferencz József még
                  hét órakor is a Burgban időzik, az udvari fogat már délután öt óra óta várja, hogy
                  Schönbrunnba vigye, de a király ugyancsak Cziráky érkezését lesi a Burgban, mint a
                  magyarok a Bristolban. A király úgylátszik eltökélte, hogy még a nap folyamán
                  döntés történik a magyarok dolgában.
            </p>
				<p>
               Hét órakor azonban elrobog a két szürkével az udvari fogat a Burgból.
                  A király nem győzte várni bizalmi emberét. Schönbrunnban megint rossz lesz az
                  éjszakája, mint mindig olyankor, amikor a lelkiismeretes Ferencz József nem
                  végezte el aznapi feladatát. Nála az uralkodás teendője valóban komoly hivatal
                  volt. Ha nem császárnak születik, hanem tisztviselőnek, nála komolyabban senki se
                  látja el dolgát.
            </p>
				<p>
               Cziráky csak késő este érkezett meg Bécsbe és így a magyarok csak
                  vasárnap találkozhattak vele. Nagyon rövid volt a megbeszélés - kijelentették
                  Czirákynak, hogy nem fogadhatják el a király feltételeit.
            </p>
				<p>
               Vasárnap délután a „gavallérvonattal” visszautaztak Budapestre, ahol
                  a vezérlő bizottság másnap K. F. elnöklete alatt ülést tartott. Kossuth Ferenc
                  referálta el a bécsi út történetét és a vezérlő bizottság egyhangúan helyeselte az
                  öt vezér magatartását.
            </p>
			</div>
			<div type="chapter">
				<head>
                  A nemzeti ellenállás ideje.
            </head>
				<p>
               Az 1906-i esztendő a béke évei között a legjelentősebb a nemzet
                  történetében. A nemzeti ellenállás esztendeje ez, amikor a világháború előtt
                  utoljára mutatja meg magát teljes nagyságában és erejében a szabadság
                  Magyarországa...
            </p>
				<p>
               Az egyesült ellenzéket vezérlőbizottság vezeti, amelynek elnöke
                  Kossuth Ferenc - soha ilyen díszes állása nem lesz ebben az életben -, tagjai
                  pedig a nemzet legkiválóbbjai: báró Bánffy Dezső, gróf Andrássy Gyula, gróf
                  Apponyi Albert, Justh Gyula, gróf Zichy Aladár, a különböző ellenzéki pártok
                  elnökei, Eötvös Károly, Polónyi Géza (végre egymás mellé került a két név, odáig
                  olyan messzire esett egymástól, mint Észak és Dél), Ugron Gábor, Hock János,
                  Darányi Ignác, Rakovszky István, Güllner Gyula, Tóth János, Sághy Gyula,
                  Szederkényi Nándor, Holló Lajos, Barabás Béla, Hadik János, Thaly Kálmán (aki
                  ebben az időben már betegeskedik), gróf Zichy Jenő (ázsiai expediciója után
                  Afrikába tervez kirándulást a fáradhatatlan utazó), Vázsonyi Vilmos és végül
                  Molnár János, a híres néppárti apát.
            </p>
				<p>
               A törvénytelen Fejérváry kormánynak kellett jönnie, hogy e
                  legkülönbözőbb elemeket összehozza a koalicióban.
            </p>
				<p>
               Kossuth Ferenc politikai karrierje delelőpontján áll, valóban ő a
                  nemzet vezére.
            </p>
				<p>
               Üzen is újévi beszédében Ferencz Józsefnek, ami bizony alig volt
                  elképzelhető néhány év előtt.
            </p>
				<p>
               Kossuth Ferenc azt üzeni, hogy a nemzet ellen intézett támadás a
                  nemzetnek se morális, se gazdasági erejét nem törte meg, s a tények eredménye az,
                  hogy a függetlenségiek tábora egyre hatalmasabb és egyre növekedik.
            </p>
				<p>
               A maga pártjában ugyancsak újévi beszédet mond Andrássy Gyula.
                  „Alkotmány-pártnak” nevezi Andrássy pártját és a budai Andrássy-palotában
                  gyülekszik az újévi üdvözlésre.
            </p>
				<p>
               Andrássy azt üzeni a királynak, hogy energikusan folytatja a harcot,
                  amig a békés megoldás elfogadható biztosítékai nincsenek a nemzet kezében.
                  Figyelmezteti a királyt, hogy az elgyöngített, demoralizált állam nem lehet elég
                  támaszték a birodalom nagyhatalmi állásának megtartására és az állam gyengítése
                  előbb-utóbb a hadsereg harckészségének elzüllésére fog vezetni.
            </p>
				<p>
               Ilyet se mertek volna előbb Ferencz Józsefnek üzenni!
            </p>
				<p>
               Bánffy Dezső Bimbó-utcai palotájában fogadja az „új pártot”, amelynek
                  vezetője. Nem is az az érdekes, amit mond, hanem emlékezetessé teszi az újévi
                  tisztelgést Bánffy Dezsőné, aki az ura szavai alatt hirtelen hangos zokogásra
                  fakad.
            </p>
				<p>
               Tisza István távol van a fővárostól, azt mondják, a vasegészségű
                  férfi megbetegedett az események hatása alatt.
            </p>
				<p>
               Az ország pedig forrong.
            </p>
				<p>
               Január másodikán érkezik meg Debrecenbe Kovács Gusztáv királyi
                  tanácsos, volt pénzügyigazgató, akit Kristóffy belügyminiszter nevezett ki oda
                  főispánná. A pályaudvaron vagy háromezer főnyi tömeg várja a darabont-főispánt,
                  botokkal, fokosokkal felfegyverkezve. Mikor Kovács meglátja a fenyegető
                  veszedelmet, nem mer kiszállni, magára zárja a fülke ajtaját, a tömeg azonban
                  átkutatja a kocsikat és megtalálja Kovácsot. Egy hetvenhétéves öregember, Herczeg
                  János tanító lép be elsőnek a fülkébe.
            </p>
				<p>
               - Maga az új főispán? - kérdi.
            </p>
				<p>
               - Igen - mondja alig hallhatóan Kovács.
            </p>
				<p>
               A következő pillanatban Herczeg két záptojást vág a főispán arcába,
                  aki még le sem törölheti arcáról a bűzös folyadékot, amikor már meg is ragadják és
                  viszik ki a kocsiból.
            </p>
				<p>
               - Lámpavasra vele! Hazaáruló! Agyon kell ütni! - ordít a tömeg.
            </p>
				<p>
               Ütik-verik az új főispánt. Szitkok áradata közben hurcolják ki a
                  pályaudvar elé, ahol egy ütött-kopott halottaskocsi várakozik. Szegény főispán
                  rettenetesen jajgat, tele van ütésekkel, a fejét már elönti a vér, de hiába
                  könyörög. Ráfektetik a halottaskocsira, jó erős madzagokkal odakötözik és úgy
                  viszik be a városba. Másfél óra hosszat hurcolják végig az utcákon a szerencsétlen
                  embert, míg végre gróf Degenfeld József, a debreceni újpárt elnöke és két bátor
                  függetlenségi újságíró véget nem vet a kínzásnak. Leoldozzák Kovácsot a
                  halottasszekérről és a sokaság szitkai közben beviszik a takarékpénztár épületébe.
                  Orvost hozatnak, aki bekötözi a sebeit. A tömeg azonban nem enged. Behatol a
                  takarékpénztárba és arra kényszeríti Kovácsot, hogy azon nyomban írja meg lemondó
                  levelét. Csak akkor csillapulnak le a kedélyek, amikor a takarékpénztár erkélyéről
                  felolvassák a lemondó levelet, amelyet nyomban át is adnak Kovács József debreceni
                  polgármesternek, hogy továbbítsa a kormányhoz, míg a póruljárt főispán maga a
                  következő lakonikus táviratban számol be Kristóffynak a fogadtatásról:
            </p>
				<p>
               - A vasútnál többezer főnyi tömeg várt rám és megvertek. Utazom
                  vissza máris Budapestre.
            </p>
				<p>
               Utazott is. Egy század huszár kísérte ki az állomáshoz még aznap
                  éjjel. Négy csendőr beült vele a fülkébe és egészen Pestig kísérte, minden
                  tiltakozása ellenére. A gyorsvonat utasai valami nagy bűnözőnek gondolták az
                  összevert embert, aki a csendőrök közt kuporogva ült az egyik elsőosztályú
                  fülkében, a kocsiban utazó debreceni polgárok azonban büszkén világosítottak fel
                  mindenkit:
            </p>
				<p>
               - Ez a szerencsétlen flótás a mi volt főispánunk...
            </p>
				<p>
               Igy fogadták a vidéken Fejérváry embereit.
            </p>
				<p>
               Persze Budapesten nyomban minisztertanács ült egybe és Kristóffy
                  tulajdon sógorát, Boda Dezső rendőrfőtanácsost küldte le Debrecenbe, mint
                  kormánybiztost. Boda nagy nyomozást indított, le is tartóztatott egy csomó embert,
                  de hiába. A debreceni példa hatott. Mindenhonnan kikergették a kormány embereit. A
                  politikai harc lassan átterelődött társadalmi térre is, az ország a szó szoros
                  értelmében két táborra szakadt és ha a darabontkorszak nem tartott volna olyan
                  rövid ideig, talán válságos helyzetbe került volna Magyarország. Polgárháború
                  fenyegetett...
            </p>
				<p>
               Bécsben mindezzel talán nem sokat törődtek volna, de abban az időben
                  a külső politika egén is felhők kezdtek tornyosulni. A monarchia és Szerbia közt
                  vámháború tört ki, a Balkánról megint veszedelem fenyegetett és a király
                  tanácsadói, elsősorban lovag Pitreich közös hadügyminiszter a nemzettel való
                  kibékülés mellett kardoskodtak. Igy aztán a király megint Bécsbe hívja Andrássy
                  Gyulát. Napokig tart a tanácskozás. A király először azt kívánja Andrássytól, hogy
                  alakítson kormányt, Andrássy azonban nem vállalja a megbízatást. A király erre
                  Fejérváryval írásba foglaltatja álláspontját és megbízza Andrássyt, adja át ezt az
                  üzenetet a koalició vezéreinek. A vezérlő bizottság nem találja kielégítőnek a
                  király javaslatát, amely lényegében azt követeli, hogy a koalició vegye át a
                  darabontkormány egész politikai örökségét. Kossuth Ferenc vezetése alatt
                  ellenjavaslatot dolgoznak ki, amelyben a koalició beleegyezik a vezényleti nyelv
                  kérdésének kikapcsolásába, az önálló vámterület életbeléptetésének elhalasztásába
                  és a hadsereg költségvetésének felemelésébe, egyebekben azonban ragaszkodik a
                  nemzet követeléseihez. Andrássy ezzel a javaslattal visszautazik Bécsbe, abban a
                  reményben, hogy sikerül létrehoznia a megegyezést. Annál is inkább bízik ebben,
                  mert tudja, hogy nemcsak lovag Pitreich közös hadügyminiszter, hanem báró Beck
                  tábornok vezérkari főnök is a magyarokkal való kibékülés mellett van.
            </p>
				<p>
               A király azonban visszautasítja a vezérlő bizottság követeléseit. A
                  feszültség a csúcspontra ér. Mindenki tisztában van azzal, hogy most már csak a
                  parlament feloszlatása következhetik és Fejérváry február 12-én - éppen egy
                  esztendővel K. F. első királyi kihallgatása után - fel is utazik Bécsbe ama
                  bizonyos nevezetes aktatáskával, amelyben ez alkalommal a képviselőház
                  feloszlatását kimondó királyi kézirat búvik meg. Ferencz József alá is írja a
                  kéziratot, de nem elégszik meg ennyivel. Most már nagyon haragszik a magyarokra.
                  Attól tart, hogy a képviselőház nem veszi tudomásul a feloszlató kéziratot és
                  megbízza Nyiry Sándor tábornokot, mint királyi biztost, hogy február 19-re hívja
                  össze a képviselőházat és a királyi kézirat felolvasása után, ha kell, karhatalom
                  alkalmazásával kergesse szét a nemzet követeit.
            </p>
				<p>
               Nyiry február 18-án levelet küld Justh Gyulának, a Ház elnökének,
                  amelyben közli vele a királyi megbizatást és közli egyben azt is, hogy amennyiben
                  a képviselők ellenszegülnének, karhatalmat fog alkalmazni. Elképzelhető, milyen
                  izgalomban ül össze másnap a Ház. Már reggel nyolc órakor katonaság veszi körül a
                  parlament épületét. Honvédek - köztük egy erdélyi románokból álló zászlóalj -,
                  közös gyalogosok, huszárok, rendőrök sorakoznak fel. Kilenc óra után érkezik meg
                  Kossuth Ferenc gróf Apponyi Albert kíséretében. Lelkes éljenzés fogadja őket. Pont
                  tízkor nyitja meg Rakovszky István alelnök az ülést a betegeskedő Justh Gyula
                  helyett és felolvassa Nyiry tábornok levelét, amelyet nagy megbotránkozással
                  hallgatnak végig a képviselők.
            </p>
				<p>
               - Hitvány szolga! - kiáltják mindenfelől.
            </p>
				<p>
               A levél felolvasása után bejelenti az elnök, hogy királyi kézirat
                  érkezett. Azt indítványozza, hogy küldjék vissza a királynak felbontatlanul a
                  leiratot, miután az alkotmány felette áll a királynak, a leirat pedig
                  alkotmányellenes módon került a Ház elé. A Ház egyhangúan elfogadja az indítványt.
                  Még a szabadelvű párti képviselők is felállanak a szavazásnál, csak gróf Károlyi
                  György marad ülve.
            </p>
				<p>
               Az elnök még azt indítványozza, hogy a Ház legközelebbi ülését két
                  nap mulva tartsák meg, aztán berekeszti az ülést.
            </p>
				<p>
               Ferencz József jól sejtette - a képviselőház nem hagyta
                  széjjelkergetni magát...
            </p>
				<p>
               A képviselőház felbontatlanul küldi vissza a király levelét Ő
                  felségének!
            </p>
				<p>
               A terem gyorsan kiürül, csak néhány képviselő marad. Köztük gróf
                  Zichy Aladár, aki hangosan énekelni kezdi a Himnuszt. A karzaton a fiatalság a
                  Kossuth-nótát énekli. A folyosót közben már megszállja a katonaság. Egy század
                  gyalogság vonul fel a baloldali folyosón, ahol a képviselők felháborodottan néznek
                  farkasszemet a fegyverekkel. A vezénylő százados parancsot ad a katonáknak, hogy
                  töltsék meg fegyvereiket.
            </p>
				<p>
               Fegyvercsörgés hallatszik. A závárok csattannak. Néhány képviselő
                  elkeseredetten kiált a katonákra:
            </p>
				<p>
               - Magyarok vagytok, vagy oláhok? Tudtok magyarul?
            </p>
				<p>
               A katonák szótlanul állanak.
            </p>
				<p>
               Báró Kaas Ivor felháborodottan kiált az egyik legényre:
            </p>
				<p>
               - Szégyeljétek magatokat, eltiporjátok a magyar alkotmányt!
            </p>
				<p>
               A megszólított legény nagyot nyel. Látszik rajta, hogy ért magyarul,
                  az is látszik az arcán, hogy resteli magát, de csak áll, mint a cövek.
            </p>
				<p>
               A képviselők tovább szidalmazzák a katonákat, akik némán tűrik a
                  szidalmakat. Végül az egyik képviselő megszólal:
            </p>
				<p>
               - Hagyjátok őket, parancsra cselekszenek...
            </p>
				<p>
               Közben rendőrök jelennek meg és kituszkolják a képviselőket a
                  folyosóról. Több képviselőt, köztük Buza Barnát, az aprótermetű későbbi
                  földművelésügyi minisztert, meg Lukáts Gyulát katonák vezetik ki. Rudnay
                  rendőrfőkapitány a terembe vezényli a rendőröket, akik megszállják az elnöki
                  emelvényt. Ebben a pillanatban egyszerre a jobboldali bejárón át az ülésterembe
                  lép egy fegyveres csoport. Négy altiszt és néhány rendőr kíséretében egy
                  barnaarcú, köpcös katonatiszt lép be. Le se veszi fejéről a sapkát. Ez a
                  katonatiszt Fabricius Győző ezredes, akinek az volt a szomorú megbizatása, hogy
                  fegyveres erőszakkal szétkergesse a képviselőházat és felolvastassa a királyi
                  kéziratot. A karzatról, különösen a baloldali hirlapírói karzatról, amely még tele
                  van, óriási zaj fogadja Fabriciust. Kaas Ivor báró elébe áll és rákiált:
            </p>
				<p>
               - Micsoda ember maga? Honvéd? Hiszen esküt tett az alkotmányra!
                  Esküszegő!
            </p>
				<p>
               Fabricius egy kicsit sápadtan, de kemény, katonás hangon feleli:
            </p>
				<p>
               - Én a királynak esküdtem hűséget! Katona vagyok és parancsot
                  teljesítek!
            </p>
				<p>
               Ezzel felmegy az elnöki emelvényre, orrára illeszti csiptetőjét és
                  olvasni kezdi a királyi kéziratot. A zajban csak az utolsó szavakat hallani:
            </p>
				<p>
               - Karhatalommal feloszlatom...
            </p>
				<p>
               Miután Fabricius felolvasta a királyi kéziratot, a rendőrök kiürítik
                  a karzatokat is, azután az egész épületet. Kiteszik a háznagyot is, aki hiába
                  hivatkozik arra, hogy a Háznak minden ingó és ingatlan vagyonáért ő felelős,
                  eltávolítják a gyorsírókat, még a teremszolgákat is kiparancsolják az épületből,
                  akiknek pedig a lakásuk is ott van. A főportást is elkergetik, de később
                  visszaengedik azzal a paranccsal, hogy egy emberfiát se bocsásson be az épületbe.
                  Lepecsételik a parlament kapuit és a kulcsokat átadják Kristóffy József
                  belügyminiszternek.
            </p>
				<p>
               Másnap megjelenik a hivatalos lapban a jegyzőkönyv, amely beszámol
                  arról, hogyan végezte Fabricius a dolgát. Két rendőrtisztviselő hitelesítette a
                  jegyzőkönyvet, amely azonban mégis tartalmazott egy súlyos valótlanságot. Az volt
                  benne, hogy a királyi kéziratot 30-40 képviselő jelenlétében olvasták fel. Ez
                  pedig nem volt igaz. A szomorú aktusnak az újságírókon kívül csak három képviselő
                  volt tanúja: báró Kaas Ivor, Ráth Endre és Szatmári Mór, akik a baloldali
                  újságírókarzaton tartózkodtak.
            </p>
				<p>
               A február 21-re kitűzött ülést már nem tartották meg. A vezérlő
                  bizottság lemondott róla...
            </p>
				<p>
               Igy kergette széjjel Ferencz József a magyar képviselőházat...
            </p>
				<p>
               A nemzet ellenállását azonban nem lehet letörni semmiféle erőszakkal
                  sem. A belügyminiszter betiltja a népgyűléseket, amelyeken a koalició vezérei be
                  akarnak számolni a jogtiprásról. Nem baj - van olyan hely, ahová nem érhet el a
                  kormány keze. Istennek temploma ez a hely - Molnár János képviselő, lipótvárosi
                  apát, szentmisét celebrál a Bazilikában, ahol megjelennek a szövetkezett ellenzék
                  vezérei és sokezer hívővel együtt imádkoznak az alkotmányért.
            </p>
				<p>
               Február 27-én a vezérlőbizottság kiáltványt intéz a nemzethez,
                  amelyben kinyilatkoztatja, hogy a kormány az önkényuralom korszakát nyitotta meg
                  Magyarországon. A küzdelem megszűnt a pártok viszálya lenni - minden magyar
                  polgárnak kötelessége az alkotmány védelméért harcolni.
            </p>
				<p>
               A kiáltvány, amelyet Kossuth Ferenc és Apponyi Albert fogalmaztak
                  meg, a következő szavakkal fejeződik be:
            </p>
				<p>
               - Csak a mi küzdelmünk eredménye lehet a népjogok érvényesülése. Ne
                  szüneteljen ezért sohasem az ellenállás szelleme, változzék az alkotmány
                  védőbástyájává minden honfi szív. Ha bízunk és kitartunk, legyőzhetetlenek
                  vagyunk. Ha Isten velünk, ki ellenünk?
            </p>
				<p>
               A nemzet ellenáll, a nemzet harcol...
            </p>
				<p>
               A vármegyék, az alkotmány ősi oszlopai most mutatják meg, mit tudnak.
                  Nem engedelmeskednek a Fejérváry-kormány rendeleteinek, bezárják a kapukat a
                  nyakukra küldött királyi biztosok előtt. Debrecenben a félholtra vert Kovács
                  Gusztáv emléke kísért, Fazekas Ágoston, Pest-Pilis-Solt-Kiskun vármegye főjegyzője
                  büszkén áll a bírák elé, akik két hónapi börtönre és hivatalvesztésre ítélik, mert
                  a kormány parancsának nem engedelmeskedett. Lázban az egész ország. Hiába tiltja
                  be Kristóffy az újságok utcai árusítását, a hírek a szél szárnyain szállnak,
                  mintha rajzó méhekké váltak volna a legkülönbözőbb tudósítások. Tele van velük
                  minden falu, minden város. Nem marad semmisem titokban. Kossuth lakását egyetemi
                  hallgatók, hirlapírók őrzik éjjel-nappal, mert félő, hogy a kormány letartóztatja
                  a nemzet vezérét.
            </p>
				<p>
               Március elején Vaszary Kolos hercegprimás avatkozik bele a
                  küzdelembe. Békíteni akarja a királyt. Eskűjére figyelmezteti Ferencz Józsefet, de
                  közbelépése eredménytelen marad. Az országban fantasztikus hírek járnak, azt
                  mondják, Ferencz József a pápához fordult és a pápa felmentette az alkotmányra
                  tett eskűje alól. A vezérlő bizottság pedig március 15-én újabb felhívást intéz a
                  nemzethez, amelyben felszólítja a pénzintézeteket, hogy a kormány
                  hitelműveleteihez ne nyújtsanak segédkezet, a polgárokat pedig felhívja, ne
                  fizessenek adót és az önkéntesek ne jelentkezzenek katonai szolgálatra.
            </p>
				<p>
               Ez a nemzeti ellenállás ideje, amikor a régi Magyarország megmutatta,
                  milyen lelki és testi izomzata van. Acéllá olvadt a nemzeti energia és a
                  legnagyobb hőfokok mellett csodálatos színeket mutatott ez a hömpölygő lelkesedés.
                  Már a trónus lábait nyaldosta az acéltenger, elnyeléssel fenyegette azt. A király
                  kezdte belátni, hogy még sem ismerte meg tökéletesen a magyarokat. Hosszú
                  uralkodása alatt a Haynauk és Bachok, később pedig Tisza Kálmán mamelukkorszaka
                  sohasem mutathatták meg neki ennek a csodálatos országnak valódi arculatát. Kezdte
                  felismerni a király, mekkora veszedelem fenyegeti a trónt, ha a felhevített
                  nemzeti lelkesedés, az olvadó acél ebben az állapotban megkeményedik. Soha többé
                  nem jöhet magyar királyként Ferencz József ebbe az országba, ha nem eszmél
                  belátásra. Még egyszer meg kellett menteni a monarchia nagyhatalmi állását, mint
                  1867-ben.
            </p>
				<p>
               Azt mondják, Ferenc József sokat szenvedett ebben az időben, még
                  híres éjszakai nyugalma is elhagyta, az álom elkerülte.
            </p>
				<p>
               Soha ennyi baja nem volt a magyarokkal 1848 óta...
            </p>
				<p>
               Kossuth Ferenc is betegeskedik. Alig mozdul ki lakásából. A
                  nagyszakállú M. K. főorvos úr látogatja és mindenféle fürdőket rendel neki
                  reumatikus bántalmai ellen. Így többek közt bizonyos fényfürdőket is használtat
                  vele, amely fürdőknek az a természetük, hogy használatuk után megjavul a beteg
                  kedélye. K. F. gyakran dicsekedett barátai előtt, akik meglátogatták, hogy ezek a
                  fürdők fiatalítóan hatottak rá. Általában különös jelentőséget tulajdonított
                  minden orvosi beavatkozásnak, hallatlanul tisztelte orvosait, úgy a már említett
                  M. K. főorvost, mint Arányi doktort, a trencsén-teplici fürdőorvost, aki ugyancsak
                  kezelte.
            </p>
			</div>
			<div type="chapter">
				<head>
                  A király újra békül.
            </head>
				<p>
               Az idő mulik, már pedig most veszedelmes az idő mulása, mert
                  közeledik a dátum, amikor az uralkodónak az alkotmány értelmében ki kell írnia az
                  új választásokat. Fejérváry ugyan azt tanácsolja I. F. J.-nek, hogy egyáltalában
                  ne írja ki az új választást, ettől azonban visszaretten a király, mert ez a
                  koronázáskor letett eskűjének nyilt megszegése lenne. Közben Andrássy és a
                  tiszapárti Lukács László igyekeznek közvetíteni. A király bizalmasai, Goluchowszky
                  külügyminiszter és Pitreich lovag hadügyminiszter se tanusítanak már olyan merev
                  magatartást a magyarokkal szemben, aminek persze megvan a maga oka. A Balkánról
                  egyre veszedelmesebb szelek fújdogálnak, már pedig ha valami baj van, szükség van
                  a magyar pénzre és a magyar katonára. Így aztán egymást érik a Burgban a
                  koronatanácsok és Fejérváry néha háromszor egy héten is Bécsbe utazik Kristóffy
                  társaságában. Úgy érződik, nem tarthat már sokáig az alkotmány
                  felfüggesztése...
            </p>
				<p>
               Hegedüs, az egykori osztálytanácsos és mostani pénzügyminiszter éppen
                  a napokban jelenti ki régi barátainak, akik őt miniszterkorában is pertú
                  szólongatják:
            </p>
				<p>
               „A hivatalban talán tartsuk meg a formát, - odakünn azért a legjobb
                  barátok lehetünk!”
            </p>
				<p>
               Az elméskedő Pesten nyomban szójáték lesz a miniszteri
                  kijelentésből:
            </p>
				<p>
               „Odakünn a legjobb barátja vagy?” - kérdik egymást a vicceskedő
                  emberek.
            </p>
				<p>
               Március végén Bánffy Dezső nyilt levelet ír Fejérváryhoz, amelyben
                  figyelmezteti, hogy a királynak hitlevele ötödik szakasza értelmében ki kell írnia
                  a választásokat, különben megszegi esküjét. Kijelenti Bánffy azt is, hogy ha az
                  uralkodó mellőzné az országgyűlés összehívását, a legrettentőbb pusztítást idézné
                  elő a nemzet dinasztikus érzelmeiben. Nem lehet tudni, hogy ez a levél hatott-e
                  Ferenc Józsefre, de tény, hogy ettől fogva gyorsabb iramot vettek az
                  események.
            </p>
				<p>
               K. F.-nek megint éppen egy „fényfürdős” napja volt és testi
                  szenvedései éppen csillapodtak, amikor a Kossuth Lajos-utcai politikai korzóról,
                  ahol mindent a legelőször tudtak meg, barátai hírül hozták, hogy Széll Kálmán, a
                  formulák mestere felutazott Bécsbe a királyhoz. Barátságosabb szelek kezdtek
                  fujdogálni. Április harmadikán új koronatanács ül össze a Burgban, amelyen
                  Goluchowszky, Pitreich, Burián és Fejérváry a Felség elnöklete alatt háromnegyed
                  kettőtől négy óráig tanácskoztak. Azt mondják, ezen a tanácskozáson dőlt el
                  Magyarország sorsa. Kristóffy mint bukott miniszter hagyta el Bécset, de annál
                  vidámabb volt Fejérváry, mert most úgy látszott, végképen megszabadulhat a
                  miniszterelnökség kínos tisztétől. A király megígérte öreg szolgájának, hogy
                  kegyelemben elbocsátja, csak utódról kellett még gondoskodnia.
            </p>
				<p>
               „Legyen Kossuth, ő csinálta a bajt, vezesse ki ő a bajból az
                  országot!” - indítványozta Fejérváry katonás őszinteséggel.
            </p>
				<p>
               A király megbízta Fejérváryt, keressen érintkezést Kossuth
                  Ferenccel.
            </p>
				<p>
               A táborszernagy Pestre érkezvén, nyomban üzent K. F.-nek, hogy
                  szeretne vele beszélni és miután Kossuth gyengélkedik, szívesen felkeresi a
                  lakásán.
            </p>
				<p>
               Kossuth azt felelte, hogy az ő lakása állandó megfigyelés alatt
                  állván, nem alkalmas egy ilyen bizalmas találkozásra. Egy ország figyeli a házat,
                  amelyben lakik, félreértésre adhatna alkalmat, ha látnák a darabont
                  miniszterelnököt oda belépni. Azt javasolta, találkozzanak Barabás Bélának, az
                  aradi követnek a lakásán a Váci-utca 41. számú házban, ahol minden feltünés nélkül
                  összejöhetnek. Fejérváry ebbe örömmel beleegyezett. Nagyon sürgős volt már neki,
                  hogy megváljon tisztétől. Szabó doktor, aki ezidőtájt reggelenként masszírozta
                  Fejérváryt, azt beszélte, hogy április negyedikén, a K. F.-el való találkozás
                  napján olyan jó kedve volt az öreg katonának, hogy madarat lehetett volna vele
                  fogatni. De jó kedve volt K. F.-nek is - a „fényfürdőtől”, amint az őt látogató
                  hirlapíróknak mondta.
            </p>
				<p>
               A titkos találkozáson Fejérváry közölte Kossuthtal, hogy Ferencz
                  József beszélni kíván vele a kibontakozás, a béke érdekében. Csak az volt a baj,
                  hogy a király csak a függetlenségi párttal akart szóba állani, az alkotmánypárttal
                  és a néppárttal nem, Kossuth viszont úriember volt, nem akarta cserbenhagyni
                  barátait, főként Andrássyt nem és így közölte Fejérváryval, hogy csak Andrássy
                  Gyula társaságában hajlandó megjelenni a királynál.
            </p>
				<p>
               „Igaz, eddig csak rólad volt szó, téged vár Ő Felsége, de a kedvedért
                  elintézem, hogy Andrássyt is fogadja” - felelte a táborszernagy.
            </p>
				<p>
               Még aznap visszautazott Bécsbe, de ugyanakkor megszimatolván az
                  eseményeket, Bécsben termett Polónyi Géza is, egyikével a sűrűnjáró vonatoknak,
                  amelyek a két főváros közt a forgalmat fenntartották.
            </p>
				<p>
               Polónyi nem csinált semmit ok nélkül. Veszedelmes eszű ember volt,
                  akinek furfangosságán ellenfelei sohasem tudtak kifogni. Most is elfoglalta helyét
                  a bécsi Bristol fogadó előcsarnokában, amikor a fontoskodó politikusoknak még
                  fogalmuk sem lehetett a várható változásokról.
            </p>
				<p>
               Kossuth Ferenc és Andrássy nem utaztak együtt. Óvatosságból K. F. az
                  este tíz órakor induló személyvonattal utazott, Duci gróf pedig az éjfélkor járó
                  keleti expresszel - ám Bécsbe érve mind a ketten egyforma meglepetéssel
                  tapasztalhatták, hogy a mindentudó Polónyi Géza már megelőzte őket. Úgy üldögélt a
                  Bristol előcsarnokában, mintha egész életében Bécsben lakott volna.
            </p>
				<p>
               A két magyar államférfi azonban nem sokáig csodálkozhatott Polónyi
                  mindentudásán, már a délelőtt folyamán megérkeztek Pestről a gyorsan észbekapott
                  magyar politikusok.
            </p>
				<p>
               Villámgyorsan terjedtek a koalíció alatt a hirek, már délre, mielőtt
                  Kossuth és Andrássy a király elé járulhattak volna, magyar szótól volt hangos a
                  nemzetközi fogadó. Pesti ujságírók álltak a kapuban, a portáspáholyban és a
                  telefonfülkében. Magyar politikusok villásreggeliztek a sörözőben.
            </p>
				<p>
               Ott voltak Szatmári Mór, Smialovszky Valér, Udvary Ferenc, Szunyogh
                  Mihály, Batthyányi Tivadar, mint Kossuth legbizalmasabb hívei, Andrássy Gyula
                  mellett pedig feltünik Hadik János gróf markáns alakja.
            </p>
				<p>
               Fejérváry Géza egész nap járt kelt a Magyar-Házból a Burgba, a
                  Burgból a Bristolba.
            </p>
				<p>
               „Szervusztok, itt vagyok, parancsoljatok velem!” - üdvözli ebédután a
                  civilbe öltözött táborszernagy a fogadó éttermében tanyázó magyarokat, akik az
                  emlékezetes tulipánt a nemzeti ellenállás jelvényét viselik kabátjaikon.
            </p>
				<p>
               Honnan, honnan nem: itt terem Wekerle Sándor, Rakovszky István,
                  ifjabb Ábrányi Kornél, gróf Zichy Aladár. Még nem járnak repülőgépek Bécs és
                  Budapest között, mégis óránként újabb és újabb magyarok érkeznek a Bristolba.
                  Szemere Miklós is jelentkezik a „Tények logikája” című röpiratával a hóna
                  alatt.
            </p>
				<p>
               Háromnegyed három órakor jön vissza ismét Fejérváry a Burgból a
                  Bristol éttermébe. A magyarok körülveszik a felhevült generálist, aki jelenti,
                  hogy sikerült a kihallgatás idejét délután félöt órára megállapítania. A Felség
                  együtt fogadja Kossuthot Andrássy Gyulával.
            </p>
				<p>
               Andrássy már sokszor volt ezen a helyen, de Kossuthnak valamely
                  telefonüzenete volna Budapestre, mielőtt a királyhoz menne. A telefonfülke körül
                  azonban ujságírók gyűrűje helyezkedett el. Polónyinak csak hosszas kapacitálás
                  után sikerül a szállodai telefonhoz juttatni Kossuthot, hogy Pesttel
                  beszélhessen.
            </p>
				<p>
               Az izgalom a tetőpontjára hág, amikor a szálloda kapuja elé
                  számozatlan bérkocsi gördül a kürtőkalapos bécsi fiákeressel, aki a közeli Burg
                  kapujához hajt Kossuthtal és Andrássyval, ahol már egy fehérköpenyes testőrtiszt
                  várakozik a két úrra és halogatás nélkül felvezeti őket a Felség kabinetjébe, azon
                  a lépcsőn, amelyen annyi esztendőn át járkált fel és le a nemzet történelme.
            </p>
				<p>
               Ferencz József nyomban maga elé eresztette a két magyart...
            </p>
				<p>
               Andrássy már sokszor volt ezen a helyen, de Kossuth csak harmadszor.
                  Ferenc József pedig az íróasztala előtt állva, tábornoki kabátjában szinte
                  türelmetlenül várta, hogy végezzen végre a magyar válsággal, melyet már
                  tökéletesen megunt, miután jóformán felőrlődtek körülötte a politikusok, akik nem
                  tudtak rendet csinálni.
            </p>
				<p>
               Háromnegyed óra hosszat beszélgetett a király Andrássyval és
                  Kossuthtal.
            </p>
				<p>
               Senki se tudhatta meg pontosan a királyi szavakat, de bizonyos, hogy
                  a király garanciákat kért arra nézve, hogy most már rend és békesség lesz
                  Magyarországon.
            </p>
				<p>
               Kossuth Ferenc a szállodába visszaérkezve papirosra írta azt a
                  nyilatkozatát, amelyet a hirlapírókkal közölt. Ez a nyilatkozat így hangzott:
            </p>
				<p>
               „Őfelsége kegyes volt ma délután kihallgatáson fogadni gróf Andrássy
                  Gyulát és Kossuth Ferencet, akik a vezérlőbizottság megbízásából jelentek meg
                  Őfelsége előtt.
            </p>
				<p>
               A kibontakozás elvei előzetesen megbeszélve és megállapítva lévén,
                  báró Fejérváry Géza azokat előzőleg előterjesztette és Őfelsége kijelentette
                  előttünk, hogy elfogadja azokat. Ennélfogva az új minisztérium kinevezése a
                  legközelebbi napokban megtörténik, a választások törvényes időben való kiírása
                  pedig immár befejezett ténynek tekinthető. Őfelsége igen kegyesen fogadott
                  bennünket és
                  kézfogással búcsúzott
                tőlünk!”
            </p>
				<p>
               Ez már „miniszteriális” nyilatkozat volt, az első hivatalos
                  kijelentés K. F. szájából, amely nyilatkozatért az államférfiúnak jogszokás
                  szerint helyt kellett állnia. Azért is foglalta írásba Kossuth, hogy szavai
                  értelme fölött félreértés ne történhessen.
            </p>
				<p>
               Így változik a világ egyetlen nap alatt!
            </p>
				<p>
               Általában ez a nap, 1906 április 6-ika talán legszerencsésebb napja
                  volt Kossuth Ferencnek.
            </p>
				<p>
               Tavaszi szellő fújdogált és a bécsi nép lelkesen megéljenezte
                  Kossuthot.
            </p>
				<p>
               „Hoch Kossuth!” - hangzott mindenfelől, amíg Andrássyval a Burg felé
                  hajtatott.
            </p>
				<p>
               Ki hitte volna ezt, akár egy hónappal ezelőtt?
            </p>
				<p>
               De nagyot változott a világ Bécsben is. Az általános választói jog
                  kérdése a bécsi nép előtt is megmagyaráztatott, s ennek első következménye abban
                  mutatkozott, hogy beverték herceg Lichtenstein Rezső főudvarmester kocsijának
                  ablakait, amikor a főudvarmester, akit a Kamarilla fejének tartottak - benne ült.
                  1848 óta nem történt ilyesmi Bécsben!
            </p>
				<p>
               Kossuth Ferencet, mint a szabadság hírnökét ünnepelte a bécsi
                  utca.
            </p>
				<p>
               A késő délutáni és az esti lapok már bőséges jelentéseket közölnek
                  Kossuth bécsi szerepléséről, a barátságos királyi audienciáról és a tulipánokról,
                  amelyeket a magyar urak a frakkjukon viseltek Ferencz József előtt. Az egyik bécsi
                  lap tudni véli, hogy a császár-királynak különösen megtetszett Kossuth szürke
                  mellénye. Leírták, hogy Kossuth Ferenc nem az asztalfőre ült a Bristol éttermében,
                  hanem csak az asztal közepére. Tőle jobbra helyezkedett el báró Fejérváry Géza
                  (ugyancsak frakkban és nagyobbszerű tulipánnal), Polónyi Géza (akinek nem volt
                  frakkja, de már sürgönyzött érte Pestre), gróf Zichy Aladár, Smialovszky Valér,
                  Kossuthtal szemben foglalt helyet Wekerle Sándor, Batthyány Tivadar, Rakovszky
                  István, ifjabb Ábrányi Kornél.
            </p>
				<p>
               Itt a barátságos fehérasztalnál „durrognak a pezsgősüvegek” és már a
                  Bristol menükártyáján feljegyzik a kombinációkat az új magyar miniszteriumról. A
                  miniszterelnök nem lehet más, mint Wekerle, igazságügy természetesen Polónyi Géza,
                  földművelés Darányi, kereskedelmi Batthyány gróf, kultusz Wlassics, pénzügy
                  Popovics, király személye körüli Zichy Aladár...
            </p>
				<p>
               Hát Kossuth, Andrássy, Apponyi, a nemzeti ellenállás vezérei? Hol
                  maradnak ők?
            </p>
				<p>
               Persze az akkori politikai illemkönyv szerint éppen a vezéreknek,
                  akik a hadjáratot megnyerték, nem illett a győzelem gyümölcseit leszakítani,
                  hiszen ők úgyis megmaradnak vezéri poziciójukban, amelyet nem Ferencz Józseftől,
                  hanem a magyar nemzettől nyertek...
            </p>
				<p>
               De az óránként érkező magyarokkal megjön Pestről a Wekerle-ellenes
                  párt is, amely hallani sem akar arról, hogy Wekerle mégegyszer kormányelnök legyen
                  Magyarországon. Itt vannak, Holló Lajos, Zichy Vladimir gróf, Kovács Gusztáv, gróf
                  Bethlen István, kegyetlen ellenzői a Wekerle-kombinációnak.
            </p>
				<p>
               Bár a felség odanyújtotta a békejobbot, a magyar urak egymás között
                  folytatják most a harcot. Jönnek-mennek a politikai hírnökök negyedóránként
                  variálódnak a hírek az új kabinet tagjairól. Nincs ebben a politikai
                  kártyacsomagban harminckét levél sem, mint a svájci kártyában, mégis a
                  legkülönbözőbb kombinációkat lehet belőle kihozni.
            </p>
				<p>
               Végre megint üzen Ferencz József és Wekerlét hivatja magához a
                  Bristolból.
            </p>
				<p>
               O, Wekerle már régi ismerős a Burgban, nyájas arcát nyájasan
                  viszonozzák a tükrök, hajlonganak előtte az udvari tisztek, a régi hivatalnokok,
                  lakájok, akik annyiszor látták Wekerlét a király előtt megjelenni. Úgy ismerték
                  őt, mint hajdanában az öreg Tisza Kálmánt. O, mégis csak Wekerle, ez a minden
                  hájjal megkent, de zseniális politikus fog rendet csinálni a kormányzatra nem
                  eléggé begyakorolt magyar urak között.
            </p>
				<p>
               Az udvari személyzet (de a kapuk előtt ácsorgó hirlapírók is), mint
                  már ilyenkor szokás, zsebórával a kezükben számlálgatják a perceket, amelyeket
                  Wekerle a császár-király kabinetjében tölt. Ötnegyed óra mulik el, míg Wekerle
                  mosolygós arca végre mutatkozik.
            </p>
				<p>
               „Természetesen Andrássy Gyulát ajánlottam magam helyett őfelségének”
                  - mondja Wekerle könnyedén.
            </p>
				<p>
               „És a király?”
            </p>
				<p>
               „A király Kossuthot hangsulyozta, akit nagyon megszeretett” - feleli
                  diplomatikusan Wekerle.
            </p>
				<p>
               De mégis Andrássy megy Wekerle után a Burgba.
            </p>
				<p>
               A magyarok, miniszterjelöltek és politikusok, a Bristolban talán
                  izgatottabbak, mint eddig, amikor Andrássy Gyula egy órakor valóban a királyhoz
                  megy. Lehet, hogy a túlérzékeny, fínom gróf, aki csak Hadik Jánossal közölte eddig
                  a maga nézeteit, ellenkezéseivel felboritja mindazokat a megállapodásokat,
                  melyeket a magyar urak eddig egymás között kötöttek.
            </p>
				<p>
               Polónyi Géza kedvetlen...
            </p>
				<p>
               „Bár ne telegrafiroztam volna a frakkomért, úgylátszik nem lesz rá
                  szükségem”.
            </p>
				<p>
               Ő ugyanis úgy érzi: hogy útjában van Andrássynak. Soha se szerették
                  túlságosan egymást...
            </p>
				<p>
               Kossuth szobájában ül, egyre-másra látogatják, sajnálni látszik
                  tegnapesti önfeledtségét, amikor segített a koalíció győzelmét ünnepelni.
                  Korántsincs itt még rendben minden!
            </p>
				<p>
               Hosszúak a percek, melyeket Andrássy a királynál tölt;
                  meghosszabbítja őket azzal, hogy Hadik Jánossal gyalog tér vissza a
                  Bristolba.
            </p>
				<p>
               Most megint megkezdődik a politikusok tanácskozása, amelyről egy
                  bécsi lapban a következő távirati stílusban emlékeznek meg: Wekerle kijelenti,
                  hogy kész támogatni Andrássy kormányát a pénzügyi tárca vállalásával. Andrássy
                  ismételten kifejti aggodalmait az új kormánnyal szemben. Kossuth kéri Andrássyt,
                  foglaljon helyet az új kabinetben. Gróf Zichy Aladár kifejti, hogy Apponyi
                  Albertnek erkölcsi kötelessége az új kormányban tárcát vállalni. Majd kéri
                  Andrássyt, vállalja el a kabinet alakítását. Andrássy kijelenti, hogy ha Kossuth
                  és Apponyi belépnek a kormányba: ő is belép. Wekerle kéri Kossuthot, hozza meg az
                  áldozatot. Apponyi kijelenti, hogy hajlandó vállalni. Kossuth is nyilatkozik: ha
                  más megoldás nincs, a maga részéről mindenre kész, rendelkezésére áll
                  Wekerlének.
            </p>
				<p>
               Kiderült tehát, hogy mindnyájan egyet akarnak, csak éppen nem
                  mutatták meg az érzelmeiket.
            </p>
				<p>
               Wekerle nyomban visszamegy Ferenc Józsefhez a Burgba és háromnegyed
                  óra hosszáig referál a tanácskozásról. Mikor visszatér, csak ennyit mond:
            </p>
				<p>
               „Holnap délután egynegyed öt órakor teszi le az új magyar kormány az
                  eskűt a király előtt. Már táviratoztunk gróf Széchenyi Emilért, a
                  zászlósúrért!”
            </p>
				<p>
               Most már azután megnyugodhatik mindenki: amit Ferencz József
                  elhatározott, azon nem igen szokott változtatni. Meddő volna minden további
                  okoskodás. Az új miniszterekhez intézendő királyi kéziratokat már munkába vették a
                  kabinetirodában. Legelsőnek a Kossuth Ferencé készült el s így hangzik:
            </p>
				<p>
               „Kedves Kossuth!
            </p>
				<p>
               Magyar miniszterelnököm előterjesztésére önt kereskedelmi
                  miniszteremmé ezennel kinevezem. Kelt Bécsben, 1906-ik év április 8-án. Ferencz
                  József s. k. Wekerle Sándor”.
            </p>
				<p>
               Elkészülnek sorban az Andrássy Gyuláé (belügy), Apponyi Alberté
                  (kultusz), Zichy Aladáré, a király személye körüli miniszteré... Soha ilyen
                  kormány nem volt még Magyarországon. Ugyan ki lesz tovább is a kormánnyal
                  szembehelyezkedő ellenpárton?
            </p>
				<p>
               A régi miniszterium tagjai részére is írják már az adományleveleket a
                  kabinetirodában. Vörös László, Kristóffy, Lányi, I. osztályú vaskorona-rendet
                  kapnak. Tóth, Hegedüs, Geguss belső titkos tanácsosok lesznek. Ferencz József nem
                  küldi el jutalom nélkül azokat, akik érte a bőrüket vitték a vásárra.
            </p>
				<p>
               Bécsben talán több magyar van, mint valaha, az új népszerű kormány
                  megalakításának hírére. Itt vannak az új államtitkár- és főispánjelöltek. De az
                  ország legtávolabbi részéből is Bécsbe száll minden gondolat, amikor az új kormány
                  tagjai az eskűtevésre készülődnek. Két zárt kocsi és két nyitott fiákker áll a
                  Bristol előtt, a kormány tagjait várva. Sajnos, egyikük sem hozta magával a
                  díszmagyar ruháját, amelyben pompás felvonulást lehetne tenni a bécsi utcákon.
                  Frakkban vannak az urak; Polónyi Géza frakkja is idejében megérkezett.
            </p>
				<p>
               Az első kocsiban Wekerle és Kossuth Ferenc helyezkedik el. A
                  másodikban Andrássy és Darányi Ignác. A harmadikba Zichy Aladár és Polónyi Géza
                  kerülnek. Apponyi egymagában ül a negyedik fiákkerben. Boda Dezső, a budapesti
                  főkapitány, aki ugyancsak Bécsben termett, messziről követi a menetet.
            </p>
				<p>
               A testőrtisztek már várják az új minisztereket.
            </p>
				<p>
               Az első hír, amit hallanak nem kedvező. Se Széchenyi Emilt, se herceg
                  Festetich Taszilót, a magyar zászlósurakat nem lehetett előteremteni az
                  eskűtételhez. Ellenben itt van Orczy báró, aki ellátja a ceremóniát. És kéznél van
                  Vértessy, aki az eskűmintát felolvassa.
            </p>
				<p>
               Wekerle megy elől. Ő már harmadszor jön esküre Ferencz Józsefhez,
                  ismeri az utat a Burg elfogadó terméhez. Az első emeleten van ez a terem, amelynek
                  egyik falánál sorba állnak a miniszterek. Szélről Polónyi, majd Zichy, a másik
                  szárnyon Apponyi. Középen a földkerekség pillanatnyilag legérdekesebb embere,
                  Kossuth Lajos fia. A király középen áll. A terem másik oldalán egy sarokban az
                  első főudvarmester mellett Wekerle. A másik sarokban báró Orczy zászlósúr. A
                  királytól oldalvást Vértessy. Ferencjózsefi pontossággal megy a ceremónia. Szinte
                  percek alatt történnek a dolgok: vagy talán csak azok hiszik, akik mint egy
                  álomban résztvesznek benne?
            </p>
				<p>
               A királynak nagy gyakorlata van az ilyen eskűtételeknél.
                  Mozdulatlanul áll helyén, de némelyek a jelenlevők közül úgy emlékeznek, hogy
                  bozontos szemöldökei alól néha enyhe pillantásokat vetett a sor közepén álló
                  Kossuth Ferencre, aki megtermettségében kimagaslott a többi miniszterek közül. Ki
                  hitte volna, hogy valaha szívére helyezett jobbal fog állani a Kossuth-fiú Ferencz
                  József előtt? Talán az érzéketlennek mondott Ferenc József is érezte a történelmi
                  pillanat varázsát!
            </p>
				<p>
               A király az új miniszterekkel sorban kezet fogott. Kossuth Ferenc
                  kezét talán szorosabban szorította meg...
            </p>
				<p>
               Másnap reggel indulnak vissza Pestre az új kormány tagjai. A vonat öt
                  óra alatt Pesten lehetne, ha Marcheggnél, Pozsonynál, Galántánál, Érsekujvárnál,
                  Párkánynánánál, Vácnál nem várja ünneplőbe öltözött sokadalom az új nemzeti
                  kormányt. Mindenki Kossuth Ferencet akarja látni. Repkednek a zászlók, a vidéki
                  előkelőségek üdvözletei mintha folytatódnának a Kossuth-ünnepek, amelyek a
                  Kossuth-fiu hazajövetelével kezdődtek a honban.
            </p>
				<p>
               A Nyugatinál tulipánjelvényt viselő rendőrtisztek várják a vonatot. A
                  vén kuruc Thaly Kálmán beszél az itthoniak nevében, Kiss Jancsi zenekara
                  játszik.
            </p>
				<p>
               De mégse éri el az óramutató azt a percet, hogy a miniszteriumban
                  megszünjön a mindennapi munka. Polónyi Géza lakásáról felhívja az
                  igazságügyminiszteriumot. Parancsot ad, hogy egyetlen egy akta se hagyja el addig
                  a miniszteriumot, míg ő meg nem jelenik hivatalában. Így rekedt az akták között
                  Polányi főügyészi és Bakonyi táblabírói kinevezése, amelyeket később aztán, az új
                  igazságügyér nem is véleményezett. A fent nevezett urakkal ugyanis nézeteltérése
                  volt korábbról Polónyi Gézának. Ő tudta, hogyan kell bánni a hatalommal, hogy
                  azzal a múlt jóvátétessék, egy egész régi csillagrendszert kellett megújítani vagy
                  megreparálni a magyar égboltozaton. A Tisza Kálmánok s Tisza Istvánok országát
                  kellett kicserélni. Talán sikerül is ez a nemzeti kormánynak, szerencsére a magyar
                  intelligencia mindig elég símulékonyan tudott alkalmazkodni az idők
                  változásaihoz.
            </p>
				<p>
               Nem maradt senki ellenzékben, csak Bródy Ernő, az újonnan
                  megválasztott demokrata követ.
            </p>
			</div>
			<div type="chapter">
				<head>
                  A győzelem után.
            </head>
				<p>
               Soha ilyen gyönyörű tavaszt Pesten, mint amikor a nemzeti kormány
                  kinevezése után győzni látszott a nemzet minden poklokon!
            </p>
				<p>
               Még a zöld patinájú, ötventornyos, oszlopos, várablakos, szürke
                  országház ott a Dunaparton is ragyogni látszott a Duna tükrében, amikor kivonultak
                  belőle a darabontok. Nem teszi be lábát ide se katona, se rendőr többé. Visszatért
                  az ősi alkotmány!
            </p>
				<p>
               Kidagasztott kebellel jártak a hazafiak. A legnagyobb parolázások
                  mindenfelé az országban. Fazekas Ágoston, a börtönbüntetésre ítélt pestmegyei
                  főjegyző éljenriadalom közepette foglalja el újból hivatalát; új hazafias
                  főispánok kinevezését közli a hivatalos lap. Főispán lesz Smialovszky Valér, aki
                  annyiszor hiába kísérte a vezéreket Bécsbe.
            </p>
				<p>
               A különböző miniszterek mellé kerülő államtitkárok tán a
                  legnagyszerűbb igéretek. Polónyi Géza igazságügyminiszter mellé Günther Antal
                  kerül - az egykori gyorsíró már futja karrierjét, amely a Kuria elnöki székében
                  végződik. Több valóban nem lehet egy gyorsíró Magyarországon!
            </p>
				<p>
               Bolgár Ferenc, ez a csíptetős szemüvegű, igen komoly képű férfiú a
                  honvédelem államtitkára lesz. A nagyszakállú Andrássy-barát, a hű Hadik János
                  pedig a belügyminisztériumban tölt be hasonló állást, mig Kossuth mellé, a
                  kereskedelmi minisztériumba ugyan ki kerülhetett volna más, ha nem Szterényi
                  József, akinél odaadóbb embere nem volt a nagy száműzött fiának.
            </p>
				<p>
               Wlassics Gyula, aki legállandóbb miniszterjelöltje volt a nemzeti
                  kormánynak: ugyancsak nem marad hivatal nélkül a hazafias világban. A
                  közigazgatási bíróság elnöke lesz.
            </p>
				<p>
               Napról-napra újabb örömhíreket visznek az újságok a négy folyamos
                  magyar hazába szerteszét.
            </p>
				<p>
               *
            </p>
				<p>
               A Lloyd-épületben székelő szabadelvű párt felett megkondul a
                  lélekharang. Amúgyse látogatták már ezt a pártot, ahonnan emberöltőn át
                  kormányozták a Tiszák a régi Magyarországot. Ebben az épületben osztogattak
                  mindent, amiért a régi magyar úrnak érdemes volt élni. Itt osztogatták az
                  állásokat, hivatalokat, kitüntetéseket. Ebből a pártkörből jött minden áldás.
                  Krónikása, Mikszáth Kálmán számtalanszor leírta zamatos tollával az itteni életet.
                  A mindenkori hatalom urai itt az a sok „kérlek alássan Kegyelmes uram!”, amelynek
                  a vége rendszerint valamely kérvény lett, amelyet kabátja zsebéből halászott elő a
                  köszöntő. Jóformán minden a Lloyd Klubban történt!
            </p>
				<p>
               Itt őrízték azt a mesebeli pártkasszát, amelyből mindig vadonatúj
                  bankjegyeket lehetett előcsalogatni, mert kifogyhatatlan volt. Csak jelszója volt
                  a kasszának, mint akár a bankok páncélszekrényeinek, csak annak nyílott, ki a
                  jelszót tudta. Éppen ez volt a magyar élet célja, hogy a mindenkori jelszót el ne
                  mulasszuk.
            </p>
				<p>
               Hát elkövetkeztek a végnapjai ennek a tüneményes helynek, ahol még a
                  poshadt dohányfüstnek is mennyországi illata volt.
            </p>
				<p>
               A szabadelvű párt feloszlik, Tisza István mondja ravatala felett a
                  búcsúbeszédet. Hatalmas lelki emóció, csak egy Tisza képes rá, hogy saját gyermeke
                  temetésén szónokoljon. Ott van azonban a párt egykori vezérkara is, akik évek óta
                  intézték innen az országos ügyeket, fekete ruhában ott áll Vojnovich báró, Bohus
                  Ernő, Nyegre László, Hieronymi Károly, Lukács László, Berzeviczy Albert, Perczel
                  Dezső, akiknek neve sose hiányzott a Tiszák és a szabadelvű párt neve mellől. És
                  itt van Podmaniczky Frigyes báró, aki úgy szerepelt ezen a helyen, mint
                  otthonában. Valójában ő volt itt „otthon” legigazibban, elnöke volt beláthatatlan
                  ideje a pártkörnek, minden szék, minden asztal, minden bútordarab és minden
                  látogató a legszemélyesebb ismerőse. Még a sárcipőinek is külön „elnöki” helyük
                  volt az előszobában.
            </p>
				<p>
               És most búcsúzik élete munkájától, hazamegy és többé nem jön vissza.
                  Emlékiratait írja, illetőleg másolgatja, régen írott és nyomtatásban is megjelent
                  munkáit, hogy azokat „kéziratban” hagyhassa a Nemzeti Múzeumnak, hol születése
                  100. évfordulóján szabad felbontani. Nagyot néznek majd a százesztendő titkai,
                  pikantériái után szimatolók. Bár színigazgató, intendáns is volt életében a kiváló
                  öregúr: semmit se jegyzett fel, ami a legnagyobb nyilvánosságot el ne bírná.
                  Gyermeki, tisztalelkű, 19. századbeli gavallér volt!
            </p>
				<p>
               „Sic transit gloria mundi!” - mondja könnyű sóhajjal.
            </p>
				<p>
               Nyilvános helyen csak a Pannonia sarokasztalánál lehet ezentúl látni,
                  ahol egymagában üldögél és tejbegrízt eszik. Evés után elbóbiskol kimerültségében,
                  mint a szabadelvű párt, amely hozzá hasonlóan megöregedett.
            </p>
				<p>
               Annál hangosabb a függetlenségi és 48-as pártkör. Most derült csak ki
                  igazán, hogy mennyi függetlenségi hazafi van az országban, amikor a párt annyi
                  küzdelem után kormányra került!
            </p>
				<p>
               Azok a feszülő izmú, vállas, torkos, melles úriemberek, akik már
                  testi kiválóságuknál fogva is tolakodásban mindig az első sorba tudnak jutni,
                  akikből kitellett a régi magyar közélet: olyan tömegesen jelennek meg itt, mint a
                  sáskák. A politikai hivatottság, amely betöltendő honatyai állásokhoz
                  szükségeltetik, felbuzdul még az akácfában is Magyarországon.
            </p>
				<p>
               A régi követjelölt szalonkabátos, keménygalléros, csoszogós,
                  hajladozó figura volt a Tiszák környezetében. Kossuth Ferenc körül csupa friss,
                  temperamentumos, karcos hangú, kortesfogásokban jártas, daliás követjelölt
                  mutatkozik. Ahány daliás férfi volt az országban, mind pályázni kezdett a
                  megüresedett kerületekre, amikor az új választásokat május havára kiírták.
            </p>
				<p>
               Igaz, hogy az egykorú szabadelvű pártból sokan akartak átsurranni az
                  új érába, de csak nem jutottak tovább az Andrássy Gyula vezetése alatt álló
                  „alkotmánypártnál”. El is helyezkedtek itt az új választások folyamán körülbelül
                  hatvannégyen, mindegy maradékai a régi világnak, akik egy nap alatt lehettek akár
                  szabadelvűek, akár függetlenségiek. Szürkék, akiknek igazi színét majd a jövő
                  mutatja meg.
            </p>
				<p>
               De kettőszázkilencen „jönnek be” a függetlenségiek, miután övék lett
                  egész Magyarország. A néppártból huszonheten, a nemzetiségiek közül huszonnyolcan,
                  aztán meg az első demokrata képviselő, Bródy Ernő.
            </p>
				<p>
               De már itt a május gyönyörű napja, amikor Budapest választ, hogy
                  megkoronázza az országos eredményeket.
            </p>
				<p>
               A Terézváros jelentkezik először, ahol egyhangúlag kiáltják ki
                  követnek az ellenjelölt nélküli Vázsonyi Vilmost. A Belváros Polónyi Gézát, a
                  Saskör elnökét, az új kormány igazságügyminiszterét küldi a Házba. Óbuda Keszits
                  Antalt, a Vár Szebeny Antalt, a Viziváros Németh Imrét, a X-es kerület Ballagi
                  Aladárt, a függetlenségi történetírót.
            </p>
				<p>
               Csak a Lipótvárosban folyik komoly küzdelem Sándor Pál és Kreutzer
                  Lipót között. Egész nap folyik a szavazás és az utolsó percig nem lehet tudni az
                  eredményt. Sándor Pálnak minden népszerűségét latba kellett vetni, hogy a kitünően
                  szervezett Kreutzer-pártot estére 140 szavazattal megverje.
            </p>
				<p>
               Ez a május harmadik napja felejthetetlen Budapest történetében.
                  Boldog, büszke arculatok mindenfelé. Végre megmutathatta a főváros szíve vágyát,
                  azokat küldte az országházba, akiket igazán szeretett. Csak éppen a régi
                  választási kortesek, a hivatásosok elégedetlenkedtek a pesti eredményekkel. Nem
                  lehetett jóformán semmit se „keresni”, elmaradtak az ügyeskedések, az eszem-iszom,
                  a barátkozások, nótázások, muzsikálások. A Terézvárosban odáig minden
                  Vázsonyi-választás hangulatos népünnepély volt, amikor a kerület lakossága
                  egyúttal kimulatta magát. Most az egyhangú választás után semmi zenebona nem volt
                  a mulatsághoz szokott utcákon. Zászló nélkül kiáltották az éljeneket a demokrata
                  vezérnek.
            </p>
				<p>
               *
            </p>
				<p>
               Kossuth Ferenc valóban meg lehetett elégedve a választások
                  eredményével. Bebizonyosodott, hogy mégis csak ő a legnépszerűbb ember
                  Magyarországon. Mindenki Kossuth-párti volt. Nem is kellett tehát sajnálni jól
                  dotált állásait, amelyekről kormányrajutása alkalmából le kellett mondania. Így a
                  Hazai Általános Biztosító Társaságnál viselt elnöki tisztét, sem a Budapesti
                  Gázgyárnál viselt igazgatói állását. Igaz, hogy mindenütt szép búcsúünnepélyeket
                  is rendeztek a miniszterré lett Kossuth Ferencnek, igérték, hogy sose felejtik el
                  hasznos működését, megfestették arcképét az igazgatósági szobák részére, de
                  végeredményben mégis csak hiányozni fog a jövedelem. A miniszteri fizetés nem
                  olyan nagy, hogy abból olyan gondtalansággal lehetne megélni, mint Kossuth Ferenc
                  megszokta életében.
            </p>
				<p>
               (A legenda szerint azidőtájt, mikor először jött Magyarországba,
                  arról nyilatkozott, hogy neki legalább hatvanezer forint évi jövedelem
                  szükségeltetik, mert ennyit élvezett Olaszhonban is. Később leszállította
                  igényeit. Volt jövedelme a vállalatoktól, hirlapoktól, de sose volt olyan bőviben
                  a pénznek, mint olasz mérnök korában, amikor a Niluson épített hidakat. Most, hogy
                  miniszter lett, a vállalatoktól, hirlapoktól húzott jövedelmei természetszerűleg
                  megszűntek, komoly gondok mutatkoztak a láthatáron. Kossuth Ferencnek nem volt
                  úgynevezett „magánvagyona”. Szterényi, aki ebben az időben nemcsak államtitkára,
                  de legbizalmasabb embere is volt Kossuth Ferencnek, komoly gondokkal járt.
                  Egyelőre csak Kossuth Ferenc harminc parlamenti beszédét adatja ki Kunosi,
                  Szilágyi és Társa kiadóvállalattal. A könyvnek természetesen nagy sikere van az
                  országban. Nincsen olyan állomásfőnök, aki ne igyekezne megszerezni a könyvet,
                  amelyben a kereskedelmi miniszter beszédei foglaltatnak. Azonban a számítás hibás
                  volt a könyvkiadás körül, az írói munkadíj Hentáller Lajost illeti, aki Kossuth
                  Ferenc életrajzvázlatát közli a műben és Szterényi tovább gondolkodhatik, hogyan
                  szabadíthatná meg Kossuthot az anyagi gondoktól.)
            </p>
				<p>
               *
            </p>
				<p>
               A nemzet bizalommal volt a függetlenségi kormánnyal szemben és ez be
                  is váltotta a hozzáfűzött reményeket. Kossuth Ferenc mint kereskedelmi miniszter
                  több törvényt alkotott, az államvasuti beruházási törvényt, a vasutasok
                  pragmatikáját. Szokott pontosságával, körültekintésével látta el miniszteri
                  hivatalát. Ausztriával vám- és kereskedelmi szerződést kötött és ezzel ismét
                  közelebb jutott Ferenc Józsefhez, ki egyre barátságosabb volt Kossuth Ferenchez.
                  Ez alkalommal ismét magához hivatta és barátságos audiencia után a valóságos belső
                  titkos tanácsosi címmel, s a Lipót-rend nagykeresztjével tüntette ki.
            </p>
				<p>
               A függetlenségi pártban azonban az idők folyamán széthúzások
                  mutatkoztak és a párt nagyrésze Justh Gyula vezérletével elvált a koaliciótól.
                  Ekkor, 1909. évben Wekerle kormánya lemondott és ismét elkezdődtek a választási
                  harcok, amelyek a munkapárt győzelmével végződtek.
            </p>
				<p>
               Kossuth Ferenc továbbra is a párt vezére maradt, de régi betegsége
                  miatt mindjobban vissza kell vonulnia a politikai élettől. Reumatikus fájdalmai
                  most már szünet nélkül kínozzák, nem használnak a különböző fürdők és orvosságok
                  sem. Az 1914-ik esztendő egy szomorú májusi hajnalán Kossuth Ferenc megválik az
                  élők sorából. A nemzet nagy részvéte mellett temetik el Kossuth Lajos fiát, aki a
                  nyugodtság, a korrektség mintaképe volt és aki azért küzdött egész életében, hogy
                  Magyarország alkotmányos, független szabad állam legyen, ahol a jog, a törvények
                  és az emberiesség uralkodnak.
            </p>
				<p>
               1914 május 28-án temetik el Kossuth Ferencet a Nemzeti Múzeumból.
                  Ugyanarról a helyről indul el a gyászmenet, ahonnan húsz esztendővel előbb Jókai
                  Mór búcsúztatta el Kossuth Lajost:
            </p>
				<p>
               „Révbe tért a gálya, sokat hányatott kormányosával...”
            </p>
				<p>
               Pontosan egy hónappal később pedig eldördült Szarajevóban egy
                  halványarcú tüdőbajos siheder revolvere...
            </p>
			</div>
		</body>
	</text>
</TEI>