<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU13868" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Szegény János</title>
            <author>
               <persName>
                  <surname>Harsányi</surname>
                  <forename>Zsolt</forename>
               </persName>
               <date from="1887" to="1943">1887–1943</date>
               <idno type="VIAF">76335271</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">108003</measure>
            <measure unit="pages">218</measure>
            <measure unit="vols">2</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Szegény János</title>
               <date>2015-03-04</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/13800/13868/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Maczelka Árpád</name>
                  <name>Varjú Mária</name>
                  <name>Mészáros Atilla</name>
               </respStmt>
            </bibl>
            <bibl type="printSource">
               <title>Szegény János</title>
               <author>Harsányi Zsolt</author>
               <pubPlace>Budapest</pubPlace>
               <publisher>Singer és Wolfner</publisher>
               <date>1939</date>
               <ref target="https://mek.oszk.hu/13800/13868/"/>
            </bibl>
            <bibl type="firstEdition">
               <title>Szegény János</title>
               <author>Harsányi Zsolt</author>
               <date>1939</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="long"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-02-09"/>
     </revisionDesc>
  </teiHeader>
  <text>
      <body> 
         <div type="group">
            <head>ELSŐ KÖTET</head>
            <div type="chapter">
               <head>I.</head>
               <p>A halott király ott feküdt az ágyon. Arcán halottaiban is a kétségbeesett
                  könyörgés kifejezése, az az utolsó pillantás, amellyel mintegy rimánkodva ölelte
                  egybe özvegyét és árváját: béküljenek össze a megrendítő órán. Ez a pillantás
                  odamerevedett a halott arcra, hogy kísérteti módon rimánkodjék hozzájok, most a
                  halálos ágyon s később majd a lezárt koporsó fedele alatt is, míg az arc el nem
                  porladt.</p>
               <p>János lelkét marokra facsarta a fájdalom. Bár önkéntelenül bizonyos felszabadulás
                  érzete kísértette, hogy ez az irgalmatlan és hatalmas akarat megszűnt lenni,
                  mintha valami lezárt terem mennyezetét földrengés távoztatta volna el a
                  csillagokat kereső tekintete elől, de erről az ólálkodó mellékérzésről alig adott
                  számot magának: szívében megrendült és mélységes fájdalom ömlött szerte. Aki ott
                  feküdt előtte holtan, gyámola és imádott bálványa volt. S amit ez a nagy bálvány
                  életében nem tett soha, most megtette halálában: könyörgéssel fordult hozzá, nem
                  paranccsal. János érezte a holttest arcának könyörgő pillantásában, a megrendítő
                  tragikumot. Mint a fájdalom, ugyanúgy a buzgó és engedelmes jóság is eláradott
                  rajta. Szerényen és habozva, apja utolsó könyörgéséhez a maga első könyörgését
                  csatolva emelte könnyben úszó arcát a királyné felé. Nézésében a békesség kolduló
                  vágya reszketett. Beatrix, aki az ágy lábánál zokogott, ugyanekkor, ugyanezzel a
                  meghatottsággal, az ő tekintetét kereste. A következő pillanatban már átkarolva
                  tartották egymást. Beatrix a János vállán zokogott tovább.</p>
               <p>- Siamo soli, - csuklotta jajveszékelve, - o mio poveretto, siamo soli...</p>
               <p>A királyfi a szivettépő fájdalmon túl jótékony elámulást érzett. Ez az asszony
                  mindig feneketlenül gyűlölte őt. Egyszer anyját is gyalázatosan megsértette, s
                  mikor ő felháborodásában dühös sértéssel vágott vissza, apja őt - életében
                  egyetlenegyszer - arcul ütötte. Ez a megalázó ütleg soha nem enyhülő nyomott
                  hagyott lelkén, és most először érzett magában bocsánatot. Magához szorította a
                  zokogó olasz asszonyt, a megbékélés boldogságán kívül is valami meghökkentő,
                  szilaj örömöt nyerve az öleléstől.</p>
               <p>- Ne hagyj el, királynő, - mondta sírva, - ne hagyj el, olyan árva vagyok.</p>
               <p>Beatrix megsímította az ő nedves arcát. Ez heves hálát keltett benne. Térdre
                  omlott, két ölelő karja végigsiklott a királyné termetén. Térdeit ölelte át,
                  felnézett rá könnyektől homályos szemmel, úgy esdekelt hozzá:</p>
               <p>- Szeress engem, királyné... az ő emlékéért szeress engem...</p>
               <p>Dóczi Orbán püspök, a kincstartó, odalépett hozzájok. A kereszt jelét rajzolta
                  feléjök, aztán kezét terjesztette:</p>
               <p>- A Mindenható áldása legyen békességteken.</p>
               <p>És mindjárt odaléptek mások is. A Geréb-fivérek, Szilágyi Erzsébet húgának,
                  Zsófiának fiai, közöttük Geréb László, az erdélyi püspök. Báthory István, az
                  erdélyi vajda. A hatalmas Szapolyai István. És Bakacs Tamás, a királyi titkár.
                  Egyszerre szóltak mindnyájan, legtöbbje a sírástól fátyolos hangon. Vigasztalták,
                  becézték az özvegy királynét s az árva királyfit. Hangjukban az örvendező
                  megindultság melegített, a hatalmi cselszövések gátló zsilipei felszakadtak,
                  egyszerre mindnyájukat az elemi megkönnyebbülés árasztotta el.</p>
               <p>- Igy látnom őköt ugyan nagy dolog, - mondta Szapolyai magyarul, nedves szemmel, -
                  örvendezhetöl immár, Magyarország...</p>
               <p>János felemelkedett és meleg felindulásától elragadva átölelte Szapolyait.</p>
               <p>- Tartsunk egybe, István bácsi, az ű emlékíre kérlek, tartsunk egybe...</p>
               <p>Szapolyai megindultan hátát veregette a királyfinak. Most már mindenki sírt, csak
                  Bakacs Tamás győzte lelki fegyelemmel.</p>
               <p>- Szedjük öszve magunkat, - mondotta komoran, - sok az dolog, ki ránk vár. Elsőbb
                  imádjunk.</p>
               <p>Letérdelt az ágy mellé, amelyen a könyörgő pillantású halott király feküdt. Mind
                  követték példáját. Keresztet vetett magára és elkezdte az ima latin igéit: „De
                  profundis clamo ad te, domine” Utána mormolták, vagy hallgattak. Szapolyai például
                  hallgatott. Ő csak féltérdre ereszkedett, két hatalmas markát kardja markolatára
                  nyugtatta, arra a kardra, amellyel a kenyérmezei csatában verekedett. Ima alatt
                  megnyílt az ajtó. Maffeo nyitott be, a milánói követ. Nyilván rohanva igyekezett a
                  halálhírre a király ágyához, de most megpillantván a térdeplőket, hirtelen
                  lassított és térdre ereszkedett maga is. Odakint ekkor kondultak meg az első
                  harangok.</p>
               <p>Mikor Bakacs befejezte az imát, felkeltek mindnyájan és várakozva néztek egymásra.
                  Csak Bakacs nem. Azonnal szólni kezdett olyan hangon, amely elárulta, hogy készült
                  erre a pillanatra és teendői készen állanak fejében. Eddig vegyesen beszéltek
                  olaszul és magyarul a halottas ágynál, ő a szót most latinra fordította, ezzel
                  mintegy hivatalos színt adva mondókájának.</p>
               <p>- Mint már nagy királyunk őfelségének életében elvégeztetett, az ügyeket ezekben a
                  nehéz időkben országos tanácsnak kell átvennie. Ez a tanács fogja vezetni az
                  ügyeket mindaddig, míg az országgyűlés királyt nem választ.</p>
               <p>János herceg, a leendő király, sietett fejével buzgón bólintani, hogy megmutassa,
                  mennyire igyekszik alkalmazkodni az alkotmányos rend parancsainak. Beatrix
                  mozdulatlanul nézett maga elé, szeméből bőven omlottak a könnyek. Bakacs
                  folytatta:</p>
               <p>- Az országtanács tagjai, mint ez szintén elvégeztetett még királyunk idejében, a
                  jelenlevő urak, meg a kancellár, aki most távol van. A milánói követ úr
                  természetesen nem tag.</p>
               <p>Maffeo bólintott most. Aztán, pillanatnyi, alig észrevehető habozás után, a
                  királynéhoz lépett és a milánói uralkodóház nevében mély részvétét fejezte ki, s
                  mindjárt utána János herceghez fordult, de más szöveggel: külön megemlítette a
                  királyfi fenséges aráját, Bianca hercegnőt. Majd meghajtotta magát és elment.
                  Bakacs utána nézett és megvárta, míg az ajtó becsukódik.</p>
               <p>- Az országtanácsnak azonnal össze kell ülnie, hogy a dolgok továbbvitelében
                  fennakadás ne történjék. Búcsút véve tehát őfelsége szent tetemétől,
                  vonuljunk...</p>
               <p>Itt a síró Beatrix egyszerre felkapta a fejét.</p>
               <p>- Szeretném az esküt itt most... még az ő ágyánál...</p>
               <p>- Ennek nincs akadálya, - válaszolt Bakacs, - az országtanács tagjai kimondják,
                  hogy a tanács élén a királyné és János herceg egyenlő és elválaszthatatlan
                  hatalommal állanak, és kettejök kezébe mindjárt leteszik a hűségesküt a tanács
                  működésének tartamára. Van valakinek észrevétele?</p>
               <p>Nem volt senkinek észrevétele. Bakacs az ajtóhoz lépett és kiszólt. Némán
                  várakoztak. Kis idő múlva egyik nemes apród asztalkát hozott be, két égő
                  gyertyaszál között a feszülettel. János sírt és nem tudott rendet teremteni
                  tévelygő gondolatai között. Átsuhant agyán, hogy ezek az országnagyok miért
                  esküsznek fel Beatrixra is, mikor ő lesz a király, de mindjárt felelt is
                  önmagának: mindez csak a királyválasztó országgyűlésig tart, és ellenkeznék is a
                  békességgel, hogy a királynét férje halála után rögtön megalázzák valamely
                  formasággal. A trón mindenképpen az övé, ez kétségtelen. Aztán anyjára gondolt,
                  aki a budai zárdában e pillanatban nem is sejti, hogy a nagy király meghalt.
                  Vajjon hogyan fogja fogadni a borzasztó hírt? Majd anyjáról Beatrixra ugrottak
                  gondolatai. Karjában érezte a királyné iménti ölelésének emlékét, fején a királyné
                  símogató tenyerének nyomát. Ez valami ismeretlen, kényelmetlen boldogsággal
                  töltötte el, amely arra késztette, hogy önmagától megrettenve halott atyjára
                  tekintsen. A halott mozdulatlanul nyugodott az ágyon, arcán még mindig a
                  megdöbbentő segélykiáltás kifejezése. Bakacs intett sorban mindenkinek, Jánosi
                  Beatrix mellé állította, az országnagyok felálltak félkörbe. Aztán utána mondták
                  Bakacsnak az eskümintát.</p>
               <p>- Isten engem úgy segéljen, és minden szentjei.</p>
               <p>Aztán megindúltak, hogy összeüljenek egyik szomszéd teremben. De János még nem
                  tudott megválni halott apjától. Bakacs is maradt még, lakájokat, kancellistákat
                  szólított be és formaságok felől intézkedett: hol kell a királyt felravatalozni,
                  milyen címereket kell a holttest lábához rakni, milyen gyertyákat két oldalt a
                  ravatal mentén, milyen futárok álljanak készen, akiket a kancellária részint
                  Budára, részint más városokba fog szalajtatni lóhalálában, milyen díszőrség
                  virrasszon milyen felváltással a nagy halott mellett, mi rendeltessék a
                  balzsamozás felől. Kitűnt, hogy már jegyzetei vannak. Még élt a király, mikor egy
                  napos halódása alatt kancelláriája már serényen dolgozta ki a halála után való
                  teendők temérdek részletét.</p>
               <p>Bakacs Tamás aztán mélyen meghajolt az ajtóban, hogy a királyfit maga előtt
                  engedje. De János intett neki, hogy csak menjen, majd mindjárt jön ő is. Letérdelt
                  a halott fejénél és hosszasan szemlélte arcát borzasztó kíváncsisággal. Ott pihent
                  holtan Hunyadi János fia, a családi titok szerint Zsigmond császár és király
                  unokája. Uralkodó-unoka, aki köznemesnek született, de ez a magára ébredett rend
                  koronát tett a fejére. Harmincnégy esztendeig hordta ezt a koronát és
                  uralkodásának hosszú éveit, ahogy neki annyiszor magyarázta volt négyszemközti
                  beszélgetéseik meghitt óráin, egyetlen óriás gondolatra fordította: elnyerni
                  Zsigmond német-római császári koronáját, a magyarságot tenni Európa urává és
                  magyar-vezette Európával megvervén a törököt, örökre megmenti a keresztény
                  világot. Most ez a nagy gondolat a meddőn maradt erőfeszítés után reá maradt
                  örökségül. Roppant feladat, csak sóhajtani lehet gondolatára. Évek óta méregette
                  magános tépelődéseiben saját képességeit, de valahogyan valószerűtlenül; apja
                  halála mindig távoli, sőt elképzelhetetlen dolognak tetszett előtte. Most
                  egyszerre felmeredt a hallatlan feladat valóságos valósága. Lesz-e ereje hozzá I.
                  János királynak! Lesz, fogadkozott magában a halottra tekintve, muszáj, hogy
                  legyen. Apja is ilyen fiatalon kezdte, a király véréből való vér is majd
                  elboldogul azokkal az ellenerőkkel, amelyeket apja olyan félelmesen tudott féken
                  tartani, csak jöjjön el a pillanat, mikor Fehérvárott fejére tették a koronát. Az
                  ifjonti királyfi kényelmes felelőtlensége megszűnt. Isten veled, fiatalság, most
                  országok, népek, nemzetek, embermilliók sorsának roppant gondjai jönnek, amelyeket
                  most már egymagának kell hordania. De fog menni, fog menni, biztatta lelkesen
                  önmagát a mindig biztatást váró emberek módjára, hiszen a legnagyobb gond, az
                  eddig gyűlölködő bestiának mutatkozó Beatrix szerepe milyen egyszerűen megindító
                  és nemes megoldást kapott a fájdalom és gyász magasztos közösségében. Most megint
                  erőt vett rajta az apját vesztett fiú forró bánata. Olyan kicsinek érezte magát,
                  mint mikor valaha a budai kolostorban apja térdén nyargalt, és a sarokból
                  Szilágyi Erzsébet szerető tekintete nézett föléjök. Kisgyerek módján zokogta el
                  magát újra, megszeppent áhítattal hajlott a takarón nyugvó halott kéz felé és
                  túlélő tisztelettel megcsókolta. A holt király keze nedves lett a trónörökös
                  könnyeitől.</p>
               <p>Még az ajtóból is visszanézett örök köszöntésül, elválva attól, aki Isten után
                  istene volt. Csak általa lett és tőle kapott mindent: életét, vérét, származását,
                  rangját, hatalmas vagyonát, szép és dúsgazdag hercegi menyasszonyát, leendő
                  koronáját. A leendő király vörösre sírt szemmel indult neki a termeknek, mélyen
                  hajlongó és hasonlóan kisírt szemű udvarnép között, fegyelmezett szokása szerint
                  leplezni igyekezve bicegő járását. Mikor a szomszéd teremből kilépett a folyosóra,
                  Maffeo állott előtte, aki nyilván ott várakozott reá.</p>
               <p>- Hercegségedtől kihallgatást kell kérnem. Még ma este futárt indítok
                  Milánóba.</p>
               <p>A királyfi megállott és habozott. Elnézést kérő hangon adta válaszul a
                  kérdést:</p>
               <p>- Most, mikor a tanácsban is várnak és annyira le is vagyok sujtva? Nem volna elég
                  holnap?</p>
               <p>Maffeo komolyan ingatta a fejét.</p>
               <p>- Döntő órákat élünk, herceg úr. Fogadd meg most is tanácsomat, amelyet sohasem
                  volt okod megbánni. Tanácskozzunk mennél hamarabb. Én előbb módját ejtem, hogy a
                  fontosabb uraknál tájékozódást szerezzek a helyzetről. Gondold meg, herceg úr,
                  hogy fejedelmi személyek nem adózhatnak úgy emberi fájdalmoknak, mint a közönséges
                  ember.</p>
               <p>- Igazad van, jó Maffeo. Bár a helyzet tiszta. Hiszen láttad, hogy a királyné
                  hogyan viselkedett. Egyszerre mindent megbocsátottam neki. De ha gondolod, hogy
                  hasznos lesz beszélgetnünk, legyen kívánságod szerint. Mindenesetre hálás vagyok
                  hűségedért.</p>
               <p>Biccentett és indult. Éppen egy kancellista lépett oda és mély meghajlással
                  jelentette, hogy a királyné és az országnagyok sürgősen várják már a herceget.
                  Sietősebbre fogta tehát bicegését. „Gazdagon megjutalmazom ezt a derék embert”, -
                  gondolta magában, mint ahogy bőkezű ajándékozó szenvedélyének mindig ez volt első
                  gondolata.</p>
               <p>A tanács ott ült már a nagy faragott asztal körül, egyik keskeny oldalán Beatrix
                  mellett üresen állott egy szék. Ott helyet foglalt. Oldalt egy kisebb asztalnál
                  kancellisták jegyezgettek.</p>
               <p>- Bocsáss meg, herceg, hogy már elkezdtük a munkát, - mondta Bakacs, - alázatosan
                  jelentem, hogy mit végeztünk eddig. Azt határoztuk mindenekelőtt az ősi szokásnak
                  engedelmeskedvén, hogy a királyi pecséteket összetöretjük. Az okleveleket a
                  királyválasztó országgyűlésig a királyné őfelségével egyetemben te fogod kiadni,
                  de minden oklevelet mi magunk is kötelesek vagyunk pecséteinkkel megerősíteni. Ezt
                  bizonyára helyesled.</p>
               <p>- Exequatur, - felelte János bólintva.</p>
               <p>- Most méltányos lesz vagyoni örökségedről beszélnünk. Mikor beléptél, éppen a
                  királyné őfelsége szólott.</p>
               <p>János Beatrixra pillantott, igyekezvén melegnek, szeretetteljesnek és udvariasnak
                  látszani. Beatrix kiegyenesedett, kisírt szemű arca előkelő és nemes kifejezést
                  öltött. Szavai kissé úgy hangzottak, mint a szerepet játszó komédiásé.</p>
               <p>- Mi, Beatrix magyar királyné, ebben a szomorú órában méltatlannak tekintenők a
                  földi javakon való civódást. Szeretett fiúnk, János herceg, természetes örököse a
                  királyi kincstárnak, a királyi paloták minden bútorának és berendezésének és az
                  elköltözött nagy király kezén volt minden jószágoknak. Felséges férjünk ezt az
                  álláspontját előttünk is kinyilvánította, míg élt. Mi tehát részint az ő emléke
                  iránt való kegyeletből, részint kedves fiúnk iránt való szeretetből, részint pedig
                  a békesség őszinte vágyából e javakra felmerülhető minden igényünkről
                  lemondunk.</p>
               <p>János szeme azonnal könnyes lett megint. Némán kezet csókolt mostohájának. S
                  mielőtt még szólhatott volna, már szót emelt Dóczi Orbán, a kincstartó egri
                  püspök.</p>
               <p>- Őfelsége magasztos indulataihoz csak szerencsét kívánhatok szegény országunknak
                  és intem János herceg urunkat, hogy ezt a királynénak meghálálatlanul ne hagyja.
                  Kinyilvánítjuk tehát, hogy a fentmondott javak e perctől kezdve a herceg úr
                  tulajdonába mentek át. Mint kincstartónak az én tisztem lesz ezek jövedelmét
                  kezelni, udvartartását a kellő költségekkel ellátni. Ugyanolyan hűséggel és
                  becsülettel fogom ebbeli munkámat végezni, amilyennel boldogult urunkat
                  szolgáltam. Kinyilvánítom, hogy hatalmamnál fogva az udvartartás tisztjeit
                  változatlanul megtartom, itt tehát változás nem lesz. A következendő király,
                  akárki lesz az, majd elküldhet, vagy felvehet személyeket felséges tetszés
                  szerint.</p>
               <p>János jóságosan meg akarta jegyezni, hogy neki nincs szándékában elbocsátani
                  senkit. De a megjegyzést elhallgatta. Arra gondolt, hogy ez a Beatrix, aki most
                  ilyen tüntető módon kedves hozzá, milyen keserves és szívós küzdelmet harcolt
                  végig az utolsó években azért, hogy Mátyás után ő legyen a király. Most végül
                  könyörtelenül megmutatkozik, hogy ez lehetetlen. Sebe még nem gyógyulhatott meg,
                  kár volna érzékenységét gyengédtelenül megsérteni annak hangoztatásával, hogy a
                  korona menthetetlenül a Jánosé. Nem szólt tehát semmit. A szót Bakacs vette át.
                  Szóvá tette a temetés rendjét. Ezt hosszasan megtárgyalták, mind megegyezvén
                  abban, hogy a gyászpompának méltónak kell lennie a hatalmas uralkodó nevének
                  világraszóló dicsőségéhez. A holttestet a Szent István-templomban fogják
                  felravatalozni, mához egy hétre ünnepélyes gyászmisét tartanak, utána a halottat
                  hajóra teszik, méltó kísérettel Budára szállítják, onnan ünnepélyes gyászmenetben
                  Székesfehérvárra, ahol aztán eltemetik felséges elődei közé.</p>
               <p>Aztán a kormányzat rendes folyását kellett biztosítani. Bécset és a meghódított
                  osztrák részeket eddig Szapolyai István kormányozta. A tanács természetesnek
                  találta, hogy Szapolyai a helyén marad. De gondoskodni kellett Szilézia és
                  Morvaország kormányzásáról. Bakacs azt javasolta, hogy oda Filipecz váradi
                  püspököt tegyék kormányzónak, az jól ismeri ott a népet, hiszen morva kovácsmester
                  fiából lett Mátyás országának kancellárja.</p>
               <p>- Az nagyon jó lesz, - mondta János, - a kancellár most éppen morva földön utazik.
                  Mindjárt ott is maradhat.</p>
               <p>Ő jól tudta, hogy Filipecz Pruisz János miért utazott morva földre. Apja küldte el
                  nemrégiben, hogy az ő trónutódlásának dolgában mozgassa a morva és sziléz
                  rendeket. Brünnben és Boroszlóban kellett elintéznie a püspöknek, hogy Jánost még
                  Mátyás életében fejedelemmé válasszák. Ezt jól tudta Dóczi Orbán is. De nyilván
                  tudták a többiek is. Mátyás országlásának legutóbbi hónapjaiban az udvari intrika
                  soha nem látott szövevényességgé dagadt, mindenki kémlelt mindenkit. Beatrix is
                  bizonyára tudta, Bakacs is.</p>
               <p>- Az nem lesz helyes, - szólt most kifejezéstelen arccal Bakacs pap, - mert
                  kormányoznia innen kell, hiszen ő a kancellár. Jöjjön ő csak ide, parancsoljon
                  innen, arravalók a futárok. A püspök tagja az országtanácsnak, tehát itt a helye.
                  Ő a nádorhelyettes.</p>
               <p>- Természetes, - tette hozzá élénken Beatrix, - Filipecz püspök jöjjön csak
                  ide.</p>
               <p>János herceg megint lenyelte, amit mondani akart. Azt mondta volna, hogy a
                  püspöknek bizalmas küldetése van. De meggondolta. Jobb lesz erről most nem
                  beszélni. Rövid időről van szó, a koronázás nemsokára meglesz, akkor aztán úgy
                  fognak forogni a kerekek, mintha megolajozták volna őket Az országtanács
                  elhatározta, hogy Filipeczet kinevezik Szilézia és Morvaország kormányzójává és
                  gyorsfutárral mindjárt vissza is hívják onnan. János már fáradtnak érezte magát,
                  figyelme lankadt. Szerette volna, ha a tanácskozásnak végét szakítják. De Bakacs
                  előtt az odakészített írásoknak még nagy halmaza várakozott. El kellett például
                  határozni, hogy az egész birodalom mely helyi hatóságaihoz küldenek postával
                  értesítést a király haláláról s az interregnum alatti idő kormányzási rendjéről. A
                  gyászmisére tanácsbelieket kellett meghívni azokból a városokból, amelyek az
                  egyheti idő engedtével képviselőket küldhettek. A tanácskozás apró részletekbe
                  fordult. János nem hallgatott oda. Türelmesen várakozott, serkedő bajszát
                  pedergette. Ha apjára gondolt, el-ellágyult fájdalma toluló hullámaitól, szeme
                  elnedvesedett. Sóhajtott, nyelt és figyelmet igyekezett magára parancsolni, de az
                  egyhangúan zakatoló szöveg néhány mondata után megint ellankadt.</p>
               <p>De egyszer felütötte a fejét: a szövegben felbukkant az „országgyűlés” szó.
                  Kezdett odahallgatni. Bakacs azt javasolta, hogy a királyválasztó országgyűlést
                  tartsák meg mennél hamarább, az országot nem helyes király nélkül hagyni. Legjobb
                  volna az országgyűlést azonnal a temetés utánra összehívni. A napon sokáig
                  elvitatkoztak, végül is abban maradtak, hogy valamikor május közepén legyen az
                  országgyűlés, a pontos napot majd még meggondolják. Bakacs előtt elfogyott az
                  utolsó papírdarab is. Ekkor Beatrix és Bakacs egymásra pillantottak, Bakacs igent
                  bólintott, mire Beatrix felállott és így szólt, ismét fejedelmi többes
                  számban:</p>
               <p>- A tanácskozást berekesztjük.</p>
               <p>János ránézett. Elvégre az ülést neki kellett volna berekesztenie, a leendő
                  királynak. De lelkében mindjárt vállat is vont. Beatrix meg ő egyenlő jogú
                  vezetői az ideiglenes országtanácsnak, és nincsen annak semmi közjogi jelentősége,
                  ha két egyenlő jogú vezető közül a hölgynek jutnak az ilyen apró formaságok.
                  Bakacs a kancellistákhoz fordult:</p>
               <p>- Aztán szaporán a munkával, emberek. Ma éjszaka nemigen fekszünk le, úgy
                  készüljünk. Teméntelen levélnek széjjel kell menni.</p>
               <p>Az ülés feloszlott. János körülpillantott az urakon. Ezek valamennyien hűséget
                  esküdtek neki, ki egy hete, ki egy hónapja, még apja felszólítására, annak
                  életében. A maga táborának nézhette őket. Még bizonyos részvétet is érzett Beatrix
                  iránt, aki ennyire egyedül maradt. Hozzá fordult és kezet csókolt neki.</p>
               <p>- Nincs valamire szükséged, királyné? Bármilyen kívánságod volna, parancsolj
                  velem.</p>
               <p>- Köszönöm, kedves fiam, élni fogok jóságoddal. De akit mindaketten elvesztettünk,
                  azt te sem tudod nekem visszaadni.</p>
               <p>És zokogásra fakadt ismét, úgy indult kifelé. Az ajtóból is zokogva szólt még
                  vissza a kincstárnoknak:</p>
               <p>- Orbán püspök, majd jöjj be hozzám, beszédem van veled.</p>
               <p>Beatrix eltűnt. Bakacs aktáit szedegette. János úgy érezte, hogy az apja halála
                  után következett első állami tanácskozás után illenék jó szót vetni híveinek. Ez
                  most már az ő ideje. A királyválasztó országgyűlés már csak formaság, elvben ő már
                  apja örökébe lépett. Szapolyaihoz fordult:</p>
               <p>- Köszönöm, István bácsi, hogy dolgaimban segéltek. Hogy maradhatnánk az nagy
                  halottnak szeriben, serényön ügyeközzünk.</p>
               <p>Szapolyai rápillantott. Kissé habozott. Aztán így válaszolt neki:</p>
               <p>- Maradjunk, János herceg, nem mondom, az ű nyomdokán. Azonba sok rendbéli
                  dógoknak változása köll, bizony higgyed.</p>
               <p>- Változás? És mi vajjon?</p>
               <p>- Emléke örökkön áldassék mi kegyös urunknak, de hát... az keménységbül mastanra
                  immár jól lakánk. Egy renden két malomkő, felyül királ, alórul mezei nemes, ez
                  nagy őrletést országnak jelös nagyurai unják immár. Ez dógokba változás
                  lészön.</p>
               <p>János meghökkent. A nagy király teste még ki sem hűlt, ez a Szapolyai már
                  lázadozik. Éppen Szapolyai. Hunyadi János irdatlan nagy vagyonának gazdasági
                  hivatalában, Hunyadon dolgozott valaha egy kis íródeák, Szapolyai, a tótországi
                  Zapolje falu ismeretlen származottja. Abból csinált embert Hunyadi János. A minapi
                  senkik most már a mágnásokhoz tartoznak, dúsgazdag nagyurak és gyűlölik a
                  köznemességet, amelyet Mátyás uralma az ország gerincévé tett. Mátyás alatt, még
                  tegnap, mukkanni sem mertek, az oroszlán ereje rájok nehezedett. S amint elnémult
                  az oroszlán, már megjött a szavok, íme. Azonnal le kellene torkolnia ezt az urat,
                  akit Mátyás emelt Ausztria kormányzójává. De tapintatot parancsolt magára. Ezt
                  tanulta atyja iskolájában. Majd ha megkoronázták, érdeme szerint válaszolhat a
                  berzenkedőnek. Most egyik leghatalmasabb pártemberét, aki felesküdött neki,
                  óvatosan kell kezelnie.</p>
               <p>- Menden dógokat mögmutat az jövő, - felelt szelíden.</p>
               <p>De akinek felelt, az nem is nagyon figyelt válaszára. Szedelődzködött, a
                  tanácskozásra leoldott kardját övezte magára. János körülnézett, hátha titkon
                  egyetértő pillantást kap valahonnan. De nem gondolt vele senki. Nagybátyjai, a
                  Geréb-fivérek, a sarokba vonultak és halkan beszélgettek. Ő még habozott egy
                  pillanatig, aztán indult az ajtó felé. Csend lett egyszerre, mélyen meghajolt
                  mindenki. S ő, a halott király örököse, némán vonult ki közöttük.</p>
               <p>A folyosón megállt. Habozott, hogy visszamenjen-e megint a halotthoz. De dolgai
                  sürgették, végül mégis elindult saját szobái felé. Most már nagy sürgés-forgás
                  zajlott a palotában. Udvari emberek lótottak-futottak s ha közeledtére előírás
                  szerint megállottak is, hogy mélyen meghajoljanak, ahogy elhaladt, már siettek is
                  tova lábujjhegyen. Sürgős dolga volt mindenkinek. Kintről szakadatlan szóltak a
                  harangok.</p>
               <p>- Jakabot, - mondta kurtán lakájának, mikor dolgozószobájába érkezett.</p>
               <p>Azonnal jött külön udvari irodájának főnöke, Darányi Jakab, a veszprémi kanonok.
                  Mély meghajlás után sietett alázatos részvétét közölni urával, közben alázatosan
                  nyult kezéért, hogy megcsókolja. Ettől Jánosnak megint könnybe lábadt a szeme.
                  Felkavart lelkiállapotában könnyen állt most nála a sírás, de különben is az volt
                  a természete, hogy a ragaszkodás, vagy a hősiesség példái azonnal csordulton túl
                  töltötték lelkét meghatottsággal. Erős vágya támadt most a hűséges embert
                  megölelni, de megint csak apja tanítása jutott eszébe: a király kíméletlenül
                  rendelje alá érzéseit a kegy és neheztelés bölcs adagolásainak. Így hát csak néma
                  integetéssel és szomorú mosollyal vette tudomásul híve odaadását.</p>
               <p>- Mi parancsod vagyon, felségös jó úr?</p>
               <p>- Korállom ez tisztességöt, Jakab, hogy felségnek mondol. Országgyűlést hivatunk
                  tizenötödik májusra, vagy ez tájon. Majd utána mondhatod. Futárt parancsolok, ki
                  nyomba indul Budára. Levelet viszen.</p>
               <p>Aztán fáradtan maga elé nézett. Nagyon sok dolga lett volna. Ezzel a Jakabbal át
                  kellett volna mennie Bakacs Tamáshoz a királyi kancelláriára, hogy pontosan
                  megállapítsa a gyász alatti szereplésének közjogi formaságait. Aztán maga mellé
                  kellett volna vennie prókátorát, Szegedi Mátyást, azzal átmennie Dóczi Orbánhoz és
                  azonnal tisztázni vagyoni öröksége átvételének jogi külsőségeit. Aztán leveleket
                  kellett volna diktálni, hogy a külföldi udvarokat trónörökösi magánkéziratban
                  illendően értesítse a megrendítő gyászesetről. Itt, a bécsi palotában sem ártott
                  volna maga elé rendelni az udvartartás tisztikarát, hogy hódolatukat mint a palota
                  új ura elfogadja. De a munkától erősen idegenkedett most. Bizonyos homályt is
                  érzett teendői körül, tartott tőle, hogy valamely lépésével megbántja Beatrix
                  érzékenységét, már pedig a királyné váratlan békeindulata akkora örömmel töltötte
                  el, hogy a kettejük közt bekövetkezett jó hangulatot minden módon kímélni és
                  ápolni igyekezett. Darányi Jakab ott állt és türelmesen várta a további
                  parancsokat.</p>
               <p>- Egyebet nem kévánok. Majd holnap. Bé ne engedj senkit is, csak az futárt.</p>
               <p>Jakab kanonok nagyot hajbókolt és engedelmesen kiment. Ő pedig nekikészült, hogy
                  anyjának írjon. A papirost ki is simította maga előtt, de ahogy a lúdtollat a
                  kalamárisba mártotta és az üres lap fehérjére nézett, egyszerre sírva fakadt és
                  leborult az asztalra. Anyjának gondolata máskor is érzelmesen megindította. Most,
                  kevéssel apja halála után, a szelíd, apáca-főkötős anya képe teljes elemi
                  hatalommal idézte fel benne a gyermeki fájdalmat. Apját és anyját, hiába
                  választotta el azokat egymástól a sors, képzelete sohasem szűnt meg egymás mellett
                  elválaszthatatlan szülőknek látni, s önmagát harmadiknak mellettök. Most egy
                  kidőlt a három közül, és igazán ebben a pillanatban érezte meg szívfacsaró
                  bánatát. Sokáig zokogott az asztalra borulva, mígnem a sírástól elfáradtan
                  megérezte, hogy valaki nesztelenül belépett hozzá. Felemelte fejét, de ahhoz is
                  fáradt volt, hogy nedves orcáit megtörölje. Darányi Jakab állott előtte és
                  bocsánatkérő kifejezéssel jelentette:</p>
               <p>- Az futár.</p>
               <p>- Várjon. Szólok osztán.</p>
               <p>A pap eltűnt, s ő megint bemártotta a tollat. Németül írt, néhány mondatra szánta
                  a megdöbbentő közlést, de a mondatok ömleni kezdtek, szélesen panaszolta
                  fájdalmát, a gyermeki levél nem akart véget érni. És még a fontos híreket is
                  közölnie kellett, Beatrix meglepő jóindulatát, a tanács ülését, az országgyűlés
                  kitűzését, mint ahogy pendelyes kora óta mindent elmondott anyjának, hogy bölcs
                  tanácsokat kapjon tőle. Most is megírt mindent, és több sűrű oldalra terjedt a
                  levél, mire befejezte. A levelet kiadta, hogy a futár azonnal induljon vele
                  Budára. Kint komoran kongottak Bécs összes harangjai. Odament az ablakhoz és
                  kinyitotta, hogy jobban hallja a templomok búcsúszavát. Nyájas áprilisi verőfény
                  hunyorgott kint az utcán, a friss szellő valahonnan, mintha ibolyaszagot hozott
                  volna.</p>
               <p>Kigombolta aranyszövésű zekéje két gombját, keblébe nyult és kivette onnan
                  menyasszonya aranylapra festett képét, amelyet vékony aranyláncon hordott. Éjszaka
                  mindig párnája alá szokta tenni. Ábrándra hajló lelke gyönyörűséget talált ebben a
                  légies szerelemben a fejedelmi leány iránt, akit nem látott még soha, pedig az már
                  tulajdonképpen felesége volt: három esztendeje Filipecz váradi püspök az ő
                  képében fogadta hitvesül Sforza Bianca Máriát, Európa leggazdagabb aráját, a
                  milánói hercegi palota dísztermében. Akkor tizenhatéves volt a leány, most
                  tizenkilenc. Filipecz, s az őt kísérő urak egyaránt szépséges, kívánatos
                  hajadonnak írták le Biancát, magasztalták szűzies termetének kecsességét,
                  pironkodó arcának báját. Ez a kis kép is kedvesnek, szépségesnek mutatta. János
                  behúnyott szemmel is látta már a kép minden vonását, nem volt nap három éve, hogy
                  hosszan ne nézte volna. Még képzelt beszélgetéseket is folytatott a képpel,
                  udvarló olasz mondatokat gondolt hozzá és a leány szemérmes, érzelmes válaszait
                  is mindjárt kieszelte hozzájok. Most képzeletben végigélte azt a sok küzdelmet,
                  amelybe ez a házasság került. Visszaemlékezett arra a riasztó hírre, hogy Bianca
                  kétségbeesésében fel akarja venni a fátyolt, mert Beatrix titkos ügynökei
                  elhitették vele, hogy kérője ijesztő és visszataszító szörnyeteg. Visszaemlékezett
                  arra a rettenetes botrányra, mikor Beatrix a házasság jelképes megkötésére indult
                  Filipecz püspököt Mátyás hamisított levelével akarta útjáról visszatéríteni.</p>
               <p>- Sokat kínoztál, királyné, - gondolta magában, - de ma sokat jóvá is tettél.</p>
               <p>És lelkében a jóság és megbocsátás vágyával szemlélte tovább a képet, mialatt a
                  nagy harangzúgás rezgő hullámai közölték vele, hogy e házasság születendő sarjait
                  apja most már nem láthatja meg soha. Pedig ezt a gondolatot sokszor színezgette
                  magában. Totyogó kisfiút képzelt el, akit Mátyás király, a nagyapa, úgy lovagoltat
                  a térdén, mint őt annakidején a zárdában, ő pedig ragyogó szemmel szemlélné őket,
                  a vérével közös neki két legkedvesebbet. Vagy elképzelte, hogy a király, mikor
                  időt szakít az országlás és a hadjáratok gondjai közepette, a növekvő
                  kisgyereknek a nagy ősről beszél, Hunyadi Jánosról, hadd legyen büszke az a
                  gyerek, hogy milyen vérből származik. De mint ahogy nagyapját ő sem ismerte soha,
                  ez a szép kép sem válhatik valósággá immár. Az az álom sem, amelyet ugyancsak
                  százszor végig játszatott képzelete ünnepélyein: apját német-római császárrá
                  koronázzák Rómában, ő római király már, s a káprázatos pompa közepett ott lovagol
                  remek díszruhában a kisfiú, a Korvinok és Sforzák sarja, a magyar trónörökös fia,
                  Európa jövendő ura. Mindez szétfoszló felleggé vált most már, de az ő lelke
                  szeretett a valóságon túl a fellegekben élni, és a valóságtól függetlenül most is
                  ezt a képtelen képet színezgette.</p>
               <p>Ilyen gyermeteg álmokból ocsudott fel arra, hogy a milánói követtől hoztak
                  üzenetet. A követ azt üzente, hogy elnézést kér: ma nem veheti igénybe a kilátásba
                  helyezett kihallgatást, annyira el van foglalva. Az országtanács urait látogatja.
                  De kérését fenntartja más napra. János bólintott.</p>
               <p>- Vagyon még egyéb?</p>
               <p>- Vagyon, uram - felelte Jakab, - ippeg mastan érkeze Frangepán Bernát úr.</p>
               <p>A legfontosabb horvát mágnás látogatásának nagyon megörvendezett János. Maga
                  sietett, hogy beljebb tessékelje. A testes, szakállas gróf, karsztjainak vitéz és
                  hatalmas medvéje, előbb illendő udvari módon meghajtotta magát, de aztán megölelte
                  a leendő királyt. Ezt megengedhette magának. Többféle családi kapocs kötötte őket
                  össze. Bernát gróf egyik leányát tavaly vette feleségül Pongrácz Mátyás, az
                  erdélyi vajda fia, Hunyadi-rokon. Viszont ő maga Beatrix királyné rokona volt
                  kétszeresen is: lévén anyja Este hercegnő, felesége pedig aragóniai Lujza, a
                  királyné udvarhölgye. Ehhez képest az udvari fondorlatok szövevényében Beatrix
                  pártját erősíthette volna, mint közelebbi rokon, ő azonban módját tudta ejteni,
                  hogy jó viszonyát megőrizze a királynéval, de erős és odaadó híve maradjon a
                  királynak. Mátyás az utóbbi időkben a János sorsáról is szót ejtett vele és a
                  nagyhatalmú kenéz szent fogadalommal meg is fogadta, hogy János hivatalos
                  trónörökösségét teljes erejével támogatni fogja.</p>
               <p>- Ne sírjál, ne sírjál, - mondta jóindulatú, pártfogó hangon Jánosnak, aki az
                  öleléstől azonnal könnyezni kezdett, - most igazán össze kell szedned magadat.</p>
               <p>A beszélgetés latinul indult, Frangepán Bernát csak törve beszélt magyarul, János
                  csak törve beszélt horvátul.</p>
               <p>- Nem tudok uralkodni könnyeimen, Bernát gróf, hiszen te tudod megérteni
                  legjobban, kit vesztettem el, te, aki olyan derék híve voltál. Foglalj helyet.</p>
               <p>- Köszönöm. Nem reméltem, hogy négyszem közt tudom kifejezni neked részvétemet.
                  Azt hittem, hogy előszobád zsúfolva van magyarokkal.</p>
               <p>- Nem, nem. Isten őrizz, nem vagyok olyan lelkiállapotban. Az országtanács ülése
                  is nagyon kifárasztott. És nincs is szükség rá, hogy bárkivel tanácskozzam, a
                  helyzet tiszta. Május közepén megválasztanak királynak. Számítok szolgálataidra,
                  Bernát kenéz.</p>
               <p>- Azokra számíthatsz. De nem veszed túlkönnyen a dolgokat? A jó gazda a
                  legbiztosabb helyzetben is biztosítja magát.</p>
               <p>- Ki ellen, kérlek? Hogy a királyné mindeddig milyen heves ellenségem volt, azt
                  jól tudjuk. De apám halála úgy megrendítette, hogy a halott mellett megszólalt a
                  lelkiismerete. Megölelt, képzeld. Egymás vállán sírtunk...</p>
               <p>- Igen, - szólt közbe Frangepán nyersen, - már hallottam a palotában. Mindenki
                  erről beszél. De szeretném neked azt a tanácsot adni, hercegem, hogy asszonyi
                  ölelésnek és asszonyi sírásnak túlsokat ne higyj. Hallgass a tapasztaltakra.</p>
               <p>János nem szerette, ha a józanok rontották kedves érzelmeit. Ő most boldog volt a
                  Beatrix meglepő szeretetének hitében. Hogy Frangepán bizalmatlanságot kívánt tőle,
                  ez kellemetlenül érintette. Ifjú emberek szokása szerint azt is rossz néven vette,
                  hogy tapasztalatlanságára céloznak.</p>
               <p>- Ne felejtsd el, kenéz, hogy tizennyolc éves vagyok.</p>
               <p>- Annyi. Mint felséges apád volt, mikor megkoronáztuk. Én pedig negyvenhét vagyok,
                  öt gyermek apja. És azt mondom, hogy légy résen.</p>
               <p>- Szívesen veszem tanácsodat, de mitől kell félnem? Hogy Beatrix fejére tegye a
                  koronát az országgyűlés, az ugyebár képtelenség. Csak ő hihette ezt lehetségesnek,
                  mert a magyar törvények ismeretére nem vett magának fáradságot. Hízelgő olaszai
                  hitették el vele, hogy ez lehet. De apám megmagyarázta az egész nápolyi
                  dinasztiának, hogy erről komolyan egy percig sem lehet beszélni. Most már maga
                  Beatrix is másképpen beszél. Hallottad volna csak az országtanácsban. Csupa
                  őszinte szeretet volt, mikor ünnepélyesen lemondott öröklési igényeiről.</p>
               <p>- Milyen igényeiről mondott le? - kérdezte Frangepán olyan hanghordozással,
                  amelyből világosan látszott, hogy pontosan ismeri már az ülés lefolyását.</p>
               <p>- A királyi kincstárra, a királyi palotákra, a berendezésekre, a királyi
                  jószágokra vonatkozó minden igényéről.</p>
               <p>- Tehát mindarról, ami nyilvánvalóan a tied. Amit soha nem is igényelhetett volna.
                  Nagylelkűen lemondott a máséról, s te most ezt őszinte szeretetre magyarázod.
                  Várjál csak, herceg uram, még mást is kérdezek. Ki fogja kezelni örökségedet?</p>
               <p>- Természetesen Orbán püspök. Hiszen ő az országos kincstartó. Felesküdött hívem.
                  Ne higyjek egy püspök esküjének?</p>
               <p>Frangepán Bernát vállat vont.</p>
               <p>- Te vagy ura hitednek. Te választod meg, kiben bizakodol. Én csak annyit tudok,
                  hogy a királyné legbensőbb bizalmasa Orbán püspök. Azt is tudom, hogy Orbán püspök
                  kölcsönöket adogatott volt felséges atyádnak, ha zsoldosok kellettek, s a kincstár
                  megszorult. Majd figyeld meg, hogy melyik hitelezőt igyekszik leghamarabb
                  kielégíteni. Én úgy sejtem, lesz annyi esze, hogy a kezében hagyott kincstárból a
                  saját magáét azonnal kiragadja.</p>
               <p>- De bocsáss meg, ha jár neki, akkor meg is kell fizetnem, nem?</p>
               <p>- Meg, hogyne. De amikor te akarod, nem amikor ő akarja. Aztán várjál csak. Ki
                  lesz a morva kormányzó?</p>
               <p>- Filipeczet tették kormányzónak. Morva eredetű, alkalmas erre. Ő is felesküdött
                  emberem. Hiszen azért ment Morvaországba és Sziléziába, hogy engem ott a rendekkel
                  még szegény apám életében fejedelemmé választasson.</p>
               <p>- Úgy van. De most visszahívták. Okos dolog volt ez?</p>
               <p>- Őszintén szólva én jobban is szerettem volna, ha ott marad és végzi a dolgát. De
                  be kellett látnom az ellenérveket: mint nádorhelyettes, vezetője az
                  országtanácsnak, tehát vissza kell jönnie, hogy az üléseken részt vehessen és a
                  tanács politikája szerint kormányozzon.</p>
               <p>- Úgy! És ki vélte úgy, hogy Filipecznek mindenesetre vissza kell jönnie? Vagy
                  hogy még értelmesebben kérdezzem: ki vágta így útját a Filipecz reád vonatkozó
                  titkos megbízatásának?</p>
               <p>Jánost idegessé tették a kérdések.</p>
               <p>- Rémeket látsz, kenéz. Bakacs Tamás vélte úgy, hogy Filipecznek vissza kell
                  jönnie. Meg a királyné. De nem ellenem való fondorlatból. Nincs természetesebb,
                  mint hogy a kancellár most itt legyen. És ha feltenném a legrosszabbat: hogy
                  ellenem akartak ezzel dolgozni? Mit tesz ez? Csak dolgozzanak. Májusban meglesz a
                  királyválasztás, akkor aztán egyetlen mozdulattal elsöpörtem minden pártot. Addig
                  kiki játszhatja a maga játékait, az én ügyemen ez már nem változtat. Ne félts
                  engem, Bernát kenéz. Fel sem tudnám sorolni neked, hogy azzal a lángelméjű nagy
                  emberrel, aki most holtan fekszik, hányszor vettük végig az összes urakat, az
                  összes várak kapitányait, az összes külföldi uralkodóházakat, hányszor gondoltuk
                  meg apróra, hogy ki hová szíthat, kinek mi az indulata...</p>
               <p>Frangepán eszes szemében megmozdult valami. Tréfát tettetve kérdezte közbevágó
                  szóval:</p>
               <p>- Például rólam is beszéltetek, János herceg?</p>
               <p>- Hogyne, - mosolygott János, - apám azt mondta rólad: „Bernát kenéz tisztességes
                  és hű ember, arra lehet számítani. De jó gazda is és számot tart a jutalomra. A
                  jutalom pedig nem kevesebb, mint Zengg vára.” Ezt mondta.</p>
               <p>- Jól mondta. Nagy esze volt őfelségének.</p>
               <p>- Látod. Szóval megrágtuk mi az egészet még az ő életében alaposan. Ha az Isten
                  rendelése ilyen korán el nem szólítja, persze minden valamivel símábban ment
                  volna. Készen volt az egész terv az utolsó szögig. Brünnben megválasztottak volna
                  cseh királynak. Utána Boroszlóban a rendek kimondták volna, hogy Sziléziában és
                  Lausitzban én vagyok apám utóda. Rögtön utána megtartottuk volna a magyar
                  országgyűlést, amely még apám életében utódává választott volna. De a Mindenható
                  úgy rendelte, hogy más legyen a sorrend. Most előbb a magyar országgyűlés
                  következik. Utána koronázás. Utána mindjárt elhozatom Milánóból a feleségemet.
                  Remélem, kenéz, nem adsz kosarat, ha megkérlek, hogy végy részt ebben a
                  követségben.</p>
               <p>- Megtisztelsz, herceg. És alkalmas is vagyok ilyesmire. Felséges apád is
                  kijelölt, mikor Beatrix királynét kellett Budára hozni. De egyelőre még nem
                  tartunk ott. Újra meg újra kérlek: légy bizalmatlan.</p>
               <p>- Értettem, értettem. De a püspökök esküjében se hihetek már?</p>
               <p>- Én nem személyekről beszélek. Ne légy türelmetlen, ha leghívebb híved tanácsol
                  valamit. Emlékezzél felséges atyád példájára. Ő minden tanácsot meghallgatott. És
                  az volt nagysága és bölcsessége, hogy mindig ki tudta a jót választani. Igaza neki
                  lett a végén. Azért is, mert okosabb volt másoknál, de azért is, mert erősebb
                  volt.</p>
               <p>János egyre idegesebb lett híve szavaitól. Úgy érezte, hogy mindenben célzást kell
                  látnia.</p>
               <p>- Ne félj, kenéz, én is elég erős leszek, mihelyt a koronát a fejemre tettétek.
                  Akinek hatalma van, az mindjárt erős.</p>
               <p>Frangepán ránézett. Fejét csóválta és kis váratig nem szólt. De aztán mégis
                  kibökte.</p>
               <p>- Már hallhattál gyenge királyokról, herceg, Ott van Ulászló, a cseh király. Amit
                  mondanak neki, arra azt feleli: dobzse. Pedig, látod, volna hatalma neki is, csak
                  tudna vele élni. De ne keress élt abban, amit beszélek. Fontosabb embered lehet
                  nálam, bár az sem éppen sok, de őszintébb egy sem. Ha azt ajánlom neked, herceg
                  uram, hogy légy bizalmatlan, akkor ne válaszolj rá semmit, hanem szívleld meg a
                  mondókámat és tégy ítéleted szerint. Én most megújítom a hűség fogadalmát,
                  amelyet az én nagy királyom jelenlétében tettem neked.</p>
               <p>Felkelt. Mintha valamivel kedvetlenebb lett volna, mint mikor belépett. János ezt
                  megérezte rajta. És annál a veleszületett érzésnél fogva, amely mindig éhesen
                  áhította a szeretetet és rettegett minden nehezteléstől, sietett javítani a
                  hangulaton.</p>
               <p>- Szívből köszönöm jóságodat. Ígérem, hogy nem lesz okod csalatkozni János
                  királyban. És a tanácsodat mindig kérni óhajtom. Most is hallgatok rád. Mondd meg
                  nekem nyíltan, kiben ne bízzam.</p>
               <p>- Egyszerűen felelhetek, ha már kérdezel, - szólt Frangepán nyájasabban - ne higyj
                  senkinek. Ne higyj a magyar uraknak. Horvátoknak és egyéb nációknak még inkább
                  hihetsz, de a magyaroknak ne.</p>
               <p>János elkomorodott. Most már állt ő is. Álltában kiegyenesedett.</p>
               <p>- Ne bántsd az én magyarjaimat, kenéz. Magam is annak vallom magamat. És jól
                  tudod, hogy ha a magyar fajtáról volt szó, atyám nem ismerte a tréfát. Én az ő
                  nevelése vagyok.</p>
               <p>- Szeretem, ha ilyen büszke vagy, János herceg. Magyar vonás. Szép vonás. Apád
                  volt a legbüszkébb ember, akit ismertem. De azt már nem szeretem, hogy ezek a te
                  magyar uraid a koronával is szeretnek büszkék lenni. Mátyás király nagyszerűen
                  féken tudta őket tartani. Ha a gyeplőt szabadjára eresztette volna, akkor ezek
                  felfalták volna az országot. Már tudniillik a főnemesek. Mindegyik egy-egy
                  kiskirálynak érzi magát. Mind csak uralkodni tud, engedelmeskedni nem. Ha csak
                  egy Mátyás király nem akad, akinek nem lehet nem engedelmeskedni. Képzeld el,
                  mennyi fogcsikorgatás, mennyi visszafojtott hatalmi indulat, mennyi lázadó dac
                  halmozódott fel a birodalomban apád harmincnégy évi keménysége alatt. Hogy most az
                  Isten elvette őt tőlünk, ez a sok elnyomott erő egyszerre ki akar törni. Szörnyű
                  nehéz dolgod lesz velük, János herceg.</p>
               <p>Jánost most már szíven ütötte valami. Egyszerre eszébe jutottak azok a különös
                  szavak, amelyeket az ország tanácsülése után Szapolyaitól hallott. Hogy az ország
                  jeles nagyurai megunták a két malomkő között való őrletést, felülről a király,
                  alulról pedig a köznemesség nyomását. És hogy itt változás lesz. Amit most
                  Frangepán jövendöl, az már be is következett. A mágnások, eltűnvén egyszerre
                  felőlök a hatalmas királyi erő, azonnal kitörnek, forrnak, lázadnak, mint a
                  csapját kivetett hordó erjedő bora. Bernát grófnak fájdalmasan igaza van, mikor a
                  magyar főurakhoz nincs bizalma. Jól esnék védeni a horvát úr ellen mindent, ami
                  magyar, de mit lehet neki felelni?</p>
               <p>- Igazad lehet. De bízom a jövőben, amíg Isten velem van.</p>
               <p>Frangepán arcán kis felleg futott keresztül, amely azt jelezte, hogy ő a
                  Gondviselésnek nem tulajdonít gyakorlati szerepet a napi politikában. De nem szólt
                  erről semmit. Másra tért:</p>
               <p>- Izenetet is kell átadnom, herceg uram, mert én most már megyek.</p>
               <p>- Kinek az izenetét?</p>
               <p>- A királynéét. Szóltam vele, de csak röviden. Nagyon el volt foglalva
                  gyászruháival, amelyeket már tegnap megrendelt. Tizenhatot, ha nem többet.
                  Egyszóval megbeszéltük, hogy estebéd után benézek hozzá, miután nálad is
                  bemutattam hódolatomat. Erre azt mondta a királyné: „Tudod mit, hozd magaddal
                  szegény jó János herceget is.”</p>
               <p>- Látod, látod, - szólt egyszerre János izgatott elevenséggel, - mondom, hogy
                  megszólalt a lelkiismerete. Hidd el, a királyné most őszinte. Hiszen elvesztette a
                  férjét, elvesztette uralmát. Ő is árva. A dolgok természetes rendje, hogy most
                  hozzám melegszik.</p>
               <p>- Lehet.</p>
               <p>- Ime, most együtt akar velem lenni a gyászban. Eddig kerülte a társaságomat,
                  amennyire lehetett. Hárman leszünk?</p>
               <p>- Nem. Legalább négyen. A szolgálattevő udvarhölgyek közül ma a leányomat jelölte
                  ki. Az is ott lesz.</p>
               <p>- Ennek örülök. Már csak a leányod miatt is. Hogy éppen őt tartja maga mellett
                  ezen a szomorú napon, az a nagy hajlandóság jele és szép kitüntetés.</p>
               <p>- Hogyne. Jól tudja ő, hogy kinek a leányát mikor kell kitüntetni. Szóval érted
                  jöjjek, herceg uram?</p>
               <p>- Kérlek erre.</p>
               <p>Megbeszélték a pontos időt, aztán elváltak. János egyedül maradt. Ismét csak
                  odaállt az ablakhoz és tűnődni kezdett azon, amit Frangepán mondott neki. Érezte,
                  hogy valami különösen megsebezte mindebben, de hogy micsoda, azt elfelejtette.
                  Végig kellett gondolnia a beszélgetésük egész lefolyását. Egyszer csak felsajgott
                  benne, mikor eszébe jutott, hogy Beatrix már tegnap megrendelte gyászruháit. A
                  király tegnap még élt. Eszméletlenül feküdt az ágyon, irtózatos volt hallgatni
                  állati hörgését és nézni az eszméletlen arcra kiülő görcsös szenvedést. Beatrix
                  sápadtan jött-ment. Azt lehetett gondolni, hogy nem bírja már férje szörnyű
                  kínlódását látni és visszavonul szobáiba, hogy ott imádkozzék és erőt gyüjtsön.
                  Most kitűnik, hogy ruhákat rendelt, mialatt a király haldoklott. Még élő férjétől
                  néhány szobányira ruhaszövetekről és szabásról tárgyalt. Félelmes asszony, meg
                  lehet rémülni tőle.</p>
               <p>De a békességre hevesen vágyódó lelke mentségeket keresett Beatrix számára. Hiszen
                  asszony. A pompás ruhák gyengeségét asszonynépnek el kell nézni még ilyenkor is.
                  És királyné. Gyászát is állásához méltóan kell viselnie. Úgyszólván kötelessége
                  volt arra gondolni, hogy a gyász külsőségeiben ne vétsen a kötelező formák
                  ellen. Az sem biztos, hogy nagy kedvvel tette. Talán átkozta is magában a
                  kényszerűséget, hogy mialatt férje olyan borzalmasan vergődik a halálos ágyon,
                  neki ilyen világi haszontalanságokkal kell foglalkoznia. Nem, Frangepánnak, aki
                  ezt nem minden vádló neheztelés nélkül mondta el, nem volt igaza. Sok rossz
                  tulajdonsága lehet Beatrixnak, de életének legnagyobb csapása most felszínre
                  vetette a lelke mélyén elrejtett emberséget.</p>
               <p>Becsengette Darányi Jakabot. Megparancsolta neki, hogy sürgősen rendeljen
                  megfelelő ruházatokat a gyász idejére. Darányi azt válaszolta, hogy erre már
                  idejekorán gondolt. Még tegnap, a király haldoklása alatt, mikor már bizonyosnak
                  látszott, hogy a beteg nem marad életben. Jánosban ez a válasz különös örömet
                  keltett, mert Beatrix igazolását látta benne, akit most minden áron jónak és
                  békességesnek akart tudni. Elbocsátotta Jakab kanonokot, tett-vett, járkált és
                  tovább gondolkozott. Frangepán politikai megjegyzései zsivajogtak fáradt fejében.
                  Nem nagyon tudott rendszeresen gondolkozni, mert az éjjel, apja haldoklásának
                  megrendítő éjjelén, alig aludt két órát, azt is csak úgy vetkezetlenül,
                  karosszékben. De rendszertelenül gomolygó gondolataiban is megébredt lassanként a
                  Frangepán intelmeinek hatása: csakugyan jó lenne a lelkiismeretes biztonság
                  kedvéért törődni valamit a dolgokkal. Beszélni kellene a legfontosabb emberekkel.
                  Szapolyaival, Bakacs Tamással, a Gerébekkel, akivel éppen lehet, ha már a
                  kancellár nincs itt. Percről-percre terebélyesedett agyában az óvatos
                  kötelességtudás palántája, amelyet Frangepán beleültetett. S már csupa hév és
                  tettvágy volt, mikor a kanonokot megint becsengette. Felsorolta neki, hogy kikkel
                  óhajtana társalogni, a kancellária nézzen utána, ki található meg és mikor.</p>
               <p>Ettől kezdve aztán kurta időközönként jöttek az ide-oda elszalasztott apródok
                  jelentései. Szapolyai eltávozott a palotából, de nem mondta, hová, szállására még
                  nem érkezett. Bakacs Tamás kimentését kéri: fontos tárgyalása van a milánói
                  követtel s ez a tárgyalás bizonytalanul hosszúnak igérkezik. A Gerébek közül
                  kettőt nem tudtak megtalálni, a püspök engedelmet kért, hogy holnap hódolhasson a
                  herceg előtt, ma egész nap könyörögnie kell az elhalt király lelki üdvéért. Dóczi
                  Orbán, aki egész éjjel virrasztott, lefeküdt végre aludni, személyzete nem meri
                  felkölteni. És így tovább. János minden jelentésnél bizonyos felszabadulást
                  érzett. Még csak szemrehányást sem kellett magának tennie, s az államférfiak
                  részéről is meg lehetett értenie, hogy azoknak ezer dolguk van ezen a zűrzavaros
                  napon.</p>
               <p>Estebéd után Frangepán csakugyan eljött érte. Ő már átöltözött ekkorra. Gyászruhái
                  egy részét meghozták. Tetőtől-talpig feketét öltött. Hasonlóképpen gyászruhát
                  hordott Frangepán Bernát is, el sem lehetett képzelni, hogy ilyen hamar honnan
                  szerezte. És talpig feketében fogadta őket Beatrix is. A királyné nem volt
                  egyedül. Udvarhölgyén, a Frangepán leányán kívül, akit utána szinten Beatrixnak
                  hívtak, ott volt Bakacs Tamás is, és ott volt egy fiatal olasz lovag, mint
                  szolgálattevő szárnysegéd. Az asztalon csemegék, cukorkák, édes borok.</p>
               <p>A királyné már nem sírt. Az érkezők belépése élénk és hangos eszmecserét szakított
                  félbe, amely azonnal abbamaradt.</p>
               <p>- Folytassátok, királyné - szólt János udvariasan, - nem szeretném, ha
                  megzavartalak volna benneteket. Miről beszélgettetek?</p>
               <p>- Csak úgy általános dolgokról, - felelt Bakacs a királyné helyett gyorsan, - az
                  ország helyzetéről.</p>
               <p>- Bizony, arról van mit beszélni, - mondta János, - mielőtt idejöttem, hosszasan
                  gondolkoztam a külső dolgokról. Résen, kell lennünk. Kétfelé is kell vigyáznunk. A
                  törökre is, Miksára is. Van valami hírünk, Bakacs püspök?</p>
               <p>A szegletes fejű pap, aki homlokába fésült, tótosan nyírott hajat hordott széles
                  és erős ábrázata felett, fejét rázta.</p>
               <p>- Eddig nincs semmi nevezetes, herceg úr. De még nem is igen lehet. Már
                  kifejtettem a felséges királynénak, hogy amennyiben Miksa mozgolódni kezdene,
                  arról legfeljebb holnapra lehet híradásunk. A törökről még sokkal később.</p>
               <p>- És mi a véleményed? Nekünk jönnek?</p>
               <p>- A török aligha, annak éppen egyéb bajai vannak. De Habsburgi Miksáról felteszem,
                  hogy igyekszik kihasználni az interregnumot. Jó politikus és jó katona.</p>
               <p>- Igaz, - vélte János, - de viszont lovag és gavallér! Én bízom benne, hogy
                  tisztelni fogja gyászunkat.</p>
               <p>Bakacs Tamás legyintett a levegőbe. Mint aki rossz ítéletű ellenféllel alig tartja
                  érdemesnek vitatkozni.</p>
               <p>- Ezek nem lovagi tornák, herceg, - mondta felsőbbségesen, - aztán meg nem ő a
                  döntő, hanem apja, az átkozott Frigyes. Miksa akarhat akármit, ez a vén császár
                  beleköp a levesbe. Emlékezzünk csak vissza, milyen szépen ment már minden tavaly
                  ősszel. Mindent letárgyaltunk, mindennel készen voltuk. Te, herceg úr, elvetted
                  volna Miksa leányát, Margit főhercegnőt, a kis Fülöp főherceg elvette volna
                  felséges királynénk kis húgát, Giovanna hercegnőt, Bécset megtartottuk volna
                  királyunk haláláig, téged pedig Miksa elismert volna trónörökösnek. S az utolsó
                  pillanatban jött az öreg gonosz és az egészet felborította. A házasságok tervei
                  füstbe mentek, téged pedig nem ismertek el, herceg úr. Az ő szemükben nem vagy
                  trónörökös.</p>
               <p>Pillanatnyi csend következett. És nagyon kényes csend. Frangepánnak azonban gondja
                  volt rá, hogy a társalgásnak ezt a rá nézve sem kényelmes fordulatát átugorja. Sor
                  kerülhetett volna rá, hogy a királyné jelenlétében színt valljon János
                  trónöröklése felől. Ezért, mint aki mutatóujjával másfelé vezeti az asztalon
                  feléje ömlő vizet, megtörte a csendet.</p>
               <p>- A törökre mindenképpen vigyázzunk. Az én bőrömet érinti legelsősorban a dolog.
                  Eleget szenvedtünk már odalent. És a pogány az utóbbi évek alatt nagyon
                  megerősödött, mert folyton a császári koronára figyeltünk nyugat felé, keletnek
                  hátat fordítottunk.</p>
               <p>- Isten a legrosszabb pillanatban vette el királyunkat, - fűzte hozzá Bakacs
                  Tamás, helyeslő fejmozdulattal, - hiszen éppen most volt szándékunkban keletnek
                  fordulni. A magyar császárság gondolatát jó időre fel kellett adnunk, vagyis
                  felfüggesztenünk egyelőre. A következő évek alatt úgy gondoltuk, leszámolunk a
                  törökkel. És most lesujtott az országra a mennykőcsapás.</p>
               <p>János idegesen mozdult meg a karosszéken. „Most volt szándékunkban”, - mondta
                  Bakacs. Neki meg a királynak. Mintha a trónörökös nem lett volna sehol. Pedig az
                  utóbbi években apja minden külpolitikai elképzelést részletesen közölt vele, mint
                  nagy tudós az utódnak jelölt famulusszal. Bakacs minden hírt előbb tudhatott a
                  trónörökösnél, amely a külső világból érkezett a kancellária boszorkánykonyhájára,
                  de minden gondolatot csak később tudhatott meg, amely a király hatalmas agyában
                  született. Valami rendreutasító, de tapintatos mondaton gondolkozott János, hogy
                  Bakacs püspököt méltó helyére szorítsa maga alatt. S mindjárt meg is gondolta, nem
                  szólt. Majd a koronázás után rendet csinál ezzel is, gondolta magában. Ekkor
                  Beatrix szólalt meg.</p>
               <p>- Isten útjai kifürkészhetetlenek. Az ő akaratán meg kell nyugodnunk. Tamás
                  püspök, vonulj velem kissé a sarokba, a bányavárosokról kell beszélnem veled, mert
                  számba kell vennem pénzügyeimet. Bernát gróf, te meghallgathatnád Vittorio
                  lovagot, aki érdekes dolgokat tud Velencéről. Te pedig, Bea gyermekem,
                  szórakoztasd a herceg urat, igyekezzél kedves lenni hozzá ezekben a fájdalmas
                  órákban.</p>
               <p>Bakacs rögtön felemelkedett, hogy a sarokba vonuljon a királynéval. Frangepán
                  gyanakodva nézett utánuk és rögtön János pillantását kereste. De János kerülte ezt
                  a pillantást. Nem akart vele egyetérteni. Teljesen természetes volt, hogy a
                  királyné, aki köztudomás szerint igen rendetlenül vezette pénzügyeit, birtokairól
                  akar értekezni, hiszen a hirtelen rászakadt özvegyi helyzetben anyagi tanácsadó
                  nélkül áll. Illetve éppen két természetes tanácsadója kínálkozik: Dóczi és Bakacs.
                  Gyermekes dolog ebben ármányt szimatolni.</p>
               <p>Frangepán távolabb ült le az olasszal. Előtte pedig ott állott Frangepán Bea,
                  várván az udvari illemszabályok szerint, hogy a trónörökös hellyel kínálja maga
                  mellett. János meg is tette az udvarias fejedelmi kézmozdulatot. A leány
                  elfogódottan helyet foglalt.</p>
               <p>Cingár, finom, fekete leányka volt Frangepán Bernát gyermeke. Fényes fekete haját
                  középen kettéválasztva hordta. Aki ránézett, annak két dolog tűnt fel rajta
                  legelőször: a szeme és a keze. Fekete volt a szeme is, tartózkodó tekintetű,
                  gyermekes hűségű, érzelmes szép szem. Illendőség szerint a lesütött pillák alatt
                  bújt meg a tekintet, de ha olykor felvetette nézését a leány, szeretetreméltóan
                  szerény kedvesség csillogott belőle. Kezét bármely szobrász azonnal megmintázhatta
                  volna a fajta kitenyésztett finomságának jele gyanánt. Vékony, szokatlanul hosszú
                  ujjai hosszúkás, ápolt körmökben végződtek. És a szoknyája alól kikandikáló
                  cipellő orra azt sejttette, hogy lába is ugyanilyen finom. Arca jellegét
                  hátrahúzódó álla adta meg, s a nagyon vékonyan, hosszúkásan rajzolt száj. Igen
                  kedves, szép szűznek lehetett mondani Frangepán Beát, volt valami testetlen és
                  légies egész megjelenésében. Egyelőre lesütött szemmel hallgatott, ahogy az
                  udvarnál megtanulta.</p>
               <p>- Sajnállak, grófkisasszony, - mondta nyájasan János herceg, - hogy a királyné
                  parancsára itt kell ülnöd mellettem. Ma én nem vagyok jó társaság.</p>
               <p>- Csak hálás lehetek felséges nénémnek. Nagy kitüntetés, hogy társaságodban
                  lehetek, herceg.</p>
               <p>Nagyon kellemes hangja van a leánynak, gondolta János. Az egész hajadon igen
                  megnyerő.</p>
               <p>- Ahogy megnézlek, felnőtt hölggyé fejlődtél. Visszaemlékszem rád, milyen voltál,
                  mikor nővéredet Pongrácz unokabátyám elvette. Ott az esküvőn jóformán kisgyereknek
                  számítottál. És ime, máról holnapra dáma lett belőled.</p>
               <p>- Hercegséged jóindulata zavarba hoz engem.</p>
               <p>- Ugyan ne beszélj velem ilyen udvari hangon. Olyan fáradt vagyok és olyan
                  szomorú. Emberi hangra vágyom, hogy ne érezzem annyira árvaságomat.</p>
               <p>Most felemelte arcát a leány. Jóság és részvét nézett a szép fekete
                  szempárból.</p>
               <p>- Szívemből sajnállak, herceg. Tudom, mit veszítettél. S tudom, hogy a veszteséget
                  sokkal jobban érzed, mint más.</p>
               <p>- Miért gondolod ezt?</p>
               <p>- Úgy tudom, hogy nagyon érzelmes lelkű ember vagy.</p>
               <p>- Ez igaz. De honnan tudod? Hiszen alig beszéltél velem tíz mondatot életedben.
                  Furcsa, hogy mióta élünk már egyazon udvarnál és csak így elmentünk egymás
                  mellett. Miért mondasz mégis érzelmes lelkűnek?</p>
               <p>- Hallottam rólad. Az udvarnál így mondják. És hogy ezt...</p>
               <p>- Nos?</p>
               <p>- Nem tudom, szabad-e erről beszélnem. Hogy ezt anyádtól örökölted. Nem bántalak
                  meg ezzel?</p>
               <p>- Sőt megtisztelsz, kedves gyermek. Bókot mondasz vele. Akármit örököltem
                  anyámtól, az csak díszemre válhatik. Anyám a legtökéletesebb lény a világon.
                  Gyakran eszembe jut, hogy hogyan lehetne a sorsnak megköszönnöm szüleimet. Apám is
                  a legtökéletesebb férfi.</p>
               <p>Aztán mintegy meglepetve, azonnal megnedvesedő tekintettel kijavította magát:</p>
               <p>- Azaz, hogy csak volt. A gondolat nem tud fészket rakni a fejemben, hogy már
                  nincsen. Valahányszor eszembe jut, mindannyiszor újra átélem, hogy elvesztettem.
                  És bizonyára igazad van: jobban tudok szenvedni, mint mások. Mert szeretni is
                  jobban tudok, mint mások. De ne beszéljünk fájdalmamról. Felejtesd el velem, hadd
                  enyhüljek. Beszéljünk rólad.</p>
               <p>A leány lehajtotta fejét és elpirult.</p>
               <p>- Rólam alig van mondanivaló, herceg. Mi is történhetett volna velem, ami mást
                  érdekelhetne? De hogy vigasztalást nyerj, beszéljünk arádról. Bianca hercegnőről.
                  Bizonyára szívből részt fog venni fájdalmadban, ha a borzasztó hírt értésére
                  adják.</p>
               <p>- Ó, kedvesem, Biancám. Miért is nem úgy rendelte a végzet, hogy oldalam mellett
                  legyen, mikor át kell élnem ezeket a napokat. Tudom róla, hogy jó és nemes, örök
                  fájdalmam marad, hogy apámmal személy szerint most már nem ismerhetik meg egymást
                  soha. De anyámmal meg fog ismerkedni. Elviszem hozzá a klastromba és egyedül
                  hagyom őket. Beszélgessenek. Apámról fognak beszélni. És rólam. Anyám és
                  feleségem. A két nő, aki az életemet jelenti. Aki szeret. Ó, milyen szomjas vagyok
                  arra, hogy szeressenek...</p>
               <p>Mindezt maga elé nézve mondta. Mintha nem beszélgetett, hanem hangosan
                  gondolkozott volna. És most felrezzent.</p>
               <p>- De nem találod ezt nagyon különösnek és illetlennek? Hogy így megnyilatkozom
                  előtted, akivel úgyszólván először beszélek?</p>
               <p>A leány ismét felpillantott. Egyenesen a szemébe nézett.</p>
               <p>- Ne vond meg tőlem ezt a bizalmat, herceg. Nincs nagyobb örömöm, mint bizalmat
                  kapni.</p>
               <p>- Furcsa, - szólt János kutató tekintettel, - most egészen különös teremtésnek
                  érezlek. Tulajdonképpen alig vagy több a gyermeknél és mégis nagyon öregnek
                  érezlek, ha meg nem haragszol ezért a szóért.</p>
               <p>- Dehogy haragszom, örülök neki. Én már ilyen öregnek születtem. Gyakran mindenkit
                  gyermekemnek érzek, akit magam körül látok. Jó gyermekemnek, vagy rossz
                  gyermekemnek. Folytasd, kérlek, ahol elhagytad.</p>
               <p>- A bizalmas beszédet? Már nem is emlékszem, hol hagytam abba. Most azon tünődöm,
                  hogy a halott ellen teszek. Ezt ő nem szerette bennem. Ezt a vágyat, hogy mások
                  előtt kitárjam érzéseimet. Sokszor visszatért erre és oktatott: az ő fia legyen
                  gőgös és ne mutassa meg belsejét másoknak. Inkább maradjon egyedül, de legyen
                  elérhetetlen. Mindig megígértem neki, hogy igyekezni fogok. De érzem, hogy ez
                  természetem ellen van... Ó, az én természetem... Mennyit nézek folyton magamba,
                  mennyit kutatok lelkemben, mintha idegen embert vizsgálnék... És nem tudok
                  magamból kiigazodni... Két örökséget hordok, látod... Mintha a láng és a jég
                  öleléséből fogantam volna, szüleim annyira különböznek egymástól... Azaz
                  különböztek. Azaz mégis különböznek: bennem. Tudd meg, grófkisasszony, hogy a nap
                  minden óráján szüntelenül gyötrődöm enmagam vizsgálatával. Tudni szeretném, ki
                  vagyok. És nem tudom. Lángnak és jégnek fia, mindenben ellentmondó. Nem untat,
                  amit mondok? Nem találod férfiatlannak, hogy kiontom előtted nyögdécselő
                  kétségeimet?</p>
               <p>- Nem. Szépnek és nemesnek találom, amit mondasz. És mondd tovább.
                  Megkönnyebbülsz, jót tesz neked.</p>
               <p>- Szörnyű átok van rajtam, kedves húgom. A legnagyobb súly, amelyet a végzet az
                  ember vállára rakhat: nagy ember fiának születni. Aki különben jeles volna a
                  legjelesebbek között, azt földre nyomja a kínálkozó összehasonlítás, mihelyt nem
                  nagyobb a legnagyobbnál. Nekem azt a feladatot jelölte ki Isten, hogy emberek
                  előtt nagyobb legyek, mint apám. Hát lehet valaki nagyobb nála? A legokosabbnál, a
                  legelőkelőbbnél, a legbüszkébbnél, a legerősebbnél? Ő volt az első ember
                  Európában, effölött nem is vitázhat senki. Fellázító kegyetlenség, hogy őt kell
                  utólérnem. Évek óta roskadozom már az ilyen gondolatok alatt. Néha anyám vére
                  szólal meg bennem: a teljes igénytelenségre vágyom, mindenről lemondani, mindent
                  odaadni, Krisztus aszkétája gyanánt boldog lenni. De akkor megszólal apám vére. A
                  Hunyadi-vér. A küldetés. Nem szabad elfutnom a harc elől. A legszörnyűbb
                  erőfeszítést is vállalnom kell. Hunyadi János unokájának és Mátyás fiának kell
                  lennem. Ilyenkor lelkes leszek és szívem az egekig csapkod. S egyszerre megkérdem
                  magamtól: bírom-e? Töprengek, kétkedem, gyötrődöm. Példákat keresek a
                  történelemben. És azt látom, hogy a nagyok után nem szokott méltó utód maradni. Ki
                  maradt Hannibál után? Vagy Caesar után? Vagy Nagy Sándor után? Erre feleljen nekem
                  valaki, mert olykor szinte eszemet vesztem.</p>
               <p>- Felelek én, János herceg, - szólt egyszerűen, csendesen a leány, - s a felelet
                  nagyon egyszerű. Macedóniai Fülöp ugye nagy uralkodó volt?</p>
               <p>- Hogyne, ezt senki nem tagadhatja. Nevelőm, Ugoletti, különösen sokra
                  becsülte.</p>
               <p>- Látod. Nagy Sándor az ő fia volt. És ne is menj példáért olyan messze. Vajjon
                  nagy ember volt-e nagyatyád? Ime, felséges királyunk a Hunyadi János fia volt. Ne
                  félj bízni magadban.</p>
               <p>- Milyen jóságos vagy, és milyen jó veled beszélgetni. Minden szavad vigasztalás.
                  De nekem kevés. Nekem az egész világ vigasztalása kevés lenne. Mert lehetetlen
                  tisztán látnom magamat és dolgomat. Kétféleképpen képzelem sorsomat, ha olykor
                  tétlenül töprengek. Látom magamat gyenge, hányódó, tehetetlen I. Jánosnak, akit
                  megnyergelnek az agyafúrt és erőszakos nagyurak, aki akarattalan bábú a mások
                  kezében, aki megalázottan bújik el palotája sarkán, hogy valami elmés könyvben
                  vagy szép márványszoborban találjon vigasztalást, mígnem elunják és világ csúfjára
                  elkergetik szép ábrándjaival, meddő próbáival együtt. Lehet-ez? Borzadva mondom
                  néha, hogy lehet. De máskor dicső és nemes I. Jánosnak látom magam, aki méltóan
                  hordja a koronát, az erőszakos hatalmasokat bünteti, a védteleneket jósággal
                  istápolja, a bajban serege előtt lovagol és derekasan verekszik, a világ
                  tisztelete közben hal meg és erős országot hagy örökül fiára. Lehet ez! Boldogan
                  mondom néha, hogy lehet, hiszen nem vagyok ostoba, vonzódom az igazságoshoz és
                  nemeshez, és személy szerint bátor katonának ismerem magam. Így hányódom a
                  dicsőség és gyalázat két képe között. Csodálom magamat, hogy az életet ilyen
                  kétségekkel el tudom viselni. Apámnak nem mertem ezeket elmondani soha. Féltem
                  tőle, noha imádtam. Csak anyámnak mondtam el. Eddig ő tartotta bennem a lelket,
                  meg a kötelesség tudata.</p>
               <p>- Most még új segítséget is várhatsz az élettől, herceg. Ha hazahozod hitvesedet.
                  Azt mondják, jóságos gyermek.</p>
               <p>- Gyermek? Egy kerek évvel idősebb nálam. De ennek inkább örvendek. Hiszen csak
                  már hazahoztam volna. Kimondhatatlanul vágyakozom utána. Eddig is vágyakoztam. De
                  hogy most már apám nincsen, még jobban. Anyámat ritkán láthatom. És egyedül lenni
                  borzasztó. Ő majd társam lesz. Feleségem. Szövetségesem. Barátom. Bizalmasom.
                  Titkaim ismerője, fájdalmaim enyhítője, gondjaim megosztója, örömeim
                  örvendője.</p>
               <p>- Gyönyörű feladat. Isten szereti azt, akit erre rendel.</p>
               <p>- Úgy van, gyönyörű feladat. Király oldalán.</p>
               <p>- Nem, János herceg. Nem mert király leszel. Hanem mert ember vagy.</p>
               <p>János hálásan ránézett a Frangepán-leányra és megveregette szép kezét. Már
                  mosolygott.</p>
               <p>- Te is, húgom. És nagyon kedves vagy. Ha majd Biancát hazahoztam, nem is nyugszom
                  addig, míg át nem csábítottalak innen az ő udvarába. Régóta formálgatom azt a
                  gondolatot, hogy az én udvaromban csak olyanok lesznek, akiket szeretek. Reggeltől
                  estig csak olyan arcokat lássak magam körül, amelyek kedvesek nekem. Mondd, de
                  Beatrix úrnődnek el ne árulj: jössz-e a Bianca királyné udvarhölgyének?</p>
               <p>A leány nem felelt rögtön. Később is homályos habozással:</p>
               <p>- Ki tudja, mit rejt a jövő. De a kitüntetést szívből köszönöm.</p>
               <p>Ekkor vették észre, hogy Frangepán Bernát már ott áll mellettünk. Nyilván meglátta
                  valahogyan, hogy itt befejeződött egy beszélgetés.</p>
               <p>- Ejnye, herceg uram, hát te leányom kezét veregeted? Nem félsz, hogy valami kém
                  megírja Milánóba?</p>
               <p>Majd önmagát korholva tette hozzá:</p>
               <p>- Milyen otromba dolog, hogy még tréfálkozom egy ilyen napon. Bocsáss meg, herceg
                  úr. Maradni óhajtasz még? A királyné már végzett Bakacs püspökkel, és azt
                  gondolom, fáradt.</p>
               <p>János a királynéra pillantott, követve Frangepán nézését. És különös kifejezést
                  fogott el Beatrix arcán. Valami sóvárgás volt abban a tekintetben, amely
                  egybefogta őt és a Frangepán-leányt. Mintha titokban egymásnak szánta volna őket,
                  képtelen gondolattal. De ez a kusza benyomás képzelődés is lehetett és elrepült
                  azonnal. A látogatók búcsúzni kezdtek. János kezet csókolt a királynénak a
                  királyné ismét átkarolta és magához ölelte. De már nem mondott tragikus
                  mondatokat, arcán fáradtság és szórakozottság jelei mutatkoztak, nyilván azok a
                  gondok foglalkoztatták, amelyekről Bakacs püspökkel tárgyalt. Frangepán leánya
                  előírás szerint való bókot csinált János előtt, s ő hiába próbált hajlandósága
                  jeléül még egyszer nyájas barátsággal bizalmasan a leány szemébe nézni, az mélyen
                  a földre sütötte tekintetét.</p>
               <p>Mikor a maga lakosztályába ért, János még gépiesen elvégezte minden esti
                  testgyakorlatát, amelyet soha nem mulasztott el. Közben apjára gondolt, Európának
                  annakidején első bajvívójára, aki Svehlát és Holubárt legyőzte s aki
                  hetedhétország legjobb lovasának számított. Önkéntelenül felmerült előtte a kép,
                  hogy ő maga rohan neki a porondon előre szegezett lándzsával tizennyolcéves
                  apjának. És szomorúan elrestellte magát, már ott is hevert a porondon, mint
                  nevetséges tápászkodó, mialatt győzhetetlen apja nagy páncélcsörgéssel robogott el
                  felette.</p>
               <p>Sokkal tovább imádkozott ma este, mint szokta. A bensőséges ima megüdítette sajgó
                  lelkét, mint testet a fürdő. Aztán lefeküdt. De nem tudott elaludni. Kétszer is
                  felkelt, olvasgatott a bibliából mécsvilágnál, megint visszafeküdt. Odakint most
                  is szünetlenül kongottak Bécs harangjai. Végre házi köntöst kapott magára és
                  nekivágott a vaksötét folyosóknak, méccsel a kezében. Úgy érezte, hogy nem alhatik
                  el addig, míg a halottat meg nem látogatta.</p>
               <p>A király még ott feküdt abban az ágyban, amelyben meghalt. De most már hat-hat
                  óriás gyertyatartó szegélyezte két oldaláról az ágyat. Az ajtóban alabárdos
                  testőrök állottak díszőrséget, mozdulatlanul, mint két elmosódó vonalú szobor a
                  homályban. A szobában hat apáca imádkozott. Halkan duruzsolták latin igéiket s a
                  belépő királyfiról nem vettek tudomást. Ő odament az ágy fejéhez és apja arcát
                  nézte. A dátum jutott eszébe, ezernégyszázkilencven április hatodika. A történelem
                  ezt a napot fogja tanítani, ezen a napon halt meg Mátyás, Magyarország és
                  Csehország királya, Ausztria főhercege, Szilézia hercege.</p>
               <p>Szíve a babonás félelemtől hangosabban dobogott, ahogy a rejtelmes halottat nézte.
                  Domború homlokát, a vánkosra hullott dús sörényét, irgalmatlanul erős állát, nagy
                  orrát. Ezt az embert mérhetetlenül imádta, mióta csak eszmélt. S az nem szeretett
                  úgy soha élőlényt, mint őt, ezt tudta mindig. Most mégis földrengés módjára
                  hullámzott benne a kétségbeesett szemrehányás. A haldokló favágó, akit megöl a
                  rádőlt fatörzs, néz úgy az évszázados tölgyre, mint ő nézett a halottra. Válla
                  kínlódva feszült meg a halott láttán, mintha elviselhetetlen terhet kellene
                  hordania. Valami tompa ösztönnel menekülni igyekezett volna az irdatlan nyomás
                  alól, de a könyörtelen erő foglyul tartotta maga alatt és nem engedte. Zokogásban
                  szeretett volna kitörni, most nem gyásza miatt, hanem kínlódása tehetetlenségében.
                  De összeharapta fogait. Restellte magát, a mormoló apácák komor és szent
                  hangulatát is szégyelte megzavarni. Szó nélkül indult kifelé.</p>
               <p>Az előszobában, kezébe vette a lerakott mécsest és ment tovább. A folyosón
                  felnyögött magában:</p>
               <p>- Eressz el, eressz el...</p>
               <p>De aztán vad dac kerekedett felül benne. A koronázás tömjéne és pazar fénye
                  lebbent meg gondolataiban. Kihúzta magát, mellkasát megfeszítette, arcára gőgös
                  méltóság ült. S mialatt szobái felé bicegett, egy rosszkedvű király haragjával,
                  ellenségesen nézett maga elé a homályba. Odakint rejtélyes egyformasággal zengtek
                  a harangok, mintha már a világ kezdete óta szóltak volna s a világ végéig így
                  akarnának szólani.</p>
               
            </div>
            <div type="chapter">
               <head>II.</head>
               <p>A király kedden halt meg. Maffeo, a milánói követ, aki oly sürgősen kívánt a
                  királyfival beszélni, csak csütörtökön jelentkezett. Megüzente, hogy János ügye
                  érdekében igen fontos tanácskozásokat folytat. S aztán ismét üzenetet küldött,
                  hogy kihallgatásának fontos okokból szeretne ünnepi színezetet adni, bírjon tehát
                  ez a beszélgetés a hivatalos diplomáciai kihallgatások külsőségeivel.</p>
               <p>Így is történt. János a kitűzött órán ünnepi módon várta a követet. Az előírott
                  ünnepélyes szokásokat mérsékelte ugyan az udvari gyász, nem ölthetett pompás
                  díszruhát, de egyébként a belépés, a fogadtatás, az üdvözlés formáit megtartották.
                  János ott állt fogadószobája közepén, jobbja felől kissé hátrább saját
                  kancellárja, Darányi Jakab. Maffeo az előírott lépések távolságában állott meg
                  előtte és szónoklatot intézett hozzá. Ékes latin mondatokban üdvözölte, mint a
                  magyar korona örökösét. Aztán, áttért a boldogult király személyére,
                  magasztalással adózott fényes tulajdonságainak és felhívta a herceget, hogy
                  kövesse dicső atyja nyomdokait. Majd áttért az elkövetkezendő királyválasztásra és
                  hivatalosan felajánlotta a milánói uralkodó herceg nevében a Sforza-ház
                  támogatását. János mozdulatlanul hallgatta végig a szónoklatot, aztán maga is
                  szónoklattal válaszolt. Szeretett szónokolni, mert kitűnően tudott latinul és nagy
                  kedve tellett a mondatok cicerói összerakásában, valóságos pazarlást fejtve ki a
                  meglepő szórendek, a klasszikus hagyományú stilisztikai virágok, a „chiasmus” és
                  az „oratio obliqua”, a „maiora, magna, maxima” érvelési sorrend halmozásában.
                  Mindenekelőtt dicső emlékű atyjáról beszélt, akinek erényeit híven kívánja
                  követni. Aztán ő is a királyválasztásra tért át, amelynek eredményét
                  kétségtelennek jelentette ki, de hozzátette, hogy e kétségtelenség mellett is nagy
                  súlyt vet a milánói uralkodóház támogatására. Felkérte a követet, hogy ne távozzék
                  mellőle addig, míg az országgyűlés le nem folyt. Majd új beszédtárgyra tért át:
                  arra az aggodalmára, hogy az alatt az idő alatt, míg a trón üres, külső ellenség
                  megtámadhatja az országot. Ezért mint leendő király máris az első kérés
                  közvetítésére szólítja fel a követet: eszközöljön ki pénzbeli segítséget a
                  hadviselés költségeire a Sforza-háztól. Mert miként annakidején Mátyás király
                  diadalmas hadjárattal kívánta magát a koronára méltónak mutatni, ő is csak akkor
                  tudja nyugodt lélekkel a magáénak mondani örökségét, ha az országot fenyegető
                  veszedelmen a dicső magyar fegyverekkel győzedelmeskedett.</p>
               <p>Ezzel az ünnepélyes diplomáciai kihallgatás befejeződött. János életében az első,
                  amelyben apja nélkül vett részt. Ekkor aztán a trónörökös mindjárt fogadta a követ
                  magánlátogatását; átmentek a János dolgozószobájába és most már merev formák
                  nélkül, kényelmes karosszékekben ülve kezdtek beszélgetni.</p>
               <p>- Nagyon köszönöm, kedves Maffeo, hűségedet. Szeretném remélni, hogy jelentésedben
                  pártolni fogod kérésemet arra a pénzdologra nézve. Hiszen nem kell külön
                  hangoztatnom, hogy most már a Bianca hercegnő trónjának védelméről is szó van. A
                  kincstár ez idő szerint nem valami jól áll, már beszéltem erről Dóczi Orbánnal. Ő
                  is azon a nézeten van, hogy ha nem kapunk külső pénzt, akkor akár a török, akár
                  Miksa támadása esetén csúnya helyzetbe kerülünk.</p>
               <p>Maffeo buzgón bólogatott. És igen nyájasan felelt:</p>
               <p>- Hogyne, herceg úr, hogyne. Érezzük, hogy ehhez a kérdéshez nem maradhatunk
                  idegenek. Teljes szívvel bízunk is seregeid győzelmében, ha te vezeted őket.
                  Mátyás fia, mint király a seregek élén, ez már félgyőzelem. De szerintem fontos,
                  hogy mint király állhass a seregek élén. A katona mindjárt másképpen dolgozik, ha
                  tudja, hogy kinek a koronájáért harcol. Reméljük, hogy hat héten belül sem a
                  török, sem a Habsburg-ház nem tud felkészülni még akkor sem, ha támadó szándéka
                  volna, ami nem is bizonyos. A kérdés tehát csak a királyválasztás után lehet
                  időszerű. Akkor pedig meg lehetsz győződve, herceg úr, hogy magas uraim tudni
                  fogják, mivel tartoznak a magyar királynak.</p>
               <p>János gyanakodva nézett az ékes beszédű követre.</p>
               <p>- Jó Maffeo, szavaid között olyas aggodalom látszik, mintha nem volnál biztos a
                  királyválasztás eredménye felől. Ha nem élnénk ilyen szomorú napokat, most
                  kinevetnélek.</p>
               <p>- Nem jól tennéd, uram. Akkor tennél helyesen, ha számba vennéd ellenségeidet is,
                  nemcsak barátaidat. Őszintén közölnöm kell veled, hogy ellenségeid száma sokkal
                  nagyobb, semmint képzelnéd.</p>
               <p>- Lehet, hogy vannak ellenségeim. Mindenkinek vannak. De igazi és veszedelmes
                  ellenségem csak egy volt. Beatrix királyné. Ő pedig nem akar többé király lenni. A
                  többi nem komoly. Vagy tudsz veszedelmeset is?</p>
               <p>- Tudok olyat, aki veszedelmessé válhatik. A palotában már jelöltekről
                  beszélnek.</p>
               <p>- Jó, jó. Komolytalan dolog. A Habsburg-ház. Akiknek székvárosában ülünk e
                  pillanatban. Ez nevetséges. És Dobzse Ulászló, aki a maga országában is
                  tehetetlen. Ez is nevetséges. Vagy te nem tartod annak? Hiszen aki fontos urat
                  látsz itt, az mind felesküdött nekem. Kikből akarnak itt ezek a veszedelmesek
                  pártot csinálni?</p>
               <p>- János herceg, ne feledkezzél meg arról, hogy felséges atyád roppant erős ember
                  és remek politikus volt. Mégis párt alakult ellene saját udvarában saját
                  embereiből. A királyné érdekében.</p>
               <p>- Ez igaz. De miután Beatrix most már nem akarhat semmit, egy ilyen párt is
                  értelmét vesztette.</p>
               <p>- Herceg úr, hallgass rám. Én nem lopom itt a napot, kötelességemhez híven minden
                  iránt érdeklődöm és mindenkit megkérdezek, aki fontosat mondhat nekem. Ezért is
                  történt, hogy csak most jelentem meg magas színed előtt. Kedd dél óta éjjel-nappal
                  dolgozom. Először is beszéltem kincstartóddal, Orbán egri püspökkel. Fontos és
                  hatalmas főpap, ugyebár.</p>
               <p>- Az.</p>
               <p>- Nos tehát. Nyiltan beszéltem vele. Felszólítottam, hogy teljes erejével álljon
                  melletted. Emlékeztettem esküjére. Ne gondold, herceg uram, hogy egyenes választ
                  kaptam tőle. Bár elvben hívednek vallotta magát, de a következőkben rendkívül
                  ügyesen kitért minden kérdés elől. Azt nem tagadta, hogy ügyedet meglepetések is
                  érhetik. Homályosan, de félre nem érthetően célzott arra is, hogy kitől kell
                  tartanod. Beatrixtól. Aztán beszéltem Tamás, győri püspökkel, a királyi titkárral.
                  Hatalmas és fontos főpap.</p>
               <p>- Az.</p>
               <p>- Nála is ugyanúgy kezdtem. Emlékeztettem esküjére. Ő is elvben hívednek
                  mutatkozott. De ő már nyíltan megmondta, hogy Beatrix királynéval még sok baj lesz
                  a választás körül. Pártja van, amely ellened fordulhat. Faggattam, hogy kik ennek
                  a pártnak legfőbbjei. Megmondta. S én közlöm veled, mert ismerem nemes lovagi
                  lelkedet, te ki nem fogsz adni engemet senkinek.</p>
               <p>- Erre aztán igazán kiváncsi vagyok.</p>
               <p>- Bakacs Tamás megnevezte három nagybátyádat, a Geréb-testvéreket.</p>
               <p>János felállott és idegesen fel-alá kezdett járni a szobában. Maffeo azonnal
                  illendően felállott.</p>
               <p>- Csak maradj ülve, Maffeo. Nagyon érdekes, amit mondasz. Folytasd.</p>
               <p>- Felkerestem tehát nagybátyáidat. Beszéltem velök külön is, beszéltem
                  mindahárommal együtt is. Úgy találtam, hogy abból a hangból, amelyen rólad
                  beszéltek, nem hiányzott a rokoni melegség. De hogy kitartanak ügyed mellett,
                  arról semmi módon nem tudtam belőlük nyilatkozatot kicsikarni. Azt nem mondták,
                  hogy nem tartanak alkalmasnak a trónra. Csak azt mondták meg, hogy őszerintük
                  valaki, akárki „esetleg” miért nem tarthat alkalmasnak. Mert őszerintök az
                  Árpád-ház kihalta óta a magyarság csak úgy tarthatta önmagát életben, ha olyan
                  királyt választott, aki a maga személyében hatalmas idegen ország szövetségét is
                  jelentette. Atyád szerintök kivétel volt, amilyen csak egy van. S most az
                  országgyűlésnek eszébe juthat, hogy visszatérjen a régi elvhez. Feltettem a
                  kérdést, hogy vajjon a te személyed nem jelenti-e a Sforzák szövetségét. Mire azt
                  válaszolták, hogy „esetleg” az országgyűlés valamely szomszédos állam szövetségét
                  fontosabbnak vélheti. Végül is úgy váltunk el, hogy reményöket fejezték ki
                  megválasztatásod felől.</p>
               <p>- Mással nem beszéltél?</p>
               <p>- De igen. Filipecz kancellár nincs itt, a legfontosabb. Beszéltem tehát az
                  országbíróval.</p>
               <p>- S ő mit mondott?</p>
               <p>- Körülbelül ugyanezt. Hívednek mondta magát, de aggodalmaskodott. Általában
                  mindenki másról beszélt, sajátmagáról ki-ki igyekezett mennél kevesebbet
                  beszélni.</p>
               <p>- A királynéval nem beszéltél?</p>
               <p>- Herceg úr, a királyné engem nem tisztel meg rokonszenvével. Őszintén szólva, ki
                  nem állhat. Sőt gyűlöl. Mert vannak érdemeim házasságod megkötése körül. Soha nem
                  fogja nekem megbocsátani, hogy ebben az elkeseredett csatában, amelyben végül már
                  hamisított királyi levéllel dolgozott, én kerekedtem felül. Illetve felséges
                  atyád. Illetve végeredményben te magad, hiszen te nyerted el a gyönyörű és
                  dúsgazdag hercegi szűz kezét. Beatrix királynéhoz én hiába mennék. Nem is
                  fogadna. S ha fogadna, előttem úgysem vallana színt soha.</p>
               <p>János most jó darabig némán járkált le s fel. Eltartott ez percekig. Akkor
                  egyszerre megállt a követ előtt.</p>
               <p>- Hallgass ide, Maffeo. Végiggondoltam mindazt, amit mondtál. S abból a következő
                  lényeget szedtem ki. Előadásod szerint is mindazok, akikkel beszéltél, az én
                  embereimnek mondták magukat. De mások felől nem voltak biztosak. Csodálod, hogy
                  ebben az udvarban az emberek gyanakszanak egymásra? Én nem csodálom. Majd a
                  választásnál kiderül, hogy ki-ki alaptalanul gyanakodott. Akikkel beszéltél,
                  azokat az apám kezébe s az én kezembe tett eskü köti. Egytől-egyig rám fognak
                  szavazni. Legelőször maga a kancellár, aki rövidesen érkezik. Ezt nyugodtan
                  jelentheted haza. Hogy rémeket látsz, azt nem veszem tőled rossz néven, sőt inkább
                  ragaszkodásod jelének veszem és nagyon köszönöm. A pénzkérdést még egyszer
                  melegen, és nyomatékosan ajánlom figyelmedbe. Ezzel a politikát befejeztük.</p>
               <p>- Ahogy parancsolod, herceg uram. Mikor lesz a temetés?</p>
               <p>- Még a pontos napot nem tudom. A jövő héten. Tegnap apámat bebalzsamozták. Itt
                  gyászmisét tartunk a Szent István-templomban, aztán hajón visszük a halottat
                  Budára. Onnan megyünk Székesfehérvárra. De most beszélj nekem feleségemről.
                  Maffeo.</p>
               <p>A követ alig észrevehetően sóhajtott egyet. De azért engedelmesen kezdett Bianca
                  hercegnőről beszélni, hogy elmondja azokat a részleteket a hercegnő hajáról,
                  latin tudásáról, termetéről, szívjóságáról, amelyeket már százszor elmondott,
                  amelyeket azonban János századszor sem unt végighallgatni. Látszott rajta, hogy
                  csak udvarias szolgálatkészség és nem meggyőződés vezeti mondatait. De János nem
                  kimélte, faggatta, mohón és éhesen. Mígnem maga is bele fáradt. Akkor aztán
                  egyedül maradt gondolataival. Homályosan olyasfélét érzett, hogy talán mégis jó
                  volna felkeresni, vagy éppen magához kéretni azokat az urakat, akiket Maffeo
                  említett. De mikor eltöprengett erről s a helyeslő vagy ellenző érveket számba
                  vette, az is eszébe jutott, hogy bármelyik urat hűsége felől megkérdezni annyi,
                  mint esküszegést feltételezni róla. Ezzel pedig egyiket sem szabad megsértenie.
                  Ennek az érvnek annyira megörült, hogy élénk kedvre derült tőle.</p>
               <p>Lassanként már hozzá tudta szoktatni gondolatait ahhoz a valósághoz, hogy apja
                  nincs többé. S ugyanilyen módon erősödött benne király voltának tudata is. Tartása
                  napról-napra egyenesebb lett, arckifejezése méltóságosabb és kegyesebb. Ösztönei
                  olyan hullámokat vertek viszont, mint a parti sziklát ostromló ár. Olykor
                  képzeletben mintegy az asztalra ütött és máris királykodni akart. Úgy látta, hogy
                  méltatlanság özönlik körülötte. Miért nem várakoznak előszobájában kancellár,
                  kincstárnok, ausztriai kormányzó, országbíró már korán reggel, hogy egyenként
                  színe elé járulva, kérjék döntését főbenjáró dolgokban? Hiszen királysága
                  kétségtelen, a koronázás csak formaság, az uralkodást voltaképpen már kezdenie
                  kellene. Tűzzel-vassal. Azonnal maga elé kellene parancsolnia az országnagyokat és
                  megmutatni, hogy ő az úr. Megváltoztatni az országtanács következő ülésének
                  határidejét, csak azért se legyen akkor, mikor Bakacs püspök akarja, hanem mikor ő
                  akarja. És nem tűrni ellentmondást. De aztán indulatainak ilyen dagályait mindjárt
                  apályok követték. Beatrix személyére gondolt, aki most teljesen kezesnek látszott,
                  nem lett volna okos dolog elhamarkodott civakodásokat felidézni vele, az
                  országtanács egyenlő jogú másik fejével. Aztán azt is fel lehetett tenni, hogy az
                  urak valamelyike valamiben megmakacsolja magát és nem engedelmeskedik a leendő
                  királynak. Akkor ő kénytelen megvédeni tekintélyét, kíméletlennek lenni,
                  ellenséget szerezni és választás előtt megbontani a párt egységét.</p>
               <p>Ilyen délelőttről délutánra és estéről másnapra homlokegyenest változó
                  kedélyhangulatok között hányódva engedte eltelni egyik napot a másik után.
                  Beatrixot nem látta nagyon gyakran. A királyné visszavonult udvarhölgyei körébe és
                  nyilván anyagi helyzetét tisztázgatta, legalább erre lehetett következtetni
                  abból, hogy a palota folyosóin szivárgó hírek szerint sűrűn fogadta a kancellár és
                  a kincstárnok és mások látogatásait. Az urak rendszerint hosszú ideig ültek nála.
                  Így aztán János nagy büszkén elhatározta, hogy királyi rangja tudatában megvárja a
                  Beatrix közeledését és nem jelentkezett, vagy pedig gondolatainak ellenkező
                  hullámában hevesen ápolni kívánta új békességöket, érdeklődött a királyné napi
                  beosztása iránt és kifogástalan udvariassággal bár, de azt a választ kapta, hogy a
                  királyné pillanatnyilag rendkívül el van foglalva, de azonnal igen kedves fiának,
                  mihelyt szerét teheti. Így aztán többnyire csak az országtanács ülésein látták
                  egymást. János számára unalmas ülések voltak ezek. Forma szerint ketten
                  elnököltek, ő meg Beatrix. De alig beszélt egyik is. Jobbára csak a Bakacs Tamás
                  hangját lehetett hallani, amint egyhangú mormolással darálta az előtte heverő
                  aktatorony többnyire érdektelen darabjait. Olykor egyik-másik úr beleszólt,
                  kérdezett, vagy megjegyzett valamit. Bakacs azonnal válaszolt, mint akinek
                  kisujjában van az egész anyag. És minden ügyre vonatkozó előterjesztését
                  elfogadták, vagy mert ez a megoldás nyilvánvaló volt, vagy mert a szóbanforgó
                  ügyet előbb magánbeszélgetések során az urak már eléggé megvitatták és a
                  határozatban megegyeztek. János megszokta, hogy ne figyeljen oda. Ezek az ügyek
                  semmit sem érdekelték. Túlnyomórészben birtokperek voltak, amelyekben az
                  instanciák szigorú határnapjai fordultak elő és halasztást nem tűrtek. A nóta
                  mindig egyformán szólt: ez vagy az a nemes úr felfegyverzett jobbágyaival
                  rajtaütött a szomszéd birtokos valamely jószágán és a bírósági ítélettel nem
                  törődve, nem volt hajlandó kivonulni onnan, hagyván az ügyet egészen a királyig
                  jutni. És János hol lázadozva, hol egykedvüen, de mindenképpen szótlanul
                  szemlélte, hogy Magyarországon erre a rövid időre tulajdonképpen Bakacs Tamás a
                  király, míg a kancellár meg nem érkezik. A napok ilyen egyformaságban teltek. A
                  halott király már ravatalra került, temérdek ember zarándokolt hozzá. A bécsiek is
                  kíváncsiak voltak rá, aztán meg lassanként olyan magyarokat is lehetett látni,
                  akik a magyar föld nyugati sávján laktak és könnyebben felzarándokolhattak Bécsbe,
                  hódolni a nagy uralkodó hült teteme előtt. A ravatalt tele rakták virággal,
                  hazulról hozott lombbal, némelyik naiv ajándékokkal kedveskedett rajongásában a
                  holt fejedelemnek, kisemberek többnyire, akikben szilárdan élt a hit, hogy Mátyás
                  az ő királyuk volt, a névteleneké, őket védelmezte a hatalmas birtokú és zsarnoki
                  hajlandóságú nagyurak ellen. János gyakran sajgó lélekkel gondolt arra, hogy ezek,
                  ha már atyja ravatalához elzarándokoltak, miért nem kiváncsiak rá is, a vérből
                  való vérre, leendő királyukra. Miért nem jut eszébe egyiknek is Korvin herceget
                  keresni, kézcsókra térdelni előtte, az ország szeretetét hozni. Talán akadt is
                  olyan, akinek eszébe jutott, de az idegen városban nem tudta a járást és a
                  gondosan őrzött palota alabárdosainál nem jutott tovább.</p>
               <p>Csak nagyuraknak volt itt szabad járásuk. Például a váradi püspöknek, aki az
                  országtanács hívására sietve jött morva földről. Első útja Bakacshoz vezetett.
                  Esti órán volt ez, s a két főpap késő éjjelig tanácskozott egymással. János ezt
                  csak másnap tudta meg. A palota egyik szárnyából gyorsan eljutottak a másik
                  szárnyba minden ajtónyitás, minden találkozás hírei, s Jánosnak azt ujságolta
                  reggel Darányi kanonok, hogy Filipecz püspök órák hosszat tárgyalt az éjjel a
                  kancellárral és a királynéval. Viszont már korán reggel itt volt izenete, hogy tíz
                  órakor hódolni szeretne a királyfinál.</p>
               <p>- Ez nem rendjin vagyon, - jegyezte meg Darányi, - mert hogy Filipecz pispek
                  uramnak királynéval órákig szóllania elesztebb való, semhogy hercegségöddel,
                  hitvány dolog az.</p>
               <p>- Ne ítélj, Jakab, - szól János békítően. - hogy no ítéltessél.</p>
               <p>De azért kissé orrában érezte ezt a tiszteletlenséget ő is. Tízkor aztán jött
                  Filipecz, az ország morva kancellárja. Komornak látszott és fáradtnak. Mint nyers
                  és faragatlan ember, alig vesződött a kötelező formákkal, még csak részvétét sem
                  jelentette. Mindössze megjegyezte, hogy a király halálának részleteit s az azóta
                  történteket már pontosan tudja. Aztán rögtön a tárgyra tért.</p>
               <p>- Nem jó híreket hozok, herceg úr. A király halálának híre kevesebb megdöbbenést
                  keltett, mint várhattam volna.</p>
               <p>- Apámat nem gyászolják? - ámult János.</p>
               <p>- Nem eléggé. De a magyarázat is megvan. Felséges apád túlkemény marokkal tartotta
                  a gyeplőket. A lakosság bizonyos felszabadulást érez. Sok hangot hallani morva
                  földön Ulászló mellett, aki elvégre cseh király.</p>
               <p>- És Szilézia?</p>
               <p>- Az sem jobb.</p>
               <p>- Talán beszélj részletesebben püspök úr. Kikkel tanácskoztál, hol jártál?
                  Voltál-e Boroszlóban és mit tapasztaltál? Neveket mondj nekem.</p>
               <p>Filipecz elkezdte mondókáját. Savanyú volt és rosszkedvű. Nyilvánvalóan únta a
                  részletes beszámolót. Nem is kerített nagy feneket neki, gyorsan készen volt
                  vele. Előadásának az volt a summája, hogy ha a király életben maradt volna, a
                  morva és sziléz rendeknél igen nagy nehézségekbe ütközött volna a herceg
                  fejedelemmé választása. Bizonyos szempontból a herceg számára káros, hogy nem mint
                  megválasztott külföldi fejedelem megy neki a magyar királyválasztásnak, viszont
                  bizonyos szempontból talán hasznosabb, hogy nem mentek neki egy választási
                  hadjáratnak odafenn, amely kudarccal is végződhetett volna. Sajnos, az ilyesminek
                  gyorsan híre terjed itthon is és választás előtt bizony nem nagyon hasznosan hat a
                  kedélyekre. János aggodalom nélkül hallgatta ezt a morgást: igen, igen, Filipecz
                  már ilyen ember, szókimondó és tapintatlan. De mikor majd tettre kerül a sor, ő
                  lesz az új király leglelkesebb és döntő szavazója.</p>
               <p>- Ne aggódjál, püspök uram, a mi dolgunk rendben lesz. Csak a sorrendet
                  fordítottuk meg, előbb a magyar királyság, utána a cseh királyság, utána a
                  sziléziai hercegség. Csak dolgozzunk tovább, és támogass bölcs tanácsaiddal,
                  akkor nem félek semmitől. Míg nem voltál itt, nem is éreztem magamat egész
                  embernek. A királynéval beszéltél már?</p>
               <p>- Beszéltem. Tegnap este Bakacs titkárral végig vettük a függő ügyeket. Véletlenül
                  benyitott. Sajnos, soká nem hagyott bennünket dolgozni őfelsége.</p>
               <p>- De csak nem voltál hozzá goromba?</p>
               <p>- Tudtommal nem. Elvégre nem küldhettem ki őfelségét.</p>
               <p>- Nagyon helyes. Mert nagyon békés, kár volna felingerelni. Mi csak dolgozzunk
                  szépen és ne hallgassunk senkire. Engem itt már javában ijesztgetnek. Már az is
                  eljutott hozzám, hogy íme, előbb a királynéval tárgyalsz és csak azután velem.
                  Ilyen az udvari élet. Mikor tartjuk az országgyűlést?</p>
               <p>- Már alaposan áttanulmányoztam a naptárt. Május tizenhetedike ígérkezik jó
                  napnak. Szóval a választás valamikor június elejére tehető.</p>
               <p>- Hogyhogy? Ha a határnap tizenhetedike?</p>
               <p>- Tudnod kellene, herceg uram, hogy az ilyen határnap a magyar országgyűlésen csak
                  írott malaszt. Senkisem pontos. Míg az erdélyiek a távolból feljutnak Budára, s a
                  többiek is összeverődnek, abba jó sok idő beletelik. Ez ősi idők óta így van,
                  csodálom, hogy nem tudod.</p>
               <p>János zavarban volt. Ezt erélye mutogatásával akarta palástolni.</p>
               <p>- Nem tudtam ezt a szokást valóban, vagy helyesebben szólva, tudtam, de nem
                  gondoltam rá. Hát majd itt is rendet csinálok. Erről a hanyagságról le fogom
                  szoktatni a rendeket. Jöjjenek nekem pontosan, punktum. Beszéltél már a milánói
                  követtel?</p>
               <p>- Jelentkezett, holnapra tűztem ki. De most kérlek, herceg úr, szíveskedjél
                  kegyelemben elengedni, rengeteg dolgom van.</p>
               <p>János elengedte a morvát és hálásan tekintett legfőbb híve után. Bölcs
                  fejcsóválással gondolt arra, hogy még akadhatnak, akik ebben a pokrócgoromba, de
                  színbecsületes emberben az árulás hajlamát nem restellik feltenni.</p>
               <p>Pontosan egy héttel a király halála után tartották meg a gyászmisét a Szent
                  István-templomban. Minden málha a hajókon volt már ekkor, amelyek a Dunán várták
                  az udvart. János a királyné mellett hallgatta végig a misét. De nem sokat figyelt
                  a zokogó, gyászruhás olasz asszonyra. A szertartás szövegét figyelte, a
                  megrendítően szép zenét, az egyházi gyász pazar és komor pompáját. A főhajó
                  közepén jelképes, üres koporsó állott. A templom belsejét teljesen elfedték a
                  hatalmas fekete kárpitok, amelyek fojtottá tompították az orgona mély búgását.</p>
               <p>Tuba mirum spargens sonum</p>
               <p> Vocat omnes ante thronum.</p>
               <p>„Csodálatos hangot szóró trombita idéz mindeneket a trón elé.” Az egyháznak az
                  ítéletnapról szóló éneke óriás festményeket vetített képzelete elé. Istent látta a
                  fellegek közt sugárzó trónon, jobbján Jézust, fölöttük a tündöklő és titokzatos
                  Szentlelket. A trón lábánál kürtös angyalok harsogtak s hívták a világ kezdete óta
                  élt lelkeket számtételre. A végeláthatatlan sokaságban ott lebegtek a trón felé az
                  ő elődeinek lelkei is: apja, Hunyadi János, Zsigmond császár, fel egészen a
                  legendás János lengyel királyig s még tovább, világhírrel dicső férfiak. Lelkét
                  megkapta a vágy, hogy ő is ott legyen közöttük a sorban. Jó volna nem élni. Mióta
                  csak emlékezett, mindig ott csirázott lelkében a halál, a nemlét titkos vágya,
                  amelyről sohasem beszélt senkinek. Vajjon élhetett ugyanilyen titkosan ugyanez a
                  vágy apja lelkében? Aligha. Apja tagadása volt mindennek, ami mozdulatlanság és
                  lemondás, és megtestesülése volt mindennek, ami erő, mozgás, élet, győzelem. S
                  ime, apja halott, ő pedig él. Vagy talán nem is így van. Apja, akinek alkotásai,
                  törvényei, nagy tettei, hódításai tovább erjednek és lángolnak, haló porában is
                  elevenebb, mint ő elevenen.</p>
               <p>Aznap éjjel díszmenet kísérte a koporsót a hajóra. Ő ott lépkedett némán
                  közvetlenül a koporsó mögött, a borús áprilisi éjben. Beatrix követte. A kikötőben
                  még hivatalos ceremóniák következtek. A levegőt a katonai gyász ágyúlövései
                  rengették, Szapolyai, mint az osztrák tartományok kormányzója, engedte útjára a
                  hódítással érkezett és holtan távozó királyt, Bécs város tanácsának férfiai levett
                  kalappal búcsúztak magyar királyuktól. Ismét zúgott a város minden harangja, és
                  közben szitálva megeredt az eső a sötétben.</p>
               <p>A koporsót pazar emelvényre tették az első hajón, kandeláberek sorfala közé,
                  testőri pompával. A második hajó bakacsinnal bevont fülkéiben utaztak János, a
                  királyné s az országnagyok. Láncok csikorgása és deszkadörgés közepette eredtek
                  neki a Dunának. Bár az eső most már erősen zuhogott, János felment a fedélzetre és
                  védett helyet keresett, hogy onnan visszanézzen a sok tornyával tovatűnő Bécsre,
                  apja legnagyobb hódítására, a Habsburgoktól elragadott gyönyörű városra, amely
                  most már a Hunyadiak országáé marad minden időkön. Ott várt a fedélzeten, míg Bécs
                  a látóhatáron teljesen el nem tűnt. Akkor még lenézett a korlát mellől az
                  agyagszínű hullámokra, amelyeket vigasztalanul vert az eső.</p>
               <p>- Megyünk haza, öreg Duna, - gondolta magában érzelmesen, - légy büszke, hogy két
                  királyt viszel. Egy holtat s egy leendőt.</p>
               <p>Aztán átázva ment le a néptelen fedélzetről a fülkéjébe. Az országnagyok hangosan
                  vitáztak valami adóztatási kérdésen a társalgóteremben. Neki most nem volt kedve
                  közéjük elegyedni. Egyedül akart maradni gondolataival. De alig heveredett le, már
                  jelentették neki, hogy az országtanács ülést tart. Kedvetlenül ment az urak közé
                  és unatkozva hallgatta a birtokperek, a városi kiváltságok, az adóztatási
                  nehézségek sivár litániáját. Még az sem szolgált örömére, hogy Beatrix ezúttal
                  kimentette magát, fejfájására hivatkozva, s ő az országtanács egyetlen vezetőjének
                  érezhette magát, ízelítőt kapván a királyi szuverenitásból. Ez az öröm két perc
                  alatt elmúlt, s csak az unalmas kötelesség maradt belőle.</p>
               <p>Harmadnap megállt a két hajó Pozsonyban, hogy rövid pihenőt tartson. János azt
                  tervezgette volt magában, hogy kiszáll és sétálgat a birtokaihoz tartozó várban,
                  ismeretlenül megszólít egy-két járókelőt és kifaggatja őket bajaikról, a holt
                  királyról, a következő országgyűlésről. Aztán leleplezi magát. Talán vállukra
                  emelik, ha kilétét megtudják, és ezrekre verődő tömeg kíséri majd vissza ujjongó
                  ünnepléssel a kikötőbe. De mikor horgonyt vetettek, megint zuhogott az eső. Nem
                  lehetett kiszállni. Ment vissza folytatni munkáját: leveleket diktált minden vára
                  kapitányainak és egyéb fontos híveinek, hogy a leveleket már a második pihenő
                  állomáson, Komáromban, kiadja az odarendelt futároknak és országszerte
                  szétküldözze.</p>
               <p>Ahogy Pozsonyt elhagyták, összeült a hajó gyomrában az országtanács. János nem
                  figyelt a csip-csup ügyekre, az elébe tett papírlapon híveinek jegyzékét írogatta
                  s különböző jeleket rakott melléjük. De egyszerre felfigyelt arra, hogy mellette
                  Beatrix megszólal:</p>
               <p>- Helyes, - mondta, - tehát a meghívó levelet május tizenhetedikére adom ki.</p>
               <p>Valami okmányt toltak elébe. János kíváncsian odanézett.</p>
               <p>- Mi ez, ha megkérdezhetem?</p>
               <p>- Meghívólevél az országgyűlésre.</p>
               <p>János megütődve nézett először az okmányra, aztán a királynéra.</p>
               <p>- És ezt te adod ki, királyné?</p>
               <p>Majd körülpillantott az urakon.</p>
               <p>- Őfelsége adja ki? És én nem vagyok sehol?</p>
               <p>Beatrix egyszerre olyan vörös lett felindulásában, mint a főtt rák. Az urak közül
                  egyszerre három is megszólalt. És Beatrix is szólni akart, szenvedélyes remegéssel
                  kereste a szavakat. Filipecz kancellár azonban intett neki, hogy ne szóljon.</p>
               <p>- Várjál csak, királyné. Hallgassatok, urak. Fel kell világosítanom herceg
                  urunkat. Mondd meg nekem, herceg úr, hogy mit tartanál helyesnek?</p>
               <p>- Természetesen azt tartanám helyesnek, ha az országgyűlést én hívnám össze.
                  Mondjuk: én, meg a királyné.</p>
               <p>Beatrix remegve fészkelődött és mindenképpen szólni akart, de a szavakat még
                  mindig nem találta.</p>
               <p>- Kérlek, felséges királyné, - emelte fel Filipecz a hangját, - most hagyj engem
                  beszélni. Mondd meg, herceg uram, hogy milyen minőségben óhajtanád összehívni a
                  magyar országgyűlést.</p>
               <p>- Nem értelek, püspök, micsoda kérdés ez? Mint trónörökös. Vagy talán nem vagyok
                  trónörökös?</p>
               <p>- Mindnyájunk tudomása szerint az vagy. Mindnyájan tudjuk, csak a magyar közjog
                  nem tudja. Olyan törvény, amely téged trónörökösnek ismerne, hivatalosan nincsen.
                  Mi tehát bármennyire szeretünk és tisztelünk téged, nem nevezhetünk hivatalosan
                  trónörökösnek. Hiszen ha annak neveznénk, fölösleges lenne összehívni a
                  királyválasztó országgyűlést. Közjogi rangja itt csak a királynénak van,
                  következésképpen nem magas személyed ellen irányuló állásfoglalás, hanem törvényes
                  kötelesség, hogy a rendeket ő hívja össze.</p>
               <p>- De már bocsánatot kérek, apám fia vagyok, vagy nem?</p>
               <p>- Urak, hagyjatok engem beszélni. Természetesen felséges atyádnak fia vagy, de
                  ebből trónörökös voltod nem következik. Következnék akkor, ha felséges atyádat
                  meg nem akadályozta volna szomorú halála amaz általunk is ismert szándékában, hogy
                  téged még életében megválasztasson utódának. De miután ezt már nem hajthatta
                  végre, az ország még nem nyilatkozott affelől, hogy utódának kit tekint. Az
                  ország szabadon választja királyát, ezt bölcsen tudod, herceg uram. Tudnod kell,
                  hiszen felséges atyád ezt szabatosan megmagyarázta neked, nem egyszer
                  jelenlétemben.</p>
               <p>- Igen, ezt tudom.</p>
               <p>- Akkor nyilvánvalónak kell látnod, hogy nekünk nincs jogunk az országgyűlés
                  akarata elé vágni. Az országgyűlés, hogy példát mondjak, úgy gondolhatja, hogy
                  most érvénybe lépett az ezernégyszázhatvankettes szerződés, amely I. Mátyás halála
                  esetére, ha ő törvényes fiörökös nélkül hal meg, a magyar trónt a Habsburg-háznak
                  biztosítja. Vagy például azt is gondolhatja, hogy a trónt Zsigmond királyunknak
                  egyenes ágon dédunokáját, Ulászló cseh királyt illeti.</p>
               <p>- Úgy van, - kiáltott hevesen Beatrix.</p>
               <p>- Felséges királyné, kértelek már, hogy engem hagyj beszélni. Herceg uram,
                  láthatod tehát, hogy kívánságodra törvény szerint mód nincsen. Mi csak
                  országtanács vagyunk és nem országgyűlés, mi itt nem választhatunk trónörököst. Ne
                  ránk vess, hanem a sorsra, amely atyádat elszólította, mielőtt dolgodat szándéka
                  szerint rendezhette volna. A mi ragaszkodásunkról éppen úgy meg lehetsz győződve,
                  mint a felséges királyné jóságos indulatáról. Remélem, meggyőztelek.</p>
               <p>János nem felelt. A kancellár várt pár pillanatot, aztán nyugodtan folytatta:</p>
               <p>- Ez tehát rendben volna. Következnek a bányavárosok...</p>
               <p>Beatrix arcáról elmúlt a pirosság. Sőt annyira megnyugodott hirtelen indulatú
                  természete, hogy már jóindulatú hangon súgta Jánosnak:</p>
               <p>- Lásd be, kedves fiam. Ebbe bele kell nyugodnod. Mi nem vagyunk ellenségeid, csak
                  a törvényt tiszteljük.</p>
               <p>Ő erre sem felelt. Az érveléssel nem tudott vitába szállani. Legfeljebb azt
                  kérhette volna számon, hogy az ilyesmit miért nem közlik és beszélik meg vele már
                  jó eleve. De akkor kitette volna magát annak a válasznak, hogy ilyen főbenjáró
                  dolgok ismeretét mindenki feltételezheti a leendő királyról. És különösen
                  visszavonulásra késztette életének nagy sebe, amelynek fájó pontjára most a
                  kancellár tette rá az ujját: törvénytelen származása. Ennek gondolatát mindig
                  kerülni igyekezett még önmagában is. Ha mégis gondolnia kellett rá, más országok
                  példáival igyekezett fájdalmas szégyenérzetét cáfolni. Hiszen Beatrix apja, a
                  nápolyi király, törvénytelen ágyból született. Péter portugál királyt törvénytelen
                  fia, János, követte a trónon, az ő törvénytelen fia, Alfonz, a Braganza-házat
                  alapította. Sforza Francesco, a milánói uralkodó, úgy tudott trónján maradni, hogy
                  az utolsó Visconti törvénytelen leányát vette el, Ferrarában, Urbinóban csupa
                  törvénytelen sarj uralkodott. De maga is tudta, hogy önmagát ilyen érvekkel meg
                  nem győzheti. A magyarok szigorúan ítélték meg a származás törvényességét, a
                  fattyút lenézték. Hogy Hunyadi János a Zsigmond törvénytelen fia volt, azt Mátyás
                  csak szigorúan bizalmasan mondta el még neki is, és egyáltalában nem igyekezett
                  dicsőség gyanánt dobra verni, mint akármelyik délszaki előkelő úr tette volna.</p>
               <p>János hallgatott tehát élete fájdalmas sebével. Hogy a királyválasztó
                  országgyűlést Beatrix fogja összehívni, abba mindjárt bele is törődött. Akárki
                  hívja össze, mondta magában dacosan, a fontos csak egy: kit tesz királlyá ez az
                  országgyűlés. A király pedig ő lesz. Az ülés további folyása nem volt számára
                  érdekes. Inkább kimélázott az ablakon, a partok bólongató fűzfáknak oly magyar
                  látványát nézte és szíve eltelt a szeretett ország otthonos képének
                  meghatottságával.</p>
               <p>Komáromban ismét megállottak pihenni a hajók. A kikötőben nemcsak az ő futárai
                  vártak, hanem a hivatalos királyi futárok is. Ő maga alig készült el a hajón
                  leveleinek egy részével, a többit Budára kellett halasztania. Bezzeg sokkal
                  erőteljesebben dolgozott a királyi kancellária. Az országgyűlés előkészítő iratai
                  mind megvoltak, hatalmas paksamétában vitték partra a kancellisták Beatrix
                  országgyűlési meghívóit, valamennyin a Beatrix aláírása, és kelet gyanánt:
                  Komárom, április tizenhetedike. Jánost már hidegen hagyta a dolog.</p>
               <p>Itt soká állottak, mert az egyik hajó megsérült, azt javítani kellett. János
                  kiment a partra. Sárkány Jakabot vette maga mellé és bement a városba. A
                  várkapitányt, Borszvai Pétert kereste volna, de az éppen nem volt Komáromban.
                  Tétlen sétának adta tehát magát. Kíváncsian nézegette az épületeket, a
                  járókelőket. De amit annyira szeretett volna, a néppel érintkezése nem akadt. Az
                  utca népe megsüvegelte a gyászruhás idegent, mindenki ráismert benne nem ugyan a
                  személyre, de az udvari emberre. A város népe között pillanat alatt szétszaladt a
                  hír, hogy Mátyás holttestét és gyászoló udvarnépét hozta a két hajó, róla
                  mindjárt meglátták, hogy az udvarnép közül való. Habozva tekintgetett erre-arra,
                  nagy kedve lett volna valakit megszólítani. De csak válogatott a szemközt jövőkben
                  bizonyos lámpalázas zavarral. Míg aztán az egész séta úgy telt el, hogy nem
                  beszélt senkivel, csak a mellette lépkedő Sárkány Jakabbal. Mikor visszafelé
                  sétáltak s megint ott voltak a kikötőben, sokaságot találtak ott. A komáromiak a
                  partra gyülekeztek, hogy a hajókat megbámulják. Testőrök vízszintesen tartott
                  alabárdokkal tartották vissza a tömeget, s utat tartottak fenn az emberek szorongó
                  sűrűje között, hogy avatottak számára a kényelmes közlekedést biztosítsák. Ott
                  haladt végig ő is, részint vágyakozva a nép riadó tüntetésére, részint rettegve
                  attól, hogy éppen sántaságáról fogják felismerni. De nem ismerték fel. A tömeg
                  néma maradt.</p>
               <p>Az egész hajóút a pihenők hosszúsága és a Duna szeszélyes medre miatt egy álló
                  hétig tartott. Így is számították ki előre: húsvétra akartak érkezni Budára.
                  Utolsó éjszaka János nem tudott aludni. Magára kapott valamit, hogy a csípős
                  tavaszi éjszakán meg ne fázzék és felment a fedélzetre. Odatámaszkodott a
                  jobboldali korláthoz és nézte az éjszakát. Borus idő volt, de már pitymallott,
                  olykor tisztán lehetett hallani valamelyik part felől az ébredő kakasokat. A
                  csillagok nem látszottak sehol. Messze előtte haladt az első hajó fekete, alig
                  kivehető tömege a párás vizen. Két oldalt is feketén rajzolódtak a partok vonalai
                  az ólomszürke égre. Egyszer csak meglátott maga mellett valakit. Darányi kanonok
                  volt az.</p>
               <p>- Te vagy?</p>
               <p>- Én, herceg uram. Felserkentem neszedre. Én sem alhatom, utánad jövék.</p>
               <p>Sokáig szótlanul álltak így egymás mellett. Egyszer csak Darányi szótlanul oldalt
                  mutatott kinyujtott karjával.</p>
               <p>- Mi az?</p>
               <p>- Visegrád.</p>
               <p>A fekete, erdős hegyoldalban, s hajnal fellegesen, foltokban szálló köde között
                  felrémlett előttük a visegrádi vár pompás építménye.</p>
               <p>- Tudod-e, uram, mi van ott?</p>
               <p>- Mi vajjon?</p>
               <p>- A szent Korona.</p>
               <p>János megrezzent. Erre nem gondolt eddig. A hajó lassan, símán úszott a Dunán, s ő
                  felbámult a várra. Nagy Lajosra gondolt és Zsigmondra. És arra a történetre,
                  amelyet sokszor elmondtak neki: hogyan rabolta el Erzsébet királyasszony, Zsigmond
                  leánya, a koronát, udvarhölgye, Kottaner Ilona segítségével, hogy rövidesen
                  születendő gyermekét, ha fiú lesz, megkoronáztassa; hogyan varrták vánkosba a
                  szent tárgyat, hogyan menekült a királyné a zsákmánnyal szánon. Ennek az
                  asszonynak unokája Ulászló, a cseh király, aki tehát neki vérség szerint második
                  unokatestvére, s aki most szintén kezét nyujtja a korona után.</p>
               <p>- S tudod-e, uram, ki van ott?</p>
               <p>- Kit gondolsz?</p>
               <p>- Váradit, a kalocsai érseket, a volt főkancellárt, a foglyot. Kit atyád őfelsége
                  záratott ide, mert illetlen szóval kikélnie Beatrix királyné ellen nem restellt.
                  Tán mikoron így úszunk itten a várnak alatta, börtön ablakábul ippeg néz minket,
                  nem alván ő sem.</p>
               <p>- Váradi, az ám, - mondta János, - jól emlékszek.</p>
               <p>S ahogy lassan távolodott a visegrádi vár, mélyen elgondolkozva nézett vissza.
                  Maga elé idézte az egész régmult történetet. Ő még tizenkét éves volt akkor.
                  Váradi Pétert nagyon szerette, az nyájas volt hozzá és tüntetően kedveskedett
                  neki. Beatrixnak annál nagyobb ellensége volt. S egyszer súlyos szóváltása támadt
                  a királlyal. Hogy mit mondott, arról az udvarnál nem igen tudtak semmit, de csak
                  Beatrixról lehetett szó. Mátyás azonnal elfogatta és Árva várába börtönöztette.
                  Jóval később aztán megint botrány volt körülötte. Elfogták egy levelét, amelyet a
                  börtönből akart kicsempészni s amelyben a pápával közölni akarta, hogy Beatrixot
                  egyszer szökésen kapták: Ulászlóhoz igyekezett, akinek különben kedvese is volt
                  Olmütz városában. Tavaly a pápai nuncius, vagy mások kérésére a király belement,
                  hogy Árva várából a kényelmesebb visegrádi börtönbe hozzák át a foglyot. Most már
                  hat esztendeje ül börtönben, mert Beatrixról megmondta az igazat.</p>
               <p>- Kegyes gráciádval mondanék valamit, uram, - szólt hosszú szünet után alázatosan
                  a kanonok.</p>
               <p>- Mondjad no.</p>
               <p>- Eriszd ki Péter kancellárt.</p>
               <p>- Gondolod?</p>
               <p>- Igaz dolog vóna, uram.</p>
               <p>- Talán igasságod vagyon. De könnyű ez dolog nem lészen. Királyné miatt.</p>
               <p>- Mit tehet, mikoron már király vagy? Ki illy híved lenne, főpapok közt van-i?</p>
               <p>- Ejszen igazat szólsz, Jakab. Megválik. Furcsa ez, te. Mük visszanézünk innen
                  börtönire. Ki miatt bécsukódott, hajó méhiben odalent alszik édesdeden. Ki
                  becsukta, amaz hajón alszik, örökre immár.</p>
               <p>Nem szóltak többet, mélyen hallgattak. Visegrád lassan eltűnt tekintetük elől.
                  Aztán János egyszerre megborzongott. Túlhűvös lett neki a tavaszi hajnal.
                  Szorosabbra vonta köpenyét.</p>
               <p>- Menjünk, Jakab. Tróbálok alunnom.</p>
               <p>Keddi napon érkeztek Budára. Óriás tömeg várta őket a vár alatt. A papok,
                  szerzetesek, apácák beláthatatlan sokasága gyertyákkal. Küldöttségek, hatóságok,
                  katonaság, valamennyi harang zúgása. De otthonába már nem tért meg többé a király,
                  holtan sem. Koporsóját a hajón hagyták, hogy onnan vigyék majd Székesfehérvárra.
                  Az udvar azonban kiszállott. A gyászos pompájú menet megindult a vár felé. Az utat
                  két oldalról sűrű, néma tömeg szegélyezte. János Beatrix társaságában haladt,
                  udvari hintóban. Kinézett, hogy lássa, hogyan fogadják. De egyetlen éljen el nem
                  hangzott. A sokaság Beatrixot is látta, a népszerűtlen királyasszonyt.</p>
               <p>A várkapu előtt megdobbant János szíve. Hátha igaz az ellene irányuló
                  cselszövények dajkameséje? Hátha a várkapitány, Ráskai Balázs, nem adja át neki a
                  vár kulcsait? Képtelen gondolat, de az ijesztgető óvatosak mégis tudnak valamit,
                  amit ő nem tud? S a képtelenség egyszerre ijesztő valósággá válik? Keze remegett,
                  mikor megfogta a hintóajtó kilincsét, hogy kilépjen. Ott állt Ráskai Balázs
                  katonai díszben, talpig vértesen. Mellette a régi, ismert fegyvernök, kezében
                  bíborpárna, s azon a kulcs. Trombiták harsogtak. Ráskai tisztelgett. Beatrix kissé
                  hátul maradt. János és Ráskai elmondták a vár-átadási szertartás rövid mondatait.
                  Újabb trombitaszó. A csapóhíd dübörögve, nyikorogva ereszkedett lefelé. János
                  lüktető izgalommal, a boldogságtól nedves szemmel indult neki a hídnak. De eszébe
                  jutott Beatrix. Hátrafordult és udvariasan maga elé tessékelte. Beatrix nyájasan
                  bólintott, elindult. Udvarhölgyei elmaradtak tőle. Köztük a Frangepán-leány.
                  János megérezte magán a nagy fekete szemek pillantását s meglepetve gondolta el:
                  hogyan lehetséges, hogy a leányt az egyheti hajóúton egyszer sem látta? De a
                  gondolat csak átszaladt a fején, most nem ért rá ezzel foglalkozni. Repeső lelke
                  majd kiugrott belőle. Ráskai Balázs, a hűségesküt tett várkapitány, átadta neki a
                  magyar királyok várát.</p>
               <p>- Ugye, mégis győztem, - mondta magában, az egész világnak is, saját kétségeinek
                  is.</p>
               <p>Meg sem várta, míg személyes málháját behozzák régi lakosztályába, ahol az újév
                  napjaiban járt utólszor. Csak a vértet rakta le, amelyet a hajón öltött magára. És
                  máris sebbel-lobbal sietett a klastromba, hogy anyját megölelje. És meg is szidja,
                  hogy nem válaszolt levelére. És egymás kezét fogva gyászolják meghitt
                  szeretetökben mindkettejük nagy halottját. Csengőrántására főkötős arc kukkantott
                  ki a tolóreteszes ablakon. Beengedték. Sietve akart indulni a megszokott folyosó
                  irányába, de az apáca megállította.</p>
               <p>- Várj itt, herceg úr. A fejedelemasszony szólni akar veled.</p>
               <p>Nem szólt többet, eltűnt. János értelmetlenül várt. Mi ez? Anyja más klastromba
                  költözött? Vagy itt maradt, de a klastrom fogadószobáját máshová helyezték közben?
                  Vagy anyjának valami baja van? Csak nem beteg talán? Most már idegesen
                  nyugtalankodni kezdett. Elhatározta, hogyha a fejedelemasszony soká késik,
                  kiáltani fog valakiért. De a fejedelemasszony már jött is. Kutató arccal nézett
                  rá, nem is köszöntötte.</p>
               <p>- Mi az? Mi van az anyámmal?</p>
               <p>- Jer utánam, uram, hozzá akarlak vezetni.</p>
               <p>Elindult, János utána. A kápolnába mentek. Itt a fejedelemasszony az oldalfalakhoz
                  vezette, amelyben frissen beillesztett márványtábla látszott. A táblán semmi
                  felírás, teljesen jeltelen.</p>
               <p>- Itt nyugszik anyád, uram. Tegnapelőtt temettük.</p>
               <p>János irtózó szemmel nézte hol a táblát, hol a fejedelemasszonyt. Szólni akart, de
                  torka mintha megbénult volna. Az öreg apáca elmondott mindent. Borbála nővér
                  megkapta fia levelét, elolvasta és azonnal eszméletlenül rogyott össze. Ágyába
                  vitték. Ott csak kis időre tért magához. De beszélni nem tudott, a szélhűdés
                  ajkait is megbénította. Jelekkel, nehézkesen tudta csak társnőivel megértetni,
                  hogy jeltelen sírba temessék. Kérdezték tőle, hogy mit írjanak a hercegnek. Erre
                  azt felelte, hogy nem szabad írni Bécsbe semmit, a herceget most ne zavarják. Még
                  mondott néhány alig érthető szót, aztán megint elvesztette eszméletét. Pár óra
                  múlva már nem dobogott a szíve.</p>
               <p>- Mi volt az utolsó szava? - kérdezte rekedten és holtsápadtan János.</p>
               <p>- Azt az egyet értettük, mert azt elég tisztán mondta. Így szólott németül:
                  „Matthias... mein Leben.” És ekkor vesztette el eszméletét megint.</p>
               <p>János némán nézte az üres márványtáblát jó darabig. Aztán sírva törtek elé a
                  szavak belőle:</p>
               <p>- Nem én voltam utolsó gondolata, hanem ő... Őt jobban szerette... Mindig ő!...
                  Mindig csak ő!</p>
               <p>Ekkor már ott zokogott az öreg apáca vállán.</p>
               
            </div>
            <div type="chapter">
               <head>III.</head>
               <p>A királyt olyan pompával temették el Székesfehérvárott, amely méltó volt rangjához
                  és életéhez. Hosszú és fárasztó szertartással. János a pápai nuncius jobbján
                  lépdegélt a menetben. Alig is tudta, mi történik körülötte. Gondolatai anyja körül
                  kalandoztak apja koporsója mögött. Újra és újra megcsodálta a különös asszonyt,
                  akire olykor olyan pillantással nézett vissza, mintha idegent szemlélne. Ez az
                  asszony egyetlen érzésért küldetett a földre: hogy Mátyást szeresse. Szerelme
                  tökéletes volt, minden földi mértéket túlhaladó. Élete igazában akkor kezdődött,
                  mikor a magyar királyt legelőször meglátta. S mikor a király meghalt, olyan
                  természetesen lobbant el az ő élete is, mint a mécskanócé, amelynek nincs több
                  olaja. A teljesen árván maradt királyfi embertelenül szenvedett és fájdalmát nem
                  oszthatta meg senkivel. Anyjáról az udvarnál sohasem beszéltek, évek során valami
                  hallgatólagos megállapodás alakult ki a trón környezetében. A kolostorba vonult
                  Borbálát, a fátyolt öltött királyi szeretőt emlegetni annyi lett volna, mint a
                  szót a herceg törvénytelen származására terelni. Most is nyilván mindenki tudta a
                  fehérvári székesegyházban, hogy János anyja meghalt. De senki neki említést erről
                  nem tett. „Szegény János”, - hallotta olykor háta mögött suttogni, s ilyenkor
                  szívét hálás fájdalom lepte el. Aki azonban kezét megfogta volna, hogy
                  vigasztalja, olyan nem akadt. És ő a nagy szertartás alatt arra gondolt magában,
                  hogy nincs kegyetlenebb világ, mint egy fejedelmi udvar; nincs szívtelenebb sors,
                  mint egy trón osztályosának lenni.</p>
               <p>A nagy temetés véget ért. Az udvar visszatért Székesfehérvárról Budára. Nem volt
                  nagyobb vágya, mint hogy magára maradhasson és pihentesse lelkét, amely ekkora
                  megpróbáltatásokat már nem tudott elviselni. De mintha csak szándékosan akarták
                  volna kínozni, Bakacs kancellár és Dóczi kincstartó rögtön a temetés után
                  felkeresték és közölték vele, hogy a dolgok vezetésében tevékenyebb részt kell
                  vennie, rengeteg a munka és a felelősség, ők nem bírják egyedül. János még
                  lesujtott tehetetlenségében is felcsillant erre, a két főpap szavaiban az
                  ijesztgető mendemondák cáfolatát látta. Nagy erőfeszítéssel munkára kényszerítette
                  magát. Késznek nyilatkozott dolgozni, bármit kívánnak tőle. A számadások, az
                  udvartartás, a palota belső ügyeinek felelősségét hárították rá. S ez már első nap
                  teméntelen tennivalót hozott neki, főként hitelezőkkel való alkudozásokat. A
                  királyi kincstár rengeteg aranytárgyat, ezüsttárgyat, drágakövet, ékességet tudott
                  felmutatni, de készpénzt úgyszólván semmit, Mátyás mint Európa legtékozlóbb
                  fejedelme halt meg, s e pazar híren kívül üres pénztárt hagyott hátra fiának.
                  Firenzei kereskedők nem kevesebb, mint huszonhatezer aranyat követeltek tőle drága
                  szövetekért. Ezeket már Bécsben hozzáküldte Beatrix, de ő nem tudott fizetni. A
                  kalmárok szívósan nyaggatták tovább a rengeteg pénzért. De ez csak egyetlen tétel
                  volt a sok egyéb gond között. Előszobájában nem fértek az emberek, jócskán szorult
                  belőlük álldogáló a folyosóra is. Volt ott könyvtári másoló és miniátor, királyi
                  kancellista, kincstartósági tisztviselő, porkoláb, a várőrség zsoldjáért sopánkodó
                  udvarbíró, udvarnoki kapitány, apród úrfi, konyhai diszpenzátor, rutén testőr,
                  fegyvertáros, udvari lovász, pince-sáfár, solymász, szíjgyártó és egyéb királyi
                  pénzen élő udvari emberek végeláthatatlan serege. És mind csak egyet kért: pénzt.
                  János a kincstárnokhoz küldte őket, az visszaküldte őket. És már számot vetett
                  azzal a gyanúval is, hogy Dócziék ilyen felette ravasz módon akarják őt
                  népszerűtlenné tenni az udvarnép előtt. De a gyanút ijedten elvetette, mert ha
                  hisz neki, akkor utána is kell járnia, ami nyomorult lelkiállapotában gyötrelmes
                  fáradozással és felelősséggel sujtotta volna.</p>
               <p>És mégis hiába szerette volna a nagyobb felelősség most annyira kínzó tereit
                  csökkenteni, helyzete egyszerre odafordult, hogy gondjai százszorosak lettek. Már
                  az első naptól kezdve özönlöttek hozzá hívei, akiket levelekkel hívott magához,
                  meg sem gondolva, mi fog ebből következni. Ő puszta seregszemlére gondolt csupán,
                  amelynek látása a helyzet szilárdságának örömét adja neki. De ezek nem elégedtek
                  meg azzal, hogy jelenlétök megörvendeztesse a királyfit, hanem szélesen
                  terjengősen politizálni kezdtek és elvárták, hogy megbeszéléseikben a leendő
                  király mennél buzgóbban részt vegyen. Az elsők között jött a két prépost, Móré
                  Fülöp és Móré János. Jött a kőszegi várnagy, Batthyány Boldizsár. A két Czobor,
                  Imre és Márton. Czeczei Kis Máté, a liptai főispán. Az Enyingi Törökök, Ambrus és
                  Imre. Folyton sarkában volt a budai várnagy, Ráskai Balázs. De a legfontosabb volt
                  az érkezettek között Mátyás nevezetes hadvezére, Székely Jakab, másodízű
                  unokatestvére, a sebhelyekkel teli medvehangú katona, akinek vaskos léptei alatt
                  még a pádimentom is nagyobbat reccsent. Ezek külön-külön is, együtt is, folyton a
                  herceggel akartak tárgyalni, félretolták a kihallgatásra várakozó várnépet,
                  mindegyik öt percre jelentkezett, hogy röviden valami fontosat közöljön és
                  félóráig maradt.</p>
               <p>Végnélküli vitáik elviselhetetlenek lettek volna, ha állandóan a biztonság örömét
                  nem nyujtják a gyötrött fiatalembernek. Mert egyrészt valamennyien megújították
                  hűségesküjöket, némelyik nem is palástolva mélységes megindultságát, részint mikor
                  számba vették pártjuk erejét, zabolátlan bizodalmuk nem ismert határokat. Főként
                  az ország negyven fontos váráról beszéltek, s a messzi vidékekről érkezettek
                  tanuságtétele szerint ezeknek szénája tökéletesen rendben volt. A solymosi és
                  lippai várban Haraszti Ferenc parancsolt, Tatán Csicseri Orosz Mihály, Komáromban
                  Borszvai Péter, mind a hárman fontos vidékek katonai kulcsait tartván kezökben. A
                  szlavón várak hálózata felett Bajnai Both András volt az úr, messzi Sziléziában
                  Tomori István, a troppaui kapitány. Egytől-egyig János felesküdött és kétségtelen
                  hűségű emberei. Az is kétségtelennek látszott, hogy a köznemesség szilárdan helyt
                  áll a belőle származott Corvin-vér mellett. Síma és nyugodt volt a jövő képe,
                  Milánóból megjött Lodovico herceg levele, amely melegen üdvözölte a leendő
                  királyt, Bianca hercegnő férjét. Közben az érkező hívek száma szünet nélkül
                  szaporodott. Úgy szólván nem mult el egyetlen óra, hogy új nemes úr jelentkezését
                  ne ujságolta volna a királyfi személyes kancelláriája.</p>
               <p>A jelentkezők között legérdekesebb volt az, aki nem személyesen jött, hanem
                  levelet írt, mert személyesen börtönéből nem jöhetett: Váradi Péter, a fogoly
                  kalocsai érsek. Hosszú levélben fordult a királyfihoz, régi kedvencéhez. Esdekelve
                  kérte vissza szabadságát, joggal hivatkozva arra a rendületlen hűségre, amellyel -
                  Beatrix ármányaival szembeszállva - a királyfi iránt már ennek gyermekéveiben
                  viseltetett. „Önmagaddal teszel jót, ha fogságomból kiszabadítasz”, - írta a
                  levélben. És figyelmeztette, hogy óvakodjék a kétszínű, hamis tanácsadóktól, akik
                  kétféleképpen beszélnek. A megszólítás ez volt: „A magyarok és csehek hercegéhez,
                  az atyai trón örököséhez”.</p>
               <p>Jánost ez a levél rendkívül felizgatta. Már a megszólítástól boldog szívdobogást
                  kapott, balzsam volt ez sajgó lelkére. Ime, ez a főpap, az ország hosszú időn át
                  volt főkancellárja és királyi személynöke. Európában kétségkívül legeszesebb
                  államférfi, nem hasogatja kicsinyesen a szőrszálat, hanem trónörökösnek nevezi
                  őt. Ez a hű magyar nem okoskodik, nem vitatkozik, hanem imádott urát urának
                  ismeri. János azonnal elhatározta, hogy kiereszti Pál érseket.</p>
               <p>- Ládd-i, Jakab, - mondta Darányinak, - szokás-mondás, hogy az hála nem alkalmatos
                  királyoknak. Imé megmutatándom én: máskint vagyon ez. Lovagi hála lészen
                  sarkalata én országlásomnak.</p>
               <p>- Érseköt kieriszted? - ujjongott Darányi.</p>
               <p>- Azt ki.</p>
               <p>Nemesnek, gavallérnak érezte magát, s ez annyira meghatotta, hogy könnyezni
                  szeretett volna. Híveinek nyomban megmutatta a nevezetes levelet. Azok
                  nagyobbrészt zajosan az érsek mellett foglaltuk állást, lévén törzsökös baloldali
                  magyarok, akiknek szinte többet jelentett, hogy Beatrix ellensége mellett
                  tüntetnek, semmint leendő királyuk híve mellett. Akadtak hangok ellene is, mint
                  például Ráskai Balázsé, de ennek okát nyilván valami régi személyes udvari
                  ellentétben kellett keresni, semmint a politikában. És a túlnyomó többség tüzesen
                  helyeselte az érsek kibocsátását. János azonnal az országtanács elé vitte a
                  dolgot, elkészülve arra, hogy Beatrix szenvedélyesen tiltakozni fog. Félt is a
                  királyné indulatától, de most már nem vonulhatott vissza az üggyel. Híveit, akiket
                  ő lovalt fel, most már nem tudta volna lecsendesíteni.</p>
               <p>A tanácsban János bejelentése csakugyan vihart keltett. Sokkal nagyobbat, mint
                  előre képzelte volna. Mikor halkan, akadozva előadta, hogy a fogoly érseket
                  szabadon óhajtaná bocsáttatni, Beatrix felsikoltott. Pulykavörös lett, teljes
                  erejéből az asztalra csapott és magán kívül kiabálni kezdett:</p>
               <p>- Ez az ember megőrült! Legnagyobb ellenségemnek akar megkegyelmezni! Amíg élek,
                  ebből nem lesz semmi. Nem kegyelmezek, inkább meghalok!</p>
               <p>Filipecz kancellár azonban megőrizte nyugalmát. Úgy ahogy lecsendesítette a
                  tomboló királynét és átvette a szót.</p>
               <p>- Amit óhajtasz, herceg, az képtelenség. A király meghalt, de akarata még él. Majd
                  az új király kegyelmet adhat, ha akar.</p>
               <p>Bakacs Tamás megvető arckifejezéssel rázta a fejét:</p>
               <p>- Soha. Amíg én itt ülök, ebből nem lesz semmi.</p>
               <p>És Dóczi Orbán, a kincstárnok, egyszerűen a levegőbe legyintett:</p>
               <p>- Azt indítványozom, hogy ezt a képtelen gondolatot ne is tárgyaljuk.</p>
               <p>János megrettent ekkora ellenállás láttán. Erre nem számított. Sápadtan mentegetni
                  kezdte magát.</p>
               <p>- Urak, én lovag vagyok. Péter érsektől soha mást, mint odaadó hűséget, jóságot és
                  ragaszkodást nem tapasztaltam. Régi sebeket nem szeretnék felszaggatni, de
                  azokban a szomorú években, mikor a királyné őfelsége még nem mutatott ilyen
                  megbecsülhetetlen szeretetet irántam, mint most, Péter érsek testtel-lélekkel
                  védte az én gyermeki sorsomat. Ha én most az ő sorsát ide nem hoztam volna,
                  hitvány hálátlan lennék. Ezt ne kívánjátok tőlem, annál kevésbé, mert...</p>
               <p>Nem folytathatta, Beatrix megint kitört, mint a fúria. Hangja élesen rikácsolóvá
                  lett, szitkozódott, dühöngött, haragjában sírva fakadt, s mint mindig, mikor
                  szenvedélye elragadta, a latinból átcsapott az olaszba, hogy még ömlőbben, még
                  teljesebben átkozódhassék. Végül felpattant és ezt kiáltotta János felé
                  fordulva:</p>
               <p>- Akármit határoztok, az nélkülem érvénytelen. Pukkadjatok meg.</p>
               <p>Megfordult és viharosan kirohant. Az ajtó csak úgy durrant, amint becsapta maga
                  után. Dóczi ingerülten szólt Jánosra:</p>
               <p>- Herceg úr, nagy meggondolatlanságot tettél. Helyzetedben óvnod kellene a
                  királyné jóindulatát. Most felbőszítetted. Ezt az érsek nem éri meg.</p>
               <p>- De nem ám! - szólt zordul Bakacs, - útálatos ember.</p>
               <p>János érezte, hogy most nem hallgathat. De legalább kérlelőre fogta a hangot.</p>
               <p>- Ne beszélj így a távollévőről, Tamás püspök, nem védheti magát. És nem is lehet
                  útálatos ember az, akivel atyám annyi esztendeig együtt tudott dolgozni. Hiszen
                  atyám az érsekséget el sem vette tőle. Rangját meghagyta. Csak attól tartott, hogy
                  fecsegni fog. A királyné nincs itt, megmondhatjuk: mindnyájan jól tudjuk, mi az,
                  amit elfecseghetett volna. A királyné hűtlen szökési tervét Ulászlóhoz...</p>
               <p>Filipecz merev arccal szólt közbe, püspökgyűrűs kezét felemelve:</p>
               <p>- Ne beszélj így a távollévőről, herceg úr, nem védheti magát.</p>
               <p>János elpirult és elnémult. Hölgy iránt való lovagiatlansággal vádolták. De
                  lenyelte, mert papi ember ült vele szemközt és az országnak most első méltósága.
                  Csak ennyit mondott a kancellárra tekintve, fájdalmasan:</p>
               <p>- Nem vagy felesküdött hívem, Filipecz?</p>
               <p>- Az vagyok. És érdekedben beszélek. Hagyjuk ezt a Váradi-ügyet, hidd el,
                  halvaszületett gondolat. Térjünk át komolyabb dolgokra.</p>
               <p>Bakacs Tamás nem is várta meg János válaszát. Már darálni kezdte a tárgysor
                  következő pontját. Az érsek dolgáról többet nem beszéltek. De mikor az ülésnek
                  vége lett, termeiben már ott vártak fontosabb hívei. Az eredményt akarták tudni:
                  János tehetetlenül, vállvonogatva beszámolt nekik, a maga meghunyászkodó szerepét
                  kissé szépítve. Az urak zajosan háborogni kezdtek. Egyszerre kiabáltak
                  valamennyien, s ő sem tudott rendet teremteni köztük. Mikor aztán kikiabálták első
                  felháborodásukat, nyugodtabban tanácskoztak. Voltak, akik úgy vélték, hogy az
                  érseket egyszerűen ki kell ereszteni, hiszen a visegrádi vár hatalmokban van.
                  Akkor aztán lássuk, hogy mi lesz. Viszont voltak, akik mérsékletet ajánlottak.
                  Szerintök az ügyet újra és újra az országtanács elé kellett vinni és a három
                  főpapot megtörni. De akadt egy hang, amely ügyes ötlettel szolgált: beszélni kell
                  a nunciussal. A pápa már rég szorgalmazza az érsek kiszabadítását, lépjen most
                  közbe teljes tekintélyével.</p>
               <p>Ez a gondolat mindenkinek tetszett. A zűrzavaros kiáltozást az egyetértés öröme
                  váltotta fel. S a tanácskozáshoz érdekes új ember csatlakozott: maga, az érsek
                  fivére, Váradi Máté, akit közönségesen csak Érsek Máténak neveztek országszerte. Ő
                  élőszóval is megismételte az érsek esdeklését, aztán izgalmas hírt jelentett be:
                  magával hozta Visegrádról a szent koronát. Ujjongó izgalom támadt erre. Mind
                  felugráltak, maga János is. Úgy, ahogy voltak, lesiettek a várudvarra, két
                  lépcsőfokot is ugrálva egyszerre. Kardjaik nagy zenebonával csörögtek a
                  márványfokokon. Az udvaron ott állott Érsek Máté málhája, jókora fegyveres csapat
                  vette körül.</p>
               <p>- Kivesszük, megnézzük! - kiáltotta valaki, s a többi mohón utána zsivajgott.</p>
               <p>De János fejét rázta. Nem szabad hozzányúlni.</p>
               <p>Ott a ládán pecsétek, azoknak közvetlenül kell megvárniok a koronázást. Ő maga már
                  látta a koronát, apja mutatta meg neki valaha a kincstárban, a koronaőrök
                  jelenlétében kinyittatta a ládát. A málhát tehát most kibontották, s a vasládát
                  János a kincstárba vitette. Testőrök fedezték a szent tárgy menetét, János
                  személyesen kísérte. Megérkezett sötétzöld reverendájában Dóczi Orbán is, akiért
                  küldtek közben, vele két kincstári ember és fáklyás szolgált. Hozta a kulcsokat.
                  Néma volt és komor. János embereinek jelenléte ellen kurtán és nyersen óvást
                  emelt. Azok máskülönben lázadoztak és veszekedtek volna az örök főpapi túlkapás
                  ellen, de most a vasláda mélyén rejlő csodálatos tárgy valóságos babonás áhítattal
                  töltötte el őket. Szótlanul elmaradoztak. János és Dóczi kinyitották a kincstár
                  bonyolult lakatjait, a legények meggyujtották a fáklyákat. Bementek a híres
                  kincstárba. János gyönyörködve pillantott körül az ékköves aranykelyhek,
                  ezüstrudak, drágaköveket tartalmazó ládák hallatlan gazdagságán. Mind az övé volt
                  ez már, az ország leggazdagabb emberének tarthatta magát.</p>
               <p>- Ide! Szólt kurtán Dóczi a fegyvereseknek, egy sarokra mutatva.</p>
               <p>János megrezzent. Úgy érezte, hogy neki kellett volna rendelkeznie, de elkésett
                  vele. S mint mindig, most is azzal a gondolattal nyugtatta meg magát, hogy a
                  koronázás után minden másként lesz. A vasládát elhelyezték, a kincstár lakatait
                  lezárták. A kincstáros püspök minden jel szerint harapós kedvében volt. Kurtán
                  köszöntötte a királyfit és ment tovább dolgára.</p>
               <p>A királyfi pedig még aznap beszélt a nunciussal, Angelus ortei püspökkel. Az olasz
                  főpap kitörő örömmel fogadta a királyfi hajlandóságát. Hosszasan
                  meghányták-vetették a dolgot. A pápai követ is úgy vélekedett, hogy az
                  országtanácsnak nem szabad békét hagyni. Ki kell fárasztani szívós, de gyors
                  munkával Beatrixot is, a főpapokat is.</p>
               <p>- De mennyiben számíthatok segítségedre, eminenciás úr?</p>
               <p>A főpap arcán finom és ravasz mosoly jelent meg.</p>
               <p>- Megmondom, herceg úr. Én óvakodnám attól, hogy egyházi átokkal fenyegessem meg a
                  magyar országtanácsot, mert erre a szentatyától felhatalmazásom nincsen. Idő híján
                  ezt Rómából nem is kérhetem. De ha a jó ügy érdekében nem riadsz vissza a kegyes
                  hazugságtól és azt állítod, hogy megfenyegettelek, akkor... nem foglak megcáfolni.
                  Csak arra kérlek, hogy ezt a fegyvert csupán a legvégső esetben alkalmazd. Ha
                  okvetlen szükség van rá.</p>
               <p>- Attól tartok, - felelte János, - hogy hamarosan okvetlen szükség lesz rá.</p>
               <p>S a következő országtanácsi ülésen megint előhozta a dolgot. Ahogy a Váradi érsek
                  nevét kiejtette, Beatrix összecsapta a kezét.</p>
               <p>- Ezt én nem értem, János herceg. Hát még nem értetted meg, hogy ez ki van
                  zárva?</p>
               <p>Most nem tombolt és nem átkozódott. Olyan benyomást tett, mint akinek minderre
                  nincs szüksége, mert valamilyen okból biztos a dolgában. János úgyszólván
                  esdeklően fordult feléje.</p>
               <p>- Királyné, hidd el nekem, hogy nem tehetek másként. Még ha megfeledkezném is
                  arról a háláról, amellyel az érseknek egész életemen át tartozom, ami már magában
                  véve lehetetlen, akkor sem tudnék ellenállni várkapitányaimnak és a nemes uraknak.
                  A helyzet az, hogy az egész ország követeli az érsek szabadságát. Igérem, hogy
                  Péter meg fog téged alázatosan követni. Bocsáss meg neki.</p>
               <p>Beatrix álmélkodó arcot vágott.</p>
               <p>- Én? Már rég megbocsátottam. Ha nem tudnád, a boldogult király az én unszolásomra
                  adta vissza Péter öccsének, Érsek Máténak, elkobzott birtokait. Ha nem hiszed,
                  kérdezd meg a jelenlévő urakat, ők tudják.</p>
               <p>- Elhiszem, királyné, - felelt ő udvariasan, - neked tanuk nem kellenek. De ha
                  megbocsátottál neki, miért ellenzed szabadulását?</p>
               <p>- Az ország érdekében. Az ügyek élén most hálistennek, nagyszerű emberek állanak,
                  akik neked is csak javadat akarják. Mihelyt Váradi kiszabadul, azonnal elkezdődnek
                  az udvari ármányok. Ő már ilyen ember. Nem, nem, csak maradjon ő Visegrádon.
                  Hallom, kényelmesen megvan ott. Még rangján sem esik csorba, kalocsai érsek ma
                  is, papokat az ő nevében szentelnek. Legyen boldog, hogy Mátyás meg nem ölette.
                  Egyszóval tégy le esztelen szándékodról, kedves fiam. Ebből nem lesz semmi. Van
                  még valami más tárgy, Filipecz kancellár?</p>
               <p>János még egy gyenge hozzászólással próbálkozott:</p>
               <p>- Jól van, hagyjuk. De a következő ülésen megint előhozom, azt megmondom
                  előre.</p>
               <p>Nem igen törődtek bejelentésével. Az ügy megint lekerült a napirendről. De csak az
                  országtanács napirendjéről. Az udvarnál egyre többen és egyre hangosabban
                  beszéltek róla. János hívei most már külön összejöveteleket tartottak, amelyeken
                  főleg a Váradi Péter dolgát tárgyalták. A leghevesebb volt köztük Székely Jakab, a
                  hadfi.</p>
               <p>- Ezer lovasnak élén köll béhozni. Ha ez a beste morva Filipecz csak mukkan is,
                  hajrá.</p>
               <p>- Úgy a, - szólt egy fésűs hajú, varkocsos öreg köznemes, - de hun van az ezer
                  ló?</p>
               <p>- Jól mondod, - kiáltott Székely, - hun az fegyveres, nem ezer, ha igenis
                  húszezer? Toborozni, de mingyán! Mi hercegünk nyúljon az pízes acskóba. Mer hogy
                  ez dolog dulakodásra kerül, meghigyjétek.</p>
               <p>- Jakab, Jakab, - szólt rá János szemrehányóan, - belső háborút nem átallanál?
                  Korvin kezdje úgy, hogy nosza magyar, fogd a magyar torkát?</p>
               <p>- Eh, eb ura fakó. Mindig az mondó vótam, hogy ki okoskodik, kard az hasába, oszt
                  gyerünk.</p>
               <p>- Csakhogy batkánk sincs, Jakab.</p>
               <p>- Akkor az királ dóga, hogy szerezzen ide batkát. Hunnen, nem az rendek
                  gondja.</p>
               <p>Sokaknak tetszett ez a katonás beszéd. Ez is, az is mondogatta, hogy minden
                  eshetőségre komolyan fel kell készülni. Seregre van szükség. De János csak fejét
                  ingatta. Bár jó katonának tudta magát, a seregszerzés most merőben ellenkezett
                  mindazzal, ami leendő uralmáról elképzelt. Kálmán király példájáról álmodott, vagy
                  még inkább a IV. Béláéról. Szükség esetén vitéz akart lenni, de inkább igazságos,
                  szelíd és bölcs, aki országlását jóságra és szeretetre alapítja. És homályosan az
                  az ösztön is visszahökkentette a fegyveres felkeléstől, hogy ha verekedés árán jut
                  a trónra, ez a fattyú győzelmét jelenti és nem a királyfiét. Csillapította tehát a
                  vitézkedőket és megígérte nekik, hogy az érsek ügyét okvetlenül nyélbe üti. És
                  olyan fogadkozva ígérte meg, hogy ha csak csúf szégyenben nem akart maradni, most
                  már nem folyamodhatott a visszavonulás hídjához.</p>
               <p>Az udvar élete most már olyan feszült lett, mint a nyári vihar előtti tikkadt és
                  ideges forróság. A folyosókon olyan mendemondák settenkedtek, amelyeket nyugodtabb
                  időkben hagymázas rémlátásnak mondott volna akárki, de ebben a fejetlen és
                  bizonytalan összevisszaságban a legvadabb dolgokat is ámulva és szörnyűködve adták
                  tovább az emberek. Darányi Jakab, maga is hiszékeny és ijedős ember, annak örve
                  alatt, hogy csak kuriózumként sorol fel egyetmást, mindennap újabb bokrétával
                  szolgált az udvar pletykáiból. Azt rebesgették, hogy Mátyás nem természetes
                  halállal halt meg. Megetette „valaki” mérgezett fügével, aki meg akarta előzni,
                  hogy Jánost törvényes utóddá választassa. Aztán azt sugdosták, hogy Beatrix
                  feleségül megy Ulászló cseh királyhoz és megválasztatja magyar királynak. De
                  ugyanúgy mondták azt is, hogy feleségül megy az özvegy Miksa főherceghez és az
                  lesz a király, és ugyanúgy mondták, hogy Ulászló kijárja Bianca hercegnő
                  házasságának érvénytelenítését, aztán elveszi, és ugyanúgy mondták, hogy nem
                  Ulászló veszi el, hanem Miksa. Jánost végül annyira bosszantotta ez a sok
                  fecsegés, hogy minden pletyka elmondásától Darányit és kancellárja minden emberét
                  szigorúan eltiltotta.</p>
               <p>A kalocsai érsek ügye közben az udvar legfontosabb ügyévé dagadt. A főurak között
                  is fölborult az egység. János boldog meglepetésére mindhárom nagybátyja az érsek
                  mellé állott. A három Geréb-fivér nyiltan szembeszállott Filipeczcel, Dóczival és
                  Bakacscsal, a három kemény főpappal, noha eddig mindenben teljesen egyetértettek.
                  A nuncius is megunta a sok huzavonát és színt vallott: egyre határozottabban
                  követelte a fogoly érsek szabadságát, bár az egyházi átok fegyverét még későbbre
                  tartogatta. A kormánytanács üléseinek napirendjéről már nem lehetett
                  kézlegyintéssel száműzni a kérdést. Órák hosszat veszekedtek rajta. A főpapok
                  fáradhatatlan vitákkal és szívóssággal, Beatrix kiszámíthatatlanul változó
                  fegyverekkel: hol könyörgésre fogta a dolgot és könnyezve kérte Jánost, hogy ne
                  engedje megalázni, hol pedig féktelen jeleneteket csinált, tombolt, átkozódott és
                  haját tépte. János új örömmel ismerkedett meg: a dolgok ilyen fejlődését a maga
                  ügyes diplomáciájának tekintette. Már látta magát, mint az udvarához küldött
                  követekkel tárgyaló királyt, akinek eszén nem lehet túljárni. Híveinek szerényen,
                  de öntudatosan dicsekedett a sikerrel, amely további küzdésre ösztönözte, és
                  most már csodálkozva örvendezett azon, hogy íme mégis csak tud erélyes és
                  határozott lenni, ha arra kerül a sor. Sőt noha eddig maga ellenezte legjobban
                  saját haderő toborzását, most nemcsak belement a gondolatba, hanem ő nézett
                  legbuzgóbban utána, hol kaphatna készpénzkölcsönt.</p>
               <p>Legelsőnek Maffeót szemelte ki, a milánói követet. Magához kérette és megismételte
                  egyszer már előadott kérését, de most sürgetőbben. Maffeo rendkívül előzékenyen
                  tudott határozatlan választ adni. Biztatást bőven adott, kézzelfoghatót semmit.
                  Nyugodtan magyarázta, hogy most már csak hetek hiányzanak a királyválasztásig,
                  tehát a jelek szerint sem a Habsburgok, sem a törökök nem akarnak visszaélni az
                  interregnum zavart idejével. János gyanította, hogy innen aligha számíthat anyagi
                  segítségre. De annyira beleélte magát a sereggyüjtés eszméjének lendületébe, hogy
                  minden anyagi alap nélkül kiadta a sorozási parancsot. Székely Jakab és Kis Máté
                  mohón munkának láttak, ő pedig tovább hajszolta a kölcsönt. Naponta kapta a
                  jelentéseket a zászló alá tóduló zsoldosokról, de pénzt nem tudott szerezni. Végül
                  szorult helyzetében jószágaiból adományozgatott, a királyi mozdulat pazar
                  örömével, olyan uraknak, akik kapzsi módon kaptak a donáción, de záloglevelet is
                  vettek tőle, s így jó kamatra ki is helyezték pénzöket, ingyen uradalmakhoz is
                  jutottak. Elsősorban Székely Jakab maga, aki nemcsak kardját, de köztudomás
                  szerint pénzét is rendkívüli ügyességgel forgatta.</p>
               <p>János arcrándulás nélkül szórta a földet, mihelyt a könnyű pénzcsinálás ilyen
                  módjára rávették. Hogy voltaképpen megzsarolták szorult helyzetében, arra a
                  roppant vagyonú nábob mosolyával legyintett. És elmondatta magának ügyvédjével
                  vagyona összes tételeit. Övé volt a budai királyi palota minden berendezésével és
                  minden kincseivel. A hunyadi uradalom négy várost és százötven falut jelentett,
                  Munkács három várost és harminc falut, Debrecen két várost és húsz falut, Túróc
                  három várost és hét falut, Békés két várost és nyolcvan falut, az aradi uradalom
                  három várost és száz falut, a siklósi hetven falut, a valkói nyolcvan falut. Övé
                  volt a bajmóci uradalom, az egész Vágvölgye, a trencséni birtok, a besztercebányai
                  rézbányák, a zólyomi falvak, a nagysárosi uradalom, a sztropkói uradalom, az
                  epeserji vám minden jövedelme, a marcali uradalom, a kőszegi, a babocsai, a
                  solymosi, a hódmezővásárhelyi, a szerémségi, a kalniki horvát hegyvidék húsz
                  faluval, a belovári birtok, a zagorjai birtok, a trakostyáni tizenhét faluval, a
                  varasdi magával Varasd városával, a Frangepánok által annyira vágyott Zengg, a
                  krbavai grófság, a novi uradalom, a dalmát birtok, a soltmegyei, a hevesi, a
                  pesti, a szabolcsi, a baranyai, a mezőtúri, az óriás kiterjedésű halasi, a
                  küküllőmegyei, a tordai, a dobokai. Aztán ehhez a várak: Pozsony, Komárom, Tata,
                  Krupa, Ripács, Császárvár, Medvevár, Nagykemlek, Gorján, Likava, Sztrecsén,
                  Munkács, Solymos, Lippa, Marót, Varasd, Bela, a zagorjai grófság tíz vára,
                  Sztenicsnák, Sztarigrád, s az apróbb erődítések hosszú sora. Csak a budavári
                  berendezési tárgyak és a kincstár értékét négyszázezer aranyra becsülték. De az
                  övé volt a többi vár berendezése is az utolsó szegig. Hogy ebből a szédítő
                  gazdagságból kiszakít egy-két falut, az az erdő lombjának egy levelét jelentette.
                  Annyit, mintha a polgárember rézpénzt dob a kántáló koldusnak. Május elsején, két
                  héttel az országgyűlés előtt, Székely Jakab jelentette neki, hogy tízezer
                  emberből álló hadserege van. És szilajul unszolta, hogy ne kérdezzen senkit, hanem
                  Váradi Pétert egyszerűen, saját felelősségére eressze ki.</p>
               <p>Nem, fejét rázta, nem akarta. Rettegett a törvénytelenségtől. Mindenáron az
                  országtanácsban akarta keresztülhajszolni a dolgot. Ott pedig az ellenállás
                  szívóssága nem csökkent. Egy álló héten keresztül vitatkoztak még. Most már az
                  egész udvarban alig akadt ember, aki valahogyan részt ne vett volna a
                  Váradi-ügyben. Két héttel a királyválasztás előtt az országtanács alig beszélt
                  másról, mint az érsekről. Jánost három oldalról nyomta a helyzet: a nuncius felől,
                  az országtanács felől és hadereje felől. Érezte, hogy most már ellenállhatatlanul
                  tolják az események. Május nyolcadikán elszánta magát: megtette azt a lépést,
                  amelyet hívei eszeltek ki. Katonái egy kisebb csapatával Budára kísértette az
                  érseket azzal, hogy továbbra is fogoly marad, de Budán.</p>
               <p>Még aznap maga elé kísértette. Váradi Péternek a hatévi fogság nem ártott semmi.
                  Arca barnapiros volt, szakálla ápolt, tartása negyven éves korához illően
                  fiatalos. Mert még csak harmincnégy éves volt, mikor a király tüneményes
                  pályafutása magasán börtönre kárhoztatta. Erőteljes, döngő léptekkel állott a
                  királyfi elé, letérdelt előtte és kezet csókolt.</p>
               <p>- Isten hozott, Péter, - mondta meghatottan János és felemelte.</p>
               <p>Egymás szemébe néztek és a következő pillanatban már megölelték egymást.</p>
               <p>- Én ezt meg nem hálálhatom, Isten megfizet majd helyembe, eleget imádtam hozzá
                  hat éveken által felségedér.</p>
               <p>- Nono, Péter, király még nem vagyok.</p>
               <p>- Nékem az biza. De haddsza nézzelek, megemberködtél, magyarok csillaga, te.</p>
               <p>És forgatta, mint a nagy útról megtért suttyó fiút szokás. Gyönyörködött benne,
                  orcáján sugárzott az őszinte imádat. S aztán rögtön így szólt:</p>
               <p>- Édesanyádot Isten hogy magához vevé, értöttem. Ha valaki tudója ez fájdalomnak,
                  én osztán ugyan. Szent vót, léleknek csudája. Kirül szólni csak levett süveggel
                  való. No ne ríjj, gyöngyöm, herceg, valaha nékem kis Jankóm, ne ríjj, királ nem
                  rí, eszedben vegyed.</p>
               <p>János elolvadottan, jólesően sírt. Kisfiú módján szepegte:</p>
               <p>- Első szólasz így hozzám, Péter. Nincs az égvilágon egyetlen valakim is.</p>
               <p>Aztán megtörölte szemét. Leültek beszélgetni. Rengeteg beszélni valójuk volt.
                  Jánosnak el kellett mondania Mátyás halálának részleteit. Mindent, ami azóta
                  történt, az udvar mendemondáit, az országtanács üléseit, seregét, híveinek
                  vitáit. Akkor aztán az érsek kezdett el beszélni. János elámult, hogy miket tud.
                  Olyan részleteit az udvari életnek, amelyekről neki, ittélőnek, nem volt fogalma
                  sem. Péter érsek végigvette ujjain az országvezetés főszereplőit, Filipeczen
                  kezdte, aki most az ő kancellári helyén ült. Kifejtette, hogy Filipecz, ha Ulászló
                  és János között kell választani, kétségtelenül csak Ulászló mellé állhat. Mert
                  kétszínű és jellemtelen ember, de morva hazafiságát nem lehet kétségbevonni.
                  Ésszerű érdeke, hogy a vallási harcok által széttépett Morvaországnak az erős cseh
                  királyságban kapjon történelmi támaszt, míg, ha János mellé áll, akkor Morvaország
                  csak elnyomott magyar tartomány lehet és felőrlődik két királynak a cseh királyi
                  címért folytatott versengésében. Nagylucsei Dóczi Orbán nem lehet igaz híve
                  Jánosnak, mert roppant gőgös ember, aki lelke mélyén a még gőgösebb és még
                  erőszakosabb Mátyástól szenvedett számtalan sérelem emlékét hordja. Bakacs Tamás
                  nem lehet szívből a János pártján, mert szertelenül nagyravágyó, és habozás nélkül
                  odaáll, ahol a kancellárságot, vagy a bíborosi kalapot igérik neki. Szapolyai sem
                  lehet igazi híve, mert szertelen pénzvágyában csak a lublói és podolini
                  uradalmakra vágyik, amelyek most lengyel kézen vannak, s amelyeket csak a lengyel
                  király fia, Ulászló tud neki visszaszerezni. Legfőképpen pedig Beatrix nem lehet
                  híve, a legnagyobb ellenség, valamennyi közt a legképmutatóbb és
                  legveszedelmesebb, mert hogy hatalmáról ilyen könnyen lemondjon és a háttérbe
                  vonuljon, az teljesen ki van zárva.</p>
               <p>- Ne kínozz, - mondta János, miután megdöbbenve hallgatta végig, - iszen ha így
                  vagyon, dogom veszendő. Ne vóna hívem egy is?</p>
               <p>- Ezer meg ezer, azomba nem jó helyen kerested. Köznemesség, uram, országi
                  magyaroknak nevetlen nagy sokaságok, az tiéd. Koronát az teéndi fejedbe, nem más,
                  bizony mondom.</p>
               <p>János azonban még mindig elhülve csóválta a fejét. Most ijedt meg először. Mert
                  apjától öröklött tisztelettel becsülte ennek a tiszta embernek éles eszét. S ilyen
                  világosan még senkisem állította eléje a hatalmas nagyokat. Viszont még mindig
                  görcsösen ragaszkodott ahhoz a hitéhez, hogy ezek az ő emberei. Hiszen, ha ilyen
                  emberek esküjének sem hihet, akkor lehetetlen élni. Az érsek látta meghökkenését
                  és vívódását. Mindjárt vigasztalni és biztatni kezdte. S mint elvben még fogoly,
                  máris tanácsadóként tisztázta a közvetlen teendőket. Mindenekelőtt a sajátmaga
                  dolgát ajánlotta rendezendőnek, hogy kiállhasson a porondra és nyiltan
                  szervezhesse a választás előkészületeit. Hiszen temérdek fontos embert
                  elhanyagoltak eddig Jánosék. Mi van az erdélyi vajdával, Báthory Istvánnal? Mi van
                  a Szentgyörgyi grófokkal! Mi van Ippolito hercegprímással, az elkényeztetett
                  gyermekkel, akit talán el lehet csalni nagynénje mellől? Mi van Kinizsi Pállal? És
                  mi van Ujlaki herceggel, Bosznia és a délvidék legfontosabb emberével? János
                  ütlegekként érezte magára hullani ezeket a neveket. Homályosan az ő fejében is
                  megfordult valamennyi, de hogy zaklatott, gyötrött bánatában mennél több gondtól
                  szabaduljon, igyekezett azzal áltatni magát, hogy ezek mind esküdt hívei és apja
                  még életében megdolgozta őket.</p>
               <p>Beszélgetés közben az érsek az asztalra pillantott. Kikészített okmány feküdt
                  annak ékes, csiszolt lapján. És felkapta fejét.</p>
               <p>- Nevem? Mi ez, uram?</p>
               <p>János zavartan elpirult. Megvallotta, hogy ezt hívei fogalmazták. Hitlevél, az
                  érsek hűségéről szól. Lelkére kötötték, hogy az érsekkel írassa alá. De ő nem
                  akarta azzal megsérteni, hogy hűségét írásban kérje tőle. Váradi elmosolyodott.
                  Kezébe vette az okmányt, végigolvasta, bólogatott hozzá. Aztán felállott, az
                  íróasztalhoz lépett, aláírta és porzót szórt rá. Csak akkor szólalt meg:</p>
               <p>- Lelkembül szól, alkalmas írás.</p>
               <p>És odavetette az asztalra. Aztán végre, két és fél órai beszélgetés után búcsúzni
                  kezdtek. Megállapodtak abban, hogy János az érsek börtönváltozását bejelenti az
                  országtanácsnak, lépéseért erőteljesen helytáll, aztán majd néhány nap mulva a
                  fogságot eltörli s az érseket minden vagyonába és méltóságába visszahelyezi. Addig
                  is minden részletet megbeszél a nunciussal. A fogoly távozáskor megint kezet
                  csókolt. És az ajtóban még egyet kötött a királyfi lelkére: seregét tartsa ugyan
                  együtt, de moccanni ne engedje. Ez polgárháborút jelentene. Az pedig a
                  legszörnyűbb bűn, amelyet hazája ellen elkövethet.</p>
               <p>- Fogom kezedet, királ, - mondta mélyen és melegen, - míg nem vérös.</p>
               <p>János hálásan mosolygott. Az előszobában már fegyveresek álltak az érsek két
                  oldalára, hogy névleges fogságába kísérjék. János soká töprengett a látogatás
                  után. Hosszú lépésekkel méregette szobáját. Aztán, mikor már eleget tűnődött,
                  becsengette Darányit. Adománylevelet diktált neki, amely szerint kedvelt hívének,
                  az ország szolgálatában akkora érdemeket szerzett Nagylucsei Dóczi Orbán egri
                  püspöknek és kincstartónak Kerekegyházát és Nagyivánt adományozza. Darányi
                  meghökkenve nézett fel az írásból, de nem kérdezett semmit.</p>
               <p>- Hányadik május vagyon ma?</p>
               <p>- Nyolcadika.</p>
               <p>- Nyolcadika. Dátumnak ötödiket írjál. Mingyárt leírasd.</p>
               <p>Darányi kiment s ő nagyon meg volt elégedve önmagával. Ha Váradi miatt lármázni
                  fog a kincstárnok, elébe teszi az adománylevelet. Ő volt eddig a főpapok közül
                  leghangosabb Váradi ellen. S ha más is rezonálna, majd ad falvakat másnak is.
                  Elgyönyörködött rajta, hogy milyen szépen fognak haladni most már a dolgok, mikor
                  Darányi berontott hozzá.</p>
               <p>- Baj vagyon, uram.</p>
               <p>- Baj? S mi vajjon?</p>
               <p>- Mieink megszúrták királyné egy olaszját. Első udvaron huzalkodtak.</p>
               <p>János kapta kardját és szaladt bicegő futásával kifelé, a legrövidebb folyosókon
                  és lépcsőkön az első udvar felé, mögötte Darányi. Hevesen ordítozó csoportot
                  talált ott, Beatrix egész csoport szolgája heves taglejtésekkel kiabált az ő
                  emberei közül kettőre. Öklüket rázogatták. Egyik hangosan és rémülten sírt.
                  Holttestet álltak körül valamennyien. A fegyveres testőrök is odafutottak már a
                  zsivajra. János közeledtére mind feléje fordultak és még hangosabban kezdtek
                  kiabálni, összevissza, és egyszerre, úgyhogy beszédjükből nem lehetett kivenni
                  semmit. De mind a holtat mutogatták. A két magyar csak állott némán és dacosan.
                  Innen-onnan mind többen futottak a baj színhelyére.</p>
               <p>A leszúrt olaszban már nem volt élet. Szíve alá kapta azt a szúrást, amely ütőerét
                  elmetszette. Menthetetlenül elvérzett, rengeteg vércsatak piroslott körötte a
                  kőkockákon. Félrefordult arcában kísértetiesen kidülledt a szem, keze még markolta
                  a hüvelyéből kirántott tőrt, amelyet nem használhatott. Melléből még lassan
                  szivárgott a vér, de zubbonyán már nagy folton rozsdabarna volt az aragóniai
                  címer. A körülállók még mindig hevesen kiabáltak és hadonásztak. János rájuk
                  rivallt és elhallgattatta őket.</p>
               <p>- Egy beszéljen. Mi történt itt?</p>
               <p>De nem egy felelt, hanem egyszerre öt is. Az egyik magyarra mutogattak, hogy az
                  leszúrta társukat. Ezt már fogták a testőrök.</p>
               <p>- Te tötted? - fordult János a magyarhoz.</p>
               <p>Fiatal suhanc volt ez, alacsony termetű, de igen széles vállú. Alsó teste sokkal
                  rövidebb, mint a felső. Lovas fajtából való. Arca tatáros.</p>
               <p>- Én töttem, uram.</p>
               <p>- Beszélj, féreg, mer agyonváglak.</p>
               <p>A magyar legény komoran, de nyugodtan elmondta, hogy a királyné emberei már egy
                  hete ingerkednek velök. Beléjök kötnek, a várbeli kocsmákban hatalmaskodnak. Ez az
                  olasz tegnap este a kocsmában különösen szemtelenül viselkedett, mire ő ököllel
                  leütötte. Most aztán ezek meglesték a kerti lépcsőnél. Nyolcan mentek kettejökre,
                  meg akarták őket verni. Ők szembeszálltak, kardot húztak, de egyelőre nem vágtak,
                  se nem szúrtak, hanem a bástyafalnak vetették hátokat és vártak. Nem is lett volna
                  semmi baj, de akkor az egyik olasz azt mondta, hogy „maledetto cane di Mattia.”
                  Ennyit a magyar legény is értett olaszul, mert gyerekkora óta az udvarnál szolgál.
                  Ugyanekkor az olasz feléje köpött és vagy véletlenül, vagy akarattal leköpte
                  mellén a királyi címert. A legény erre odadöfött. Az olasz még tőrt rántott, de
                  aztán eldőlt. Ennyi volt az egész.</p>
               <p>- Igy vót, uram, - mondta a másik nyugodtan.</p>
               <p>Az olaszok újra kezdték a hadonászó és fölsiketítő lamentálást. János intett a
                  testőröknek.</p>
               <p>- Valamennyit lefogjátok. De elesztebb ez dögöt eltakarítni.</p>
               <p>Ekkor a lépcső tetején megjelent Beatrix. Sebbel-lobbal jött, utána nagy
                  csoportban két olasz udvaronc, csatlósok, lakájok, fegyveresek. Mind hanyatthomlok
                  rohantak le a fokokon. A véres hulla láttára Beatrix nagyot sikoltott. Itt lent az
                  olaszok úrnőjük láttára még hangosabb lármát műveltek, megint mind egyszerre
                  szitkozódtak és vádoltak. Beatrix szikrázó szemmel figyelte szélsebes beszédjöket.
                  Közben a testőrök teljesítették a parancsot, kettő a véres test alá nyúlt, a többi
                  már terelte az egész szolgahadat.</p>
               <p>- Testőrök, - kiáltott Beatrix, - azonnal öljétek meg a gyilkost! Azonnal megölni
                  mindakettőt!</p>
               <p>Azok visszanéztek, de János intésére mentek tovább. A magyarok kardját már
                  elszedték, az olaszok tőreit is.</p>
               <p>- Hagyd őket, királyné, - szólt János, - aki bűnös, megkapja büntetését.</p>
               <p>- Elégtételt követelek, - kiáltott Beatrix a dühtől reszketve, - azokat rögtön ki
                  kell végeztetni, mert nem tudom, mit csinálok.</p>
               <p>Az olasz kíséret is szólni kezdett. Izgatott megjegyzéseket tettek egymáshoz
                  fordulva.</p>
               <p>- Ismétlem, királyné, az ügyet igazságosan meg fogom vizsgálni, aztán ítélek. Ez
                  az én dolgom.</p>
               <p>- A te dolgod az én embereim felett ítélni? Azt már nem. Ha ma estig a két magyart
                  ki nem végezteted, és az enyéim nem lesznek otthon, majd meglátod, mit csinálok.
                  Tudtam, hogy így lesz, mihelyt Péter érsek ide beteszi a lábát. Megmondtam előre.
                  Andiamo, signori.</p>
               <p>Sarkon fordult, ment. Vele a többiek. János ott maradt Darányival. Egyik sem
                  szólt. A nagy vértócsát nézték. Aztán megindultak felfelé. A palotában tehát máris
                  híre ment, hogy Péter érsek Budára került. Annál jobb, legalább az országtanács
                  tagjai megemésztik a dolgot, míg összeülnek. Szobáiba érve, János azonnal az
                  udvarbírót rendelte magához. Meghagyta neki, hogy percnyi késedelem nélkül
                  hallgassa ki a verekedés összes résztvevőit, aztán a tényállásról tegyen
                  jelentést. De még az este beállta előtt. Ha Beatrix udvarából jönne valaki
                  közbelépni, akkor annak azt kell mondani, hogy az ítéletet a herceg fenntartotta
                  magának és a királyné óhajtása szerint estig igazságot tesz.</p>
               <p>Így is lett. Az udvarbíró még napszállat előtt jelentkezett a vizsgálat
                  eredményével. Szóról-szóra úgy történt a sajnálatos eset, ahogy a magyar legény
                  elmondotta. A többi olasz nem használt sértő kifejezést sem Mátyásra, sem a
                  magyarokra, csak egy közülök mondta, hogy itt most már más világ következik
                  ezentúl. János úgy döntött, hogy az az olasz, aki más világot helyezett kilátásba,
                  azonnal kapjon tíz botütést, aztán az olaszokat mind szabadon kell engedni. A két
                  magyar kilép az udvari szolgálatból és átlép a zsoldos hadseregbe, mind a kettő
                  dupla zsoldot kap, de ennek titokban kell maradnia. Azt kell mondani, hogy
                  megszöktek. Az udvarbíró tudomásul vette az ítéletet és elment.</p>
               <p>Másnap reggel az volt Darányi első jelentése, hogy az éjjel három helyen is nagy
                  verekedés tört ki a Beatrix és a János emberei között. Emberhalál nem történt, de
                  többen csúnyán megsebesültek. Az olaszok azt hangoztatják, hogy addig nem
                  nyugszanak, míg a két magyart az udvar elő nem keríti. Azonkívül nyíltan
                  szitkozódnak azért a törvénysértésért, hogy a királyné udvartartásának egy
                  alkalmazottját, aki felett csak Beatrix ítélhet, János herceg megbotoztatta.</p>
               <p>És délelőtt összeült az országtanács. János gondoskodott arról, hogy Darányi a
                  közelben legyen az egri püspöknek kiállított adománylevéllel. Ezt azonban akkor
                  sem értékesíthette volna, ha szüksége került volna: Orbán püspök nem volt Budán.
                  Hazament Egerbe, hogy országszerte híres bandériumát előkészítse az országgyűlés
                  ünnepélyes szerepléseire. De nélküle is elég viharos lett az ülés. Hogy Váradi
                  érsek már Budán van fogolyként, azt mindenki tudta, Filipecz leplezetlen
                  idegességgel tért rá a kérdésre. Szemére lobbantotta Jánosnak, hogy noha eddig
                  tisztelte a törvényeket, most egyszerre törvénytelen lépéseket enged meg magának.
                  János a pápai követ kérésével takaródzott. Rámentek valamennyien, Beatrix különös
                  szenvedélyességgel, és követelték tőle, hogy az érseket vitesse vissza Visegrádra.
                  Megtagadta. Úgy tagadta meg, hogy erélyt és határozottságot mutatott. Ekkor Bakacs
                  gyilkos mondatot küldött feléje:</p>
               <p>- Most azt hiszed, herceg úr, hogy erélyes vagy. Pedig csak makacs vagy. Ez nagy
                  különbség.</p>
               <p>Ez a mondat szíven találta Jánost és hosszú időre szavát vette, míg a többiek
                  Váradiról vitatkoztak és százegyszer elmondottak már százszor elmondott dolgokat.
                  Dűlőre megint nem jutottak. Az országtanács ismét tiltakozott az érsek kibocsátása
                  ellen, sőt jegyzőkönyvbe vette, hogy Budára hozatala a herceg önkényes lépése
                  volt. És ekkor Beatrix vett nagy lélegzetet, hogy sérelmére rákezdjen. Csak úgy
                  dőlt belőle a szó. A megölt szolgát az egekig magasztalta, egész személyzete
                  legértékesebb emberének nevezte, viszont sötét színekkel festette a magyar
                  fegyveresek állati vadságát és kegyetlenségét. Elmondta az egész gyilkosság
                  történetét úgy, hogy a két magyar az elbeszélésben az ártatlan békésekre támadó
                  két orgyilkos gyanánt szerepelt, viszont tisztára mosta az olaszokat olyan
                  dolgokban, amelyeket itt magok is elismertek. Végül sírva kért védelmet az
                  országtanácstól János emberei ellen, mert már a maga életét sem érzi biztonságban,
                  majd átmenet nélkül dühös követelésbe csapott át a könyörgésből és példás
                  elégtételt követelt a gonosztettért is, János jogtalan beavatkozásáért is.</p>
               <p>- Amíg ezt az elégtételt meg nem kapom és Péter érsek vissza nem megy Visegrádra,
                  nem ismerlek fiamnak!</p>
               <p>- Ne légy kemény, királyné, - szólt János békítően, - ha felindulásod elmúlik,
                  biztosra veszem, hogy ismét kegyes leszel hozzám. Azt a két embert majd igyekszem
                  előkeríteni.</p>
               <p>A meddő és hosszas szóváltásnak Filipecz olyan tárggyal vetett véget, amely
                  mindkét felet elhallgattatta. Hivatalosan bejelentette, hogy a hazaérkezett
                  értesítések szerint kik tartanak igényt a magyar trónra, kik fogják tehát magokat
                  követeik által hivatalosan az országgyűlés jóindulatába ajánlani, ahogy ezt a
                  törvény és az ősi szokás előírja. Először is Miksa osztrák főherceg, németrómai
                  király, ama szerződés alapján, amelyet Mátyás huszonnyolc éve kötött Frigyes
                  császárral. Aztán Ulászló cseh király, aki V. László magyar király nővérének fia
                  és Albert magyar király törvényes unokája.</p>
               <p>- Eleget teszek a formaságoknak, - szólt János kényszeredett mosollyal, - én is
                  jelentkezem, hogy hárman legyünk.</p>
               <p>- Négyen vagytok, - szólt Filipecz, - bejelentette igényét Ulászló fivére is,
                  János Albert lengyel herceg, hasonló származás alapján.</p>
               <p>János csodálkozva elnevette magát.</p>
               <p>- János Albert? Ez igazán jó tréfa. Kap egyetlen szavazatot is?</p>
               <p>Nem felelt neki senki. De még aznap megvilágította előtte ezt a jelöltséget Péter
                  érsek, akit meglátogatott, hogy mindent elmondjon neki. János Albert kitűnő
                  katona, tehetséges hadvezér és nagyon harcias ember. Számos feltűnő fegyveres
                  siker fűződik nevéhez. Jelöltsége mellett tehát nem nehéz a kürtöt fújni a török
                  veszedelemre való hivatkozással. De ez a jelöltség a János számára csak előnyöket
                  jelent, mert ha vannak ellenségei, akkor azok szavazatát még többfelé
                  forgácsolja.</p>
               <p>Ekkor már csak egy hét hiányzott az országgyűlésig. A helyszín előkészítésén már
                  dolgoztak. A főurak Pest városában a Nagyboldogasszony-templomban voltak
                  összeülendők, a köznemesség a Rákosmezején. János kiment mindakét helyre, hogy
                  megnézze a készülődés munkáját. A templomban az öreg sekrestyés magyarázta neki,
                  hogyan ülnek a mágnások és főpapok, melyik a nádor helye, akinek állása most üres,
                  hova állítják az idegen jelöltek követeit, hogy és mint volt ötvennyolcban, a
                  rettentő hideg januári napokon, mikor úgy befagyott a Duna, hogy társzekerek
                  jártak át rajta, s a Mátyás éltetését a jégre gyűlt sokaság kezdte el. A Rákos
                  síkján is talált embert, aki a sátorverő, ácsoló munkások sokasága között
                  mutogatta neki, hogyan folyt le az apja választása, hol tanyáztak az erdélyi, a
                  felsőmagyarországi, a dunántúli rendek, hol mondta el híres beszédét Szilágyi
                  Mihály, hol égtek a csikorgó hidegben a hatalmas melegítő máglyák. Lelke magasra
                  szökött apja dicső példáján, aki ugyanolyan korú volt megválasztásakor, mint most
                  ő. Szüntelenül olyan festményeket színezgetett képzeletében, amelyeknek ő volt
                  középpontja, hol lóháton a budai uccák ujjongó sokasága között, hol az
                  országgyűlésen, amely felállva, viharos kardcsörtetéssel ünnepli, hol a
                  székesfehérvári templomban, amint Ippolito orgonazúgás közepette fejére teszi a
                  szent koronát.</p>
               <p>Mikor hazatért, ismét verekedéseket jelentettek. Kénytelen volt embereinek
                  megtiltani, hogy a várat napnyugta után elhagyják és kocsmázzanak. De ez keveset
                  használt, mert Beatrix nem adott ki ilyen tilalmat a maga embereinek, a vár alatt
                  táborozó zsoldos seregre pedig átragadt az udvari fegyveresek izgalma. Az
                  összetűzések nem szűntek meg. Beatrix most már mindennap átküldötte valamelyik
                  udvaroncát Jánoshoz a kívánt elégtétel felől tárgyalni, a folyton újonnan adódó
                  verekedéseket tisztázni. Jánosnak nem volt nyugta. Minduntalan zaklatta Beatrix
                  embere, ő pedig a nap legnagyobb részét a maga dolgaira akarta fordítani: vagy
                  Péter érseknél ült, vagy híveivel tanácskozott a palotában. Mindennap érkezett
                  valami hír valamelyik trónkövetelőről, ezt alaposan megvitatták, többnyire
                  szilárd hangulatban. Becsmérelték Ulászlót, aki más ország trónjára vágyik, holott
                  saját országában sem veszik komolyan, és szájról-szájra adták Matteo követ
                  kijelentését, aki nyíltan azt mondta, hogy „egy rigót sem adna Miksa reményeiért”.
                  Azt a Bécsből érkezett hírt is meghányták vetették, mely szerint Miksa
                  kijelentette, hogy erre a királyválasztásra egy fabatkát sem költhet. Ez jóízű
                  nevetést keltett.</p>
               <p>Itt volt május tizenhetedike végül, az országgyűlés határnapja, de a rendeknek
                  semmi nyoma. A Nagyboldogasszony-templomban még sok hiányzott a díszítésből, a
                  Rákoson is még javában ácsolták a dobogókat és korlátokat. Ez mindig így volt a
                  magyar országgyűléseken. A tapasztalt öregek úgy vélték, hogy június eleje előtt
                  aligha kerül sor érdemleges tanácskozásra. János már alig bírt idegeivel
                  türelmetlenségében. Éjszakánként nem tudott aludni. Kinyitotta ablakát és lebámult
                  a Dunára, sorsa felől tünődve. Vagy álmatlan hajnalon égő szemmel, zúgó fejjel
                  bámulta a napfelkeltét a parti síkon, rámeredve a kis várost körülvevő falakra,
                  amelyek bíborpiros színt öltöttek a távoli mélységben.</p>
               <p>Belső türelmetlensége hevesen ösztönözte valami tettre, valami döntő lépésre.
                  Május huszadikán elunta tovább bajlódni a Péter érsek dolgával. Aláírta a már
                  elkészített kegyelmi okmányt és elküldte az érseknek. Az országtanácsra ügyet sem
                  vetett. Átment a királyi kancelláriára Filipeczhez és közölte vele, hogy kénytelen
                  visszaadni a kalocsai érsek szabadságát, mert Angelus nuncius egyházi átokkal
                  fenyegette meg. Filipecz ez egyszer felindult.</p>
               <p>- Ne nézz engem taknyos gyereknek, herceg, - mondta emelt hangon, méltatlankodva,
                  - nagyon jól tudom én, hogy az egyházi átok csak játék. És tudd meg, hogy ha
                  Váradit szabadon engeded, akkor az én barátságomat elvesztetted.</p>
               <p>- Majd újra visszakapom, ha király leszek.</p>
               <p>- Ha király leszel. De könnyen megbukhatol.</p>
               <p>- Ne beszélj gyerekségeket, Filipecz püspök. Ugyan ki lesz, ha nem én?</p>
               <p>- Augur nem vagyok. De velem ne rontsd el a dolgodat.</p>
               <p>Azzal írásai felé fordult, mint aki nagyon el van foglalva. János vállat vont és
                  kiment. A dolgok ilyen fordulata, ha nem volt is váratlan, megdöbbentette.
                  Filipecz püspök döntő fontosságú ember volt az országban. Ha csakugyan más jelölt
                  mellé áll, az nagy veszteséget jelent. De hogyan változtathatna rajta? Váradit nem
                  hagyhatja cserben, és még ha áldozatul vetné oda, most már elkésett: az érsek már
                  átvette szabadulása hírét. És apja halála óta ebben a pillanatban érezte meg
                  először, hogy sorsa nem teljesen bizonyos. Megválasztatását még mindig erősen
                  remélte. De csak remélte. Eddig biztosan tudta. Most megütődve és mintegy
                  sértődötten kérdezte magától: hát mégis van a bukásra eshetőség, bármily kicsiny?
                  Alig várta, hogy Váradi Pétert viszontlássa.</p>
               <p>Az már várta őt a hercegi lakosztályban. Ragyogó arccal, áradozva hálálkodott.
                  Máskor is kezet csókolt a leendő királynak, most elhalmozta János kezét
                  csókjaival. Mikor János elmondta neki Filipecz fenyegetését, semmi meglepetést
                  nem mutatott. Ezt előre látta. És mindjárt kijelentette, hogy ugyanúgy fognak
                  rövidesen színt vallani a kincstárnok, a királyi titkár, az országbíró, a csanádi
                  püspök, az ausztriai kormányzó, sőt még többen a nagyurak közül. De számítani
                  lehet az Ujlaki hercegek egész pártjára, a Frangepánokra, Brankovics deszpotára, a
                  vránai perjelre, a Beriszlókra és még sok nagyúrra, s ami ennél több, a
                  legfontosabb várakra, s ami még ennél is több, az egész köznemességre.
                  Végigvették az egész névsort és mindenkinél külön mérlegelték, hogy hova
                  számítható. Váradi mindenkit és mindenkinek érdekeit pontosan ismerte. Hogy
                  Frangepán Bernát állásfoglalásának Zengg lesz az ára, azt János is tudta. De
                  Váradi azt is tudta, hogy Ujlaki hercegnek a Garai-féle örökséget és a boszniai
                  királyságot kell ígérni, Erneszt Zsigmondnak, a pécsi püspöknek pedig Cserevicset
                  és Futtakot, A püspök erőszakos ember volt és kapzsi. Mikor Mátyás halálának híre
                  megérkezett, minden lelkiismeretfurdalás nélkül megtámadta fegyveres cselédeivel
                  Jánosnak ezt a két birtokát és a hercegi gárdatiszteket egyszerűen kiverte. Ezt
                  tehát most meg kell neki bocsátani és a két faluban benn hagyni. Váradi mindent
                  tudott és mindenre volt tanácsa. S mindig olyan, amelyet János azonnal helyeselt.
                  Csak egyetlen ponton nem értették meg egymást teljesen: a zsoldos sereg dolgában.
                  Az érsek aggodalmaskodott, hogy a zsoldosok három vezére, Ráskai, Székely és Kiss
                  Máté, túlságosan forró fejű és verekedős kedvű. János viszont gyermekes örömet
                  érzett azon, hogy serege van.</p>
               <p>Ahogy Váradi szabadulásának végleges híre elterjedt az udvarnál, a nagyurak
                  csakugyan mind fagyosak lettek egyszerre. Akárkivel találkozott János közülök,
                  valamennyin egyforma változást lehetett észrevenni: sokkal tiszteletteljesebbek
                  voltak, mint eddig, de sokkal zárkózottabbak. Mindenre kitérő és semmitmondó
                  válaszokat adtak. A palota légköre egyébként is nehezedett. A mindennapos
                  verekedések szaporodtak. Beatrix naponta négyszer-ötször átüzent és most már
                  sértő, türelmetlen üzeneteket küldött, sőt mint valami ellenséges vezér, harcias
                  határidőket szabott feltételeinek teljesítésére. A János palotai cselédsége nem
                  volt többé fegyelmezhető. Már nem törődtek a paranccsal, amely este nem engedte ki
                  őket, elkeveredtek a vár alól felszivárgó zsoldosokkal és ők is kihívóan
                  viselkedtek. Ráskai Balázs szándékosan szemet húnyt rendetlenségeik felett. Most
                  már vérszemet kapva, azt a szokást vették fel, hogy csoportosan gyülekeztek a
                  várkapunál, s ha azon Beatrix valamely embere jött ki, vagy ment be, csúfságokat
                  kiabáltak feléje. Ebből most már óránként véres verekedések támadtak.</p>
               <p>Május huszonharmadikán, vasárnapi napon, jóval garázdábbak voltak, mint máskor,
                  mert az ünnep tiszteletére felöntöttek a garatra. Egy csoport fegyveres ember
                  minden Beatrix-emberbe belekötött a kapunál. Az őrség nem tudott rendet tartani, a
                  verekedés állandóvá fajult. A királyné udvartartásának két olasz lovagja
                  szerencsétlenül éppen ilyen csoportos dulakodás láttára érkezett az alsóvárosból a
                  kapuhoz. Mind a kettő fegyveréhez nyúlt, hogy védelmezze a királyné szolgáit. A
                  magyarok rájok estek, elvették fegyvereiket és véresre verték őket. Ez már késő
                  este történt, János már nyugovóra tért. Mikor Beatrix udvarnagya sürgős
                  kihallgatást követelt, elvesztette türelmét és kiüzent, hogy hagyjanak neki békét,
                  a királyné csináljon, amit akar. S mikor másnap álmatlan éjszaka után későn kelt
                  fel, azt a hírt kapta, hogy Beatrix nem lakik többé a királyi palotában. Még az
                  éjjel összecsomagolta személyéhez tartozó legszükségesebb holmiját és csak néhány
                  emberből álló kísérettel leköltözött Orbán püspök házába, amely ott állott a
                  Vízivárosban, kívül a Szombatkapun. Jánosnak azt az üzenetet hagyta hátra, hogy
                  nem ismeri többé.</p>
               <p>János szemében gyűlölet villámlott.</p>
               <p>- Bár ne is ösmert vóna soha!</p>
               
            </div>
            <div type="chapter">
               <head>IV.</head>
               <p>Május huszonnyolcadikán megjött az első csoport: az erdélyieké. Nem is csoport
                  volt, hanem sereg. A várkert könyöklőjéről jól lehetett látni ennek a vonuló
                  seregnek fegyvercsillogását, ahogy lóháton, társzekerekkel közeledtek Pest felé az
                  országúton.</p>
               <p>Az erdélyi vajda, Báthori István, maga vezette őket. Drágfi Bertalan, Mórocz
                  László, Losonczi László egy-egy bandérium élén jöttek. Báthori bandériuma
                  háromezerötszáz embernyi sokaságot jelentett egymaga. Más főurak is tetemes
                  cselédséggel érkeztek. S a székelység nagy tömege követte őket. Mindenki
                  fegyveresen. Az első érkezőket most már sűrűn követték a többiek, a várból
                  naphosszat lehetett nézni a távoli országutakat, egyre-másra új csoportot jeleztek
                  a porfellegekből kicsillanó fegyverek. Orbán egri püspök bandériumához valahol
                  útközben csatlakozott a csanádi püspöké. Jött Bocskai Péter bandériuma. Jött a
                  Dóczi Imréé. Ezek együtt kitettek két és félezer embert. A Szentgyörgyi grófok is
                  jöttek, a Szécsiek is, a Kanizsaiak is. Péter érsek, aki lóhalálában szervezte meg
                  bandériumát, maga sietett le szabadulása után Kalocsára, s most ő is megérkezett.
                  Pazar kísérettel jött Ippolito, az esztergomi hercegprímás, Beatrix befolyásának
                  szégyene: most volt tizenegy esztendős.</p>
               <p>Az érkezők valamennyien látogatást tettek Beatrixnál és Jánosnál. A sorrendet
                  szinte kivétel nélkül mind így választotta, de ez nem szúrhatott szemet. Beatrix
                  asszony volt s még hozzá hivatalos közjogi méltóság. És Jánost nem kerülte el
                  egyik sem. Volt, aki szívvel-lélekkel rögtön hívének vallotta magát. Volt, aki a
                  leghízelgőbb szavakkal ugyan, de olyat mondott csak, ami egyelőre nem kötötte.
                  Volt, aki csak éppen tisztelgett és merev maradván, semmi beszélgetésbe nem akart
                  belemenni. A főváros utcáin zsúfolt közönség járkált. Akadtak a feljöttek között
                  igen sokan, akik Budán még sohasem jártak. Ezek elözönlötték kíváncsi
                  kóborlásaikkal a szűk utcákat. Különböző távoli vidékek soha nem látott viseletei
                  tűntek fel, oláh, kún, tót, lengyel, német beszédet is lehetett olykor hallani. A
                  boltokban olyanra nőtt a tolongás, hogy néhol moccanni sem lehetett, a céhek
                  éjjel-nappal dolgoztak, mert egy hónapi munkájukkal nem tudtak felkészülni a ritka
                  vevőjárásra. A kocsmák zsúfoltan roskadoztak. A fülsüketítő zsivaj és lökdösődő
                  tolongás éjszaka sem szünt meg. Erősen melegre fordult már az idő.</p>
               <p>János sokáig arról ábrándozott, hogy a választás ideje alatt valamelyik hű
                  emberével egyszerű zekében kilopódzik a palotából és elvegyül az utcai sokaságba.
                  De erről az álomról most le kellett tennie. Naphosszat úgyszólván még enni sem
                  maradt ideje. Ahogy egyik nap mult a másik után, száz meg száz kósza híradást
                  kellett kancelláriáján számba vennie. Az iroda emberei alig aludtak valamit, kora
                  reggeltől késő éjszakáig dolgoztak. Nagy névsorok álltak az asztalokon, a
                  kancellisták izzadva jegyezgették a beérkezett híreket a nevek mellé. Itt is alig
                  lehetett mozogni, mert bejárásuk ide csak a legbizalmasabb híveknek volt, de
                  egyszerre mindenki legbizalmasabbnak tartotta magát, tolakodva érdeklődtek az
                  esélyek iránt és rengeteg ellentmondó beszéddel zavarták azokat, akik dolgoztak.
                  Minden éjjel megbeszélés volt a napi anyag feldolgozása után. János holtfáradtan
                  ült az asztalfőn, az asztal körül Péter érsek, Rátkai Balázs, Székely Jakab, Kis
                  Máté és egyéb párthívek üldögéltek és vitatkoztak a lehető számarányról.</p>
               <p>Régóta gyermekes légvárrá lett már Jánosnak az az első elképzelése, hogy az
                  országgyűlés összeül, őt kikiáltják, s máris jön a koronázás. Az az eleinte
                  nevetséges és hihetetlen lehetőség, hogy más jelöltekkel komolyan kell küzdenie,
                  viszont a lidércképek világából lassan közeledett, a valóság egyre több vonását
                  öltve magára.</p>
               <p>János Alberttől nem kellett komolyan félnie. Pártja, bármilyen csekélynek tetszett
                  is, mégis akadt, s nem jelentéktelen nevek szerepeltek oszlopai között.
                  Legérdekesebb és legriasztóbb volt e nevek közt az országbíróé, a Báthori Istváné,
                  aki egyszersmind az erdélyi vajda méltóságát hordta. A lengyel herceg szekerét
                  tolta aztán Mátyás két leghíresebb katonája: Magyar Balázs és veje, Kinizsi Pál
                  főispán. Ezek mindhárman államügyektől távol álló katonák voltak, katonák
                  tetőtől-talpig. A lengyel herceg nagy harci hírének varázsa megejtette őket. Nem
                  is titkolták állásfoglalásukat, hangosan hirdették, hogy nekik Mátyás kútbaesett
                  császári ábrándjai után olyan ember kell, aki rámegy a törökre. János Albert pedig
                  egyebet sem tesz, mint a lengyel-török csatában folyton veri a pogányt.</p>
               <p>Akik Ulászlóra és Miksára szándékoztak adni voksukat, azok már nem beszéltek ilyen
                  nyíltan. Váradi arról volt változatlanul meggyőződve, hogy a mágnások és főpapok
                  cserbenhagyják Jánost és Ulászló mellé állanak, de kevesen lesznek és inkább
                  hatalmukkal, tekintélyükkel akarnak győzni, semmint számbeli erejükkel. Meglepő és
                  nyugtalanító volt azonban, ami eddig kizártnak látszott: Miksa főhercegnek pártja
                  támadt, természetesen az osztrák tartományokkal szomszédos vidékeken. Az itt
                  birtokoskodó uraknak kényelmesebb jövőt ígérhetett, ha javaikat Habsburg-betörések
                  nem pusztítják. A Szentgyörgyi grófokról, a Bánfiakról, sőt János nagy
                  meglepetésére a Frangepánokról is majdnem bizonyosra lehetett venni, hogy erre az
                  oldalra állanak. De ezzel legalább Ulászló esélyeit is rontották, nemcsak az
                  övéit. Váradi úgy vélte, hogy a vetélkedésben két név fogja jelenteni a döntést:
                  Szapolyai és Ujlaki herceg. Most már csak ők hiányzottak a fontosak közül.
                  Szapolyai még mindig Bécsben ült, Ujlaki herceg pedig nyilván későn indult el a
                  délvidékről.</p>
               <p>Most már elérkezett az ideje, hogy János kijelölje a maga ajánlóit. És itt fogas
                  kérdés merült fel előtte. Akikre bizonyosan számíthatott, s akik most a forró
                  napokat közvetlen környezetében töltötték, azok között csak Péter érseknek volt
                  méltó súlya. De ő vörös posztó volt a legelőkelőbbek szemében. A kérdést azonban
                  éppen ő oldotta meg, hozzá méltó politikai tehetséggel.</p>
               <p>- Monddsza, uram, - kérdezte Jánost villogó szemmel, - nemde Filipecz és Bakacs
                  eskő híveid néked?</p>
               <p>- Nem értlek, - bámult János, - magad tagadod ezt legkiváltabb.</p>
               <p>- De fogadták-i atyádnak az hozzád való hívségöt szentül?</p>
               <p>- Fogadták.</p>
               <p>- S néked szólának-i, hogy megcsalnak?</p>
               <p>- Nem.</p>
               <p>- No. Üket kérjed hát. Ez kettőt.</p>
               <p>- Ippeg üket? Iszen ha igazság, kit alejtasz, ellenem vagynak s nem ajánolhatnak.
                  Nem vállalják.</p>
               <p>- Ihol ni. Akkor már megvallák hűtlenségöket az latrok. Haszon az is, hadd hulljon
                  az férgesse. De ki hitvány, napvilágtúl fél az. Vállalják, meghiggyedd. S ez
                  szerrel egérfogóba csaltad üket, huncutokat.</p>
               <p>Csak most értette János a pompás ötletet. Vagy színvallásra kényszeríti, vagy
                  roppant kínos helyzetbe hozza őket esetleges titkos pártjuk előtt, akár Ulászlóé
                  az, akár Miksáé. Másnap reggel már felkereste őket. Filipeczet először. Bizonyos
                  ünnepélyességgel tért rá mondókájára. És ahogy Váradi tanácsolta neki, erősen
                  aláhúzta a kancellárba vetett bizalmát.</p>
               <p>- Tudom, hogy neheztelsz rám a Váradi dolga miatt. De az ilyesmi csak
                  jelentéktelen és múló apróság lehet a mi mélységes barátságunkhoz képest. Ha
                  apámat megkérdezhetném, hogy kihez forduljak ezzel a kéréssel, ő is csak téged
                  mondana. Téged és Bakacs Tamást, az ő nagy és bölcs támaszait, akik nélkül én sem
                  tudom jövőmet elképzelni. Igy is lesz ez méltó: te és Bakacs, ti adjátok a királyt
                  Magyarországnak. Merem remélni, hogy talán örülsz ennek.</p>
               <p>Filipecz nem olyan arcot vágott, mint aki boldog. A királyfi kérése nyilvánvalóan
                  meghökkentette. És az agyafúrt Péter gondolata kitűnően bevált. A sarokba
                  szorított kancellár, ha hűtelen szándékai voltak, most kénytelen volt vagy nyiltan
                  kiállani esküszegőnek, vagy vállalni, sőt még meg is köszönni a kitüntető
                  megbízatást. Látszott homlokán, hogy a mögött hogyan dolgozik agya. De csak
                  pillanatokig. Már döntött is.</p>
               <p>- Köszönöm bizalmadat, herceg úr. Én foglak ajánlani a nemzetnek. Nagyon hálás
                  vagyok a kitüntetésért.</p>
               <p>- Örömmel tettem. Most megyek Bakacs Tamáshoz.</p>
               <p>Ment Bakacshoz. Annak ugyanúgy adta elő, mi járatban van, mint Filipecznek. S
                  Bakacs ugyanolyan meghökkenéssel hallgatta.</p>
               <p>- A kancellárral beszéltél már, herceg úr? Mert ha ő bármilyen okból nem
                  fogadhatná el ezt a kitüntetést, nekem, nála sokkal kevesebbnek, nagyon kényes
                  volna ilyen dicső szerepet elfogadni.</p>
               <p>- Nyugodt lehetsz, ő már nagy örömmel vállalta. Nem is tudod, milyen nagy öröm
                  nekem, hogy két legkiválóbb emberemre bízhatom a dolgomat.</p>
               <p>És Bakacs sem tehetett mást, hálát mondott a kitüntetésért. Most már nem lehetett
                  tudni, vajjon csakugyan Jánoshoz húztak-e és csakugyan örvendtek a díszes
                  szerepnek, vagy csak rejtegették terveiket és megfogatták magukat
                  kénytelen-kelletlen a Péter érsek csapdájában. A munka tovább folyt a
                  kancellárián, éjt nappallá téve dolgozták fel a beérkezett anyagot. Váradi
                  remekelt szervező készségével. Jókora ügynöki sereget verbuvált. Ezek naphosszat
                  járták a várost, a várat, a Rákost, szimatoltak, beszélgetésekre füleltek, a
                  hangulatot kémlelték, nagyurak alkalmazottait faggatták és borravalózták, este
                  pedig a megtudott részletek garmadájával érkeztek a herceg termeibe. Napról napra
                  alakult a helyzet térképe. Még mindig túlsok maradt rajta a felfedezetlen üres
                  folt, de annyit egyre tisztábban látni lehetett, hogy a küzdelem nem lesz könnyű.
                  Elérkezett a perc, mikor János elhűlve vallotta meg magának: nincs kizárva, hogy
                  kisebbségben marad. Ez a felismerés rémülettel töltötte el, amelyet hívei előtt
                  nem tudott eltagadni. És pártjának két árnyalata kezdett erősebb színeket kapni s
                  egymástól kivehetőbben különbözni. A harciasok és elszántabbak, kivált Ráskai
                  Balázs és Székely Jakab vállat vontak arra a lehetőségre, hogy Ulászló kap több
                  szavazatot. Hiába kap többet, abból még nem lesz koronázás. Minden fontos vár az
                  övék, a kincstár az övék, sőt maga a korona is a kezök között van: üljön be a
                  hatalomba Ulászló, ha tud. Nem fog tudni, ha százszor megválasztották is, az
                  országgyűlés előbb-utóbb beadja a derekát, döntését megmásítja, s a cseh király
                  kénytelen lesz szégyenszemre eltakarodni. A másik párt azonban óva intette Jánost
                  ettől a gondolkozástól. Váradi egyre hevesebben kárhoztatta azt a felfogást, amely
                  csak polgárháborúra vezethetett. Szerinte az ügy egyáltalában nem veszett el. A
                  voksok arányát a még hiányzó Szapolyai és a késlekedő Ujlaki herceg döntően
                  előnyösre billenthette. Nem a kardot kell csapkodni tehát, hanem teljes
                  erőfeszítéssel ráfeküdni a választási hadjáratra. Ám hogy a teljes erőfeszítés
                  parancsoló szüksége elérkezett, azt ő maga sem titkolta. János ha magára maradt,
                  iszonyodva tekintett vissza arra az útra, amelyet reményei apja halálának órája
                  óta mostanig megtettek. Akkor, Beatrix vélt szeretetének melegében, kinevette a
                  leghalványabb kétkedő szót is, most pedig el kellett képzelnie az
                  elképzelhetetlent. Hogy fegyverre kerül a sor. És magyar vért kell ontania azért,
                  ami az övé.</p>
               <p>Végre valahára összeült az országgyűlés. Az országnak nem volt nádora. De Orbán
                  püspök Mátyásnak egy régi rendelete folytán a nádorhelyettesi címet is viselte, az
                  ő tiszte volt az ünnepélyes megnyitás. Külön-külön kellett megnyitnia mind a két
                  ház tanácskozásait, miután a közös szentmisét megtartották. A főrendek a pesti
                  templomban ültek össze, a köznemesek Rákoson. De az első ülések puszta
                  formaságokkal teltek el. János nem mutatkozott. Filipecz és Bakacs megmagyarázták
                  neki, hogy ez nem szokás és közjogilag nem illendő. Ezt megadóan és szerényen
                  vette tudomásul, ismét elbúcsúzva szép ábrándjainak egyikétől. Mert olykor
                  elképzelte magában, hogy pazar kísérettel, kardcsörtetve bevonul a tanácskozások
                  színhelyére és mint Mátyás fia, puszta megjelenésével olyan tomboló lelkesedést
                  kelt, hogy ennek gyönyörű vihara mindent elsöpör.</p>
               <p>Az első érdemleges nap június hetedikén következett el, három héttel az
                  országgyűlés kitűzött határnapja után. Ekkor mondták el beszédeiket az egyes
                  trónjelöltek hivatalos követei a Rákoson, a két ház együttes gyülekezete előtt.
                  Ennek eredményét János fent várta a palotában. Idegesen tett-vett, mellszorító
                  izgalmában folyton mélyeket kellett sóhajtania. Minduntalan ablakaihoz lépett és
                  tűrhetetlen türelmetlenségében a pesti síkot bámulta, ahol most sorsának eldöntése
                  megkezdődött. Mikor már nem bírta a feszültséget, elment anyja sírjához a
                  klastromba. Imádkozott a betűtlen márványtábla előtt, de imája sem adott
                  enyhülést neki. Visszatért a palotába várakozni és a bizonytalanságtól szenvedni.
                  Csak késő délután érkeztek az első résztvevők, látni lehetett a Dunán átkelő
                  dereglyéiket. És elviselhetetlenül hosszú várakozás után megérkezett Váradi Péter,
                  hogy urának beszámoljon.</p>
               <p>Komor volt, kedvetlen. Részletesen elmondta az ülés lefolyását és becsületes
                  őszinteségében nem csinált titkot abból, hogy ravasz politikai ötlete nemcsak
                  hasznot okozott, hanem kárt is. Mert Filipecz és Bakacs tudták a módját, hogy
                  Jánost ajánló szónoklataikba ügyesen veszedelmes mérget is keverjenek el.
                  Filipecz magasztalta a királyfi öröklött emberi tulajdonságait, de aljas módon
                  védelmébe vette testi megjelenésének hibáit, vagyis figyelmeztette az
                  országgyűlést, hogy a jelölt sánta. Aztán beszélt a királyfi mérhetetlen
                  vagyonáról, amelyet boldogult atyja szakadatlan adományainak köszönhet, vagyis
                  figyelmeztette az országgyűlést a Hunyadi-ház vagyongyüjtő szenvedélyére.
                  Kifejtette, hogy a méltányosság Korvin János herceg mellett szól, mintegy
                  figyelmeztetve az országgyűlést a jelölt gyengeségére, akinek méltányosságra van
                  szüksége. Magyarázta a nemzeti királyság szép eszméjét, a teljesen különálló
                  függetlenséget, figyelmeztetve ezzel az országgyűlést, hogy a nemzeti királyság
                  nem támaszkodhatik uralkodójának más hatalmas országaira. Végül védelmébe vette
                  János törvénytelen származását, kiemelve az e téren nagyon engedékeny olasz
                  felfogást, figyelmeztetve az országgyűlést ezzel, hogy Magyarországon ez a
                  szépséghiba bezzeg más megítélés alá esik. Egyszóval éppen a János ajánlására
                  mondott ördöngösen ügyes szónoklat mutatta meg most már kétségtelenül, hogy
                  Filipecz és Bakacs nem hívei, hanem egyenesen ártó ellenségei. S az ő pártállásuk
                  a főurak egész seregének pártállását jelentette. Ami még az országgyűlésen
                  történt, nem volt nagyon érdekes. Beszéltek Ulászló szószólói, Miksa emberei,
                  János Albertéi is, sőt fellépett igényeivel Sándor lengyel herceg is, Ulászló és
                  János Albert öccse, Kázmér lengyel királynak tehát egyszerre három fia is
                  vetélkedett egymással a magyar koronáért. E beszédek alatt némileg tisztázódott is
                  a helyzet, mert János Albert hívei erejük teljesen hibás megítélésével vadul
                  vivátozni kezdték a lengyel herceget, azt gondolván, hogy vakmerő fellépésükkel
                  meg tudják lepni az országgyűlést és jelöltjüket ki tudják kiáltatni, mint valaha
                  Szilágyi Mihály tette Mátyással. De a gyarló módon kitervezett tüntetést az
                  országgyűlés viharosan lehurrogta. János Albert pártja ezzel már teljesen meg is
                  bukott és magával rántotta a még kevesebb emberrel rendelkező Sándort is.</p>
               <p>Az úgyis esélytelen jelöltek előzetes bukása nem sokat jelentett. Sokat jelentett
                  azonban az a súlyos hír, hogy a tárgyalás folyama alatt végre megérkezett
                  Ausztriából Szapolyai és nyilván Ulászló mellé állott. Ez súlyos csapást jelentett
                  Jánosra. Most már nem áltathatta magát, nyíltan le kellett számolnia azzal, hogy
                  megbukhatik. Váradi még reménykedett abban, hogy az idegtépően késő délvidékiek
                  Ujlaki herceg vezetésével megjönnek, erősen javíthatják az esélyeket, de hogy még
                  ezek segítségével is nagyon nehéz a helyzet, azt kertelés nélkül megmondta.
                  Mindenesetre várni kellett a délvidékieket, ők igen sokat nyomtak most a
                  latban.</p>
               <p>De teltek az órák s az országúton eléjök küldött lovasok még mindig hír nélkül
                  tértek vissza hajszolt paripáikon. Ezt a várakozást nem lehetett kibírni többé.
                  Ernuszt Zsigmond, a mázsás kövérségű pécsi püspök, aki máskor alig tudta vonszolni
                  elhízott tetemét, most felugrott és kijelentette, hogy elébök lovagol, míg meg nem
                  találja őket, hogy aztán, minthogy már ég a ház, vágtában hozza valamennyit
                  Budára. És útközben megesketi őket az egy igaz Istenre, hogy János mellé állanak.
                  El is indult.</p>
               <p>Ekkor János váratlan látogatást kapott. Filipecz és Bakacs keresték fel, a
                  legragaszkodóbb hűség meglepő álarcával. Biztosították a királyfit változatlan és
                  tiszta barátságukról. Éppen azért jöttek, - mondotta Filipecz -, hogy minden
                  eshetőségre gondoskodjanak a herceg sorsáról, amely már csak Mátyás emléke miatt
                  is nagyon a szívükön fekszik, másrészt a haza gondja is nyugtalanítja őket.</p>
               <p>- Nincs nekünk semmi takargatni valónk, herceg uram. Ha nem téged választanak meg
                  királynak, akkor az a helyzet adódik, hogy kezeiden vannak a várak, atyád mesés
                  kincsei és kezeden van a korona. Fegyveres sereged is van. Számolni kell tehát
                  azzal az eshetőséggel, hogyha meg nem választanak, megtagadod a korona kiadását.
                  Ez belső háborút jelent, a belső háború pedig azt jelenti, hogy egyik oldalról a
                  török jön reánk, a másik oldalon a német. Az országnak vége. Neked is véged.
                  Gondoskodnunk kell tehát arról, hogy bármi történik, te is biztosítva légy, az
                  ország is.</p>
               <p>- Még nem buktam meg, püspök, - vetette ellen fáradt reménytelenséggel János.</p>
               <p>- Még nem. De megbukhatol Isten akaratából, aki a fejedelmek sorsát kezében
                  tartja, megbukhatol az emberek miatt is, akik tanácsaikkal vezetnek. Vagy mondd
                  meg őszintén magad is, ki van-e teljesen zárva, hogy megbukol?</p>
               <p>- Nincs kizárva, - szólt ő ugyanolyan reménytelenül.</p>
               <p>- Ime. Miért ne légy ebben a nem várt esetben is, melyet Isten távoztasson,
                  gazdag, előkelő és hatalmas! És miért ne viruljon békén Magyarország bármilyen
                  király alatt? Mi mélységesen szeretünk téged is, a gondjainkra maradt országot is.
                  Ez hozott ide bennünket.</p>
               <p>- Köszönöm, urak. Mit kívántok tőlem?</p>
               <p>- Egyességet. Kötelezd magad, hogyha kisebbségben maradsz, megóvod az ország
                  békéjét, vagyis nehézség nélkül átadod a koronát, és a királyi várakat, és pedig a
                  koronát az egyesség aláírásakor, a várakat az esetleges új király bevonulásakor.
                  Ezzel megmented az országot. Viszont ellenjelöltjeidet már most kötelezzük, hogy
                  kudarcod esetére is megadják rangodat. Légy bosnyák király és tót fejedelem, légy
                  horvát bán életed fogytáig. A várak közül is maradjanak kezeden azok, amelyek
                  nem királyi váraknak, hanem magánvagyonnak számítanak, sőt maradjon kezeden a
                  királyi várak közül is Pozsony, Tata és Komárom, légy ezeknek főispánja, légy
                  örökös liptói herceg, légy ura osztrák földön Retznek, Kirchschlagnak és
                  Wolkendorfnak, morva földön a magyarbródi uradalomnak, légy sziléziai földön
                  troppaui herceg, légy ura két krajnai várnak. Más szóval légy mégis csak király és
                  légy még hatalmasabb és gazdagabb a magyar királynál. És még hozzáteszem: mindez
                  csak arra az esetre vonatkozik, ha nem választanak meg. Ettől még meg is
                  választhatnak.</p>
               <p>János mindezt balzsamos, édes vigasztalás gyanánt hallgatta. Az ajánlat azonnal
                  nagyon tetszett neki. Még reményét is meghagyta, hogy királlyá választják.
                  Lemondania nem kellett másról, mint a fegyveres erőszakról, amelytől nemcsak Péter
                  intései következtében, hanem ösztönösen is idegenkedett.</p>
               <p>- Még valamit elfelejtettél, - fordult Bakacs Filipeczhez, - a tárnoki házat és a
                  könyvtárat.</p>
               <p>- Ó igen, ezt elfelejtettem, herceg úr. Ha kisebbségben maradsz, át kell adnod a
                  tárnoki házat az ott őrzött állami oklevelekkel együtt, valamint a könyvtárat is.
                  Ne válaszolj most minderre, gondolkodjál. Ha biztosítani akarod magadat,
                  leülhetünk a dolgokat részletesen megvitatni és írásbafoglalni.</p>
               <p>Még nem tapasztalt nyájassággal búcsúztak tőle. Váradi elfogadhatónak tartotta az
                  ajánlatot, sőt nagyon örült neki. Kezdettől azon fáradozott, hogy a
                  királyválasztás polgárháborúvá ne fajuljon. János tehát még aznap maga mellé vette
                  jogászait és leült Filipeczékkel tárgyalni. Azt hitte, hogy egy óra alatt végeznek
                  a munkával, hiszen mindenben egyetértettek. De a tárgyalás mégis napokig
                  elhúzódott, mert jogászai firtatni kezdték, hogy mi lesz a bosnyák királyság s a
                  szlavon fejedelemség kormányzásának közjogi szervezete. A részletes tárgyalás
                  során már nem festett olyan dicsőségesen a dolog, mert a magyar király
                  fennhatósága nem sok jogkört hagyott a bosnyák és szlavon uralkodónak a puszta
                  címen kívül. De János ezen is kapott. Lépésről lépésre hagyja magát
                  engedékenységbe ringatni. Végül már abba is belement, hogy a könyvtárból bukása
                  esetén csak az országnagyok hozzájárulásával fog olvasnivalót kivenni. Abból a
                  könyvtárból, amelyet apja éppen az ő neveltetésével kapcsolatban fejlesztett ki a
                  világ egyik legszebb könyvtárává. Június tizenegyedikén aláírták az egyességet.
                  Nemcsak aláírták. János, hogy becsületes készségét mutassa, kézszorítással adta
                  lovagi szavát az ígéretek megtartására. Nagy megkönnyebbülés szabadította fel
                  fáradt lelkét, most már súlyos baj nem érhette, bármit rejtett a jövő, király
                  maradhatott és dúsgazdag ember. És megfrissült erővel folytatta a választásra való
                  készülődést, hiszen a magyar koronát még nem adta fel.</p>
               <p>Másnap habzó lovon futár érkezett a várba. Ernuszt Zsigmond küldte előre
                  lóhalálában: a délvidékiek jönnek. Már csak pár órányira vannak a fővárostól, és
                  ami még nagyobb dolog, Ujlaki herceg testtel-lélekkel a János hívének mondta
                  magát. Még aznap éjjel valóban megérkeztek a várvavártak. Élökön Ujlaki Lőrinc
                  herceg, Mátyás keresztfia, János gyerekkori cimborája. Vele Brankovics György, a
                  despota, a szövetségi bán, a két jajczai bán, a zenggi és nándorfehérvári
                  kapitányok, sőt ami Jánost ujjongó boldogsággal töltötte el, olyan nagyurak,
                  akiket eddig Miksa híveinek tartottak: Frangepán Bernát, a Bánfiak, a Szécsiek, a
                  Kanizsaiak. Rengeteg embert hoztak magokkal. Lőrinc herceg maga ezret, és ezer
                  embere volt a pécsi püspöknek is. Összevissza voltak vagy kilencezren. Ha ezeket a
                  maga zsoldosaihoz számolta, nagyobb hadereje volt húszezer fegyveresnél. Nem
                  bírván izgalmával, elébök lovagolt, Budától egy órányira fáklyafénynél látta meg a
                  közeledő tömeget. Vele volt Váradi Péter is. Kitörő örömmel köszöntötték az
                  érkezőket, megfordították lovaikat, s mire Budára értek, már tudták, hogy
                  számíthatnak ennek a döntő lehetőségű tömegnek támogatására.</p>
               <p>Ujlaki Lőrinc herceg megtestesedett, megpuhult, mióta utoljára látták egymást.
                  Valamikor állandóan az udvarnál élt s itt a legelkényeztetettebb, legdélcegebb
                  asszonybolondítónak számított. János már gyerekkorában hallotta a közkeletű
                  mendemondát, hogy a csinos ifjú herceg Beatrix királynénak is szeretője volt egy
                  darabig, de ráúnt a királynéra és szakított vele egy nem koronás, de csinosabb női
                  fej kedvéért. Barátságuk el is hidegült azóta.</p>
               <p>- Hát királyné hogyan s mint? - kérdezte fesztelenül és felületesen, ahogy egymás
                  mellett lovagoltak.</p>
               <p>- Megvagyon, - felelt János, - szavát most kevesint hallatja. Hogy éngem többet
                  nem esmer, tudnom adta.</p>
               <p>- Látom, belé nem holtál.</p>
               <p>Nevettek ezen s többet az özvegyet nem említették. Csak Brankovics említette még
                  futólag, hogy holnap illendőség szerint meglátogatják a királynét. Búcsúzáskor
                  megállapodtak abban, hogy másnap este részletesen megvitatják a választáson való
                  részvételt. Ezt most már nem is lehetett halogatni. Ujlakiék az utolsó pillanatban
                  érkeztek, csak a másnap állt rendelkezésökre, június tizenharmadika. A
                  nádorhelyettes tizennegyedikére tűzte ki a választást.</p>
               <p>János nagy lakomát rendezett a vendégeknek. Mátyás híres aranykészletével
                  terítettek. A karzatról az udvari gyász miatt ezúttal hiányoztak az igricek,
                  muzsikusok és bohócok, de egyébként a lakoma Mátyás pazar vendéglátásai mögött
                  semmivel sem maradt el. Ott volt a nagy pohárszék, kétoldalt csodálatos mesebeli
                  állatok nagy szobrai vert ezüstből. A pohárszék állványain káprázatos arany- és
                  ezüstedények sziporkáztak a drágakövektől. A mennyezetről tiszta ezüst hordó
                  függött alá. A terem közepén drága állványon érc-serpenyő állott, amelyre drága,
                  keleti fűszereket hintettek illatos füstölőnek. A falon, János helye mögött,
                  színarany fonálból szőtt mesés értékű szőnyeg. Az ételek és italok még a
                  nagyurakat is bámulatra ragadták. Csukamájat kaptak halomszámra és érdeklődve
                  falták azt az eddig ismeretlen madarat, a pulykát, amelyet Mátyás csak pár éve
                  honosított meg az országban. Hideg fácánsült is volt aranyozva. Sokféle hal. A
                  legkülönbözőbb dolgokat ábrázoló cukorkák. A nagyétű pécsi püspököt attól lehetett
                  félteni, hogy ott nyomban megüti a guta. A serleget is bőven hajtogatta, pedig
                  abban sem sör volt, mint nemesi kúriákon szokták, hanem bor. Jóféle pozsonyi bor,
                  vagy erős olasz malváziai, ki melyiket szerette.</p>
               <p>A fényes lakomát tárgyalás követte, mégpedig emelkedett hangulatú. A beszélgetés
                  egyes elkottyantott részei azt sejttették, hogy Ujlaki nemcsak udvariassági
                  látogatásokat tett a várban, hanem politikai tárgyalásokat is folytatott. De vagy
                  mert ezek meggyőzték, hogy más pártoktól kevesebbet várhat, vagy mert nem is akart
                  máshova állani, most valamennyi délvidéki úrral együtt teljesen megbízhatónak
                  mutatkozott. Természetesen mindegyik úr kikötötte, hogy mi lesz jutalma
                  hűségének. Hosszú jegyzéket kellett vezetni a szavazók igényeiről, s a jegyzék
                  élén Ujlaki Lőrinc herceg szerepelt, aki a bosnyák királyi címet kívánta magának.
                  Rajta volt Frangepán Bernát is zenggi igényeivel, a pécsi püspök is azzal a két
                  birtokkal, amelybe erőszakkal már bele is ült. Csak úgy röpködtek a dónációk,
                  főispánságok, vajdaságok ígéretei. De a sok áldozatot megérte, hogy a János eddig
                  egyre gyengébbnek érzett pártja hirtelen fényes és fontos nevekkel lett gazdagabb.
                  Az eddigi csüggedő aggodalmakat egyszerre megint a győzelem biztos reménye
                  váltotta fel. A beborozott urak ölelgették egymást, Jánost máris felségezték és
                  olyan jól érezték magokat az általános örömben, hogy sehogysem akaródzott
                  hazamenniök. Mikor végre mégis elszéledtek, Frangepán Bernát még megállott néhány
                  szóra a királyfival.</p>
               <p>- Meg kell még mondanom, János uram, amit Bea leányom a lelkemre kötött:
                  szerencsét kíván választásodhoz és boldog, hogy méltó fejre kerül a magyarok
                  koronája.</p>
               <p>- Ó milyen kedves. Hát nincs Budán?</p>
               <p>- Nem, már elhagyta a Beatrix királyné udvarát. Elég volt. És jobb is szeretem, ha
                  most otthon van.</p>
               <p>- Szívből köszönöm. Mondd meg neki, kenéz, hogy gyakran gondolok rá és szeretettel
                  őrzöm emlékét. S ha Bianca királynét hazahoztam, számítok rá.</p>
               <p>Hogy gyakran gondol rá, az nem volt igaz. De most csakugyan melegség öntötte el,
                  mikor a lány finom keze és szép nagy fekete szeme jutott eszébe. De még melegebbé
                  tette lelkét a Bianca gondolata. Képét most is sokszor elővette és színezgette
                  magában az ifjú királyné ragyogó bevonulását és székesfehérvári koronázását. Majd
                  valamivel az övé után, ha a viszonyok megengedik, de mennél hamarább.</p>
               <p>Másnap felvirradt a választás napja, június tizennegyedike. János dobogó szívvel
                  remélte, hogy még aznap király lesz. A nádorhelyettes a választás színhelyéül nem
                  a Rákost, hanem a pesti templomot jelölte ki. A templom előtt királyi lovasfutárok
                  állottak, hogy az ülés minden fontosabb mozzanatáról azonnal nyargalva hozzanak
                  jelentést híveitől a várba. János képtelen izgalomban várta a híreket. De döntő
                  hírt egész napon nem kapott. Egyik szónoklat követte a másikat. Szavazásra nem
                  akart sor kerülni. De az máris kiderült, hogy hetek óta mindenkinek igaza volt,
                  aki bizalmatlanságra intette. A főpapok most már nyiltan színt vallottak azzal,
                  hogy noha ők ajánlották, egyetlen szóval sem keltek pártjára a vitában, sőt Dóczi
                  Orbán, a nádorhelyettes, az elnöki székből úgy vezette a tanácskozást, hogy
                  nyilvánvalóan Ulászló szekerét tolta. Este félbeszakította a vitát és másnapra
                  halasztotta. Ez régi és bevált fortélya volt a főúri osztálynak a köznemesek
                  ellen. A köznemesek nem szerették a fővárosban vesztegetni az időt, kivált a
                  legerősebb nyári munka idején, a főurak tehát minden választáskor mesterségesen
                  húzták a választásokat, hogy a rendszerint akadékoskodó és ellenzéki köznemesség
                  idegeit próbára tegyék. Mátyás alatt ezt a fegyvert nem igen lehetett alkalmazni,
                  az országgyűléseiken az történt, amit az ő hatalmas akarata akart. Most azonban
                  előkerült a fegyvertárból a régi fogás. A nádorhelyettes már eddig is el tudta
                  érni, hogy a köznemesség nagyobbára hazaszéledjen és csak választott képviselőit
                  hagyja itt. De még mindig jócskán maradtak a hétszilvafások táborából a Rákoson,
                  nem ártott még tovább gyötörni türelmüket. Nemcsak az övéket, a Jánosét
                  nemkülönben. A végsőkig kimerülve és elkeseredve vette tudomásul, hogy még egy
                  napot kell várnia.</p>
               <p>Június tizenötödike rekkenő hőséggel ébredt. A futárok ugyanúgy dolgoztak, mint
                  előző napon. Most olyan híreket hoztak, hogy a nádorhelyettes minduntalan
                  felfüggeszti a tanácskozást, mert a pártok bizottságai folyton külön
                  tanácskozásokra jöttek össze. Dóczi Orbán most már hevesen dolgozott Ulászlóért
                  János ellen az elnöki székből. De Ujlakiék ugyanolyan hevesen ellenálltak. Délután
                  úgy állott a helyzet, hogy Miksa teljesen háttérbe szorult, Ulászló és János
                  esélyei egyenlőknek látszottak. Ami ezután történt, azt senki sem tudta
                  összefüggően és világosan elmondani. A nádorhelyettes összehozta a Miksa és
                  Ulászló pártjait. Azok Ujlakiék tudta nélkül határoztak valamit, erre Orbán püspök
                  ismét megnyitotta a tanácskozást és a pártok megegyezése alapján azt
                  indítványozta, hogy Ulászló cseh királyt egyhangúlag kiáltsák ki Magyarország
                  megválasztott királyának. Erre súlyos botrány tört ki. Ujlakiék a padokat verték
                  és tombolva tiltakoztak, az Ulászló-pártiak kardjaikkal dörömböltek és vivátoztak.
                  A nádorhelyettes képtelen volt kimondani a döntést, sőt mivel attól lehetett
                  tartani, hogy a felizgatott rendek egymásra rohannak, a tárgyalást megint
                  felfüggesztette és visszavonult a sekrestyébe. Ujlakiék itt felkeresték és
                  felelősségre vonták a tervezett csiny miatt. Alkotmányszegéssel, pártossággal,
                  csalással vádolták és újabb tárgyalást követeltek. Orbán püspök konokul
                  visszautasított minden kísérletet, szilaj szóváltásra került a sor, s ez annyira
                  elmérgesedett, hogy Ujlaki Lőrinc herceg ünnepélyesen otthagyta az egész
                  János-párttal az országgyűlést. Ezt már ő maga mondta el Jánosnak a várpalotában.
                  És mindjárt rögtönzött tanácsot tartottak, hogy most mit tegyenek.</p>
               <p>Váradi érsek a kiegyenlítés és békesség mellett akart maradni. De kevesen
                  tartottak vele. A hatalmaskodó főpapok és főurak viselkedése annyira felháborított
                  mindenkit, hogy a kedélyek csillapítására gondolni sem lehetett. Aki felszólalt,
                  az hitvány, gyalázatos esküszegőnek gyalázta Orbánékat és fennen követelte, hogy
                  János üssön a kardjára, ha elégtételt nem kap. Heves tanácskozás után kimondták,
                  hogy az ellenpárttal minden összeköttetést megszakítanak. Jöjjön, aminek jönnie
                  kell. Ezzel oszlottak szét. Váradi még maradt. Hosszasan beszélt lelkére Jánosnak:
                  ne égesse fel maga mögött a békesség hídját, mert különben egyetlen útja a biztos
                  polgárháború felé vezet. János hajlott is az intelemre, nem is. Amilyen boldogan
                  hallgatott előbb az érsek minden szavára és mozdulni sem tudott nélküle, most
                  jobban szerette Lőrinc herceget hallgatni. Maga előtt azzal érvelt, hogy eddig
                  Péter érseknek igaza lehetett, de most olyan napok érkeztek el, mikor a gonoszság,
                  árulás és kétszínűség ellen erőt kell mutatni, az erő mutatása úgysem jelenti még,
                  hogy a kirántott karddal döfni is fog. Csak ha muszáj.</p>
               <p>A következő nap azzal telt el, hogy meghallgatták a főrendek újabb és újabb
                  üzeneteit. Az országgyűlés folyt tovább, de tehetetlenül. Orbán kénytelen volt
                  beletörődni, hogy Ulászló kikiáltásának terve kudarcot vallott, mert még a csonka
                  országgyűlés egyhangúlag kikiáltotta volna, de az ilyen választást senki sem
                  tekinthette törvényesnek. Meddő szóbeszéddel, alaki vitákkal töltötték tehát az
                  időt, a közben igyekeztek odaédesgetni Lőrinc herceget, hogy érdemben határozni
                  lehessen. De ő mint pártvezér, minden kísérletet visszautasított. Bosznia királya
                  akart lenni mindenáron, mint apja volt, s ezt csak János királysága alatt érhette
                  el, mert bárki más lesz a magyar uralkodó, a bosnyák koronát János viseli. Váradi
                  minden ékesszólását latba vetette, de látta, hogy a királyfi most már szívesebben
                  hallgat Lőrinc hercegre, mint őrá. Erre keserű szavakra fakadt. János hidegen
                  válaszolt. Hagyta, hogy Péter érsek komoran, sértett arccal távozzék.</p>
               <p>- Majd szóllasz, uram, ha köllök, - mondta az ajtóban az érsek és elment.</p>
               <p>És másnap János gondolkozott is azon, hogy küldjön érte. Mert érdekes fordulat
                  történt. Filipecz átküldte neki az egyesség írásba foglalt pontjait. Benne volt
                  minden, amiben megállapodtak, a főrendek aláírása ott sorakozott rajta, a
                  pecsétek mind rendben voltak. Csak az ő aláírása hiányzott. Első ösztönével
                  Péterért akart küldeni. De Lőrinc herceg, aki egy percre sem távozott mellőle,
                  élénken óvta ettől. Nem kell Váradi, nem kell a mindenáron való meghunyászkodás.
                  János mindjárt engedett. Azt izente vissza, hogy sok részletet tisztázni kell még
                  a megváltozott helyzetben, ezért a maga részéről Lőrinc herceget és a pécsi
                  püspököt nevezi meg képviselői gyanánt. Lőrinc és Ernuszt mindjárt fel is keresték
                  a kancellárt, aki a főrendek megbízottai gyanánt Báthori Istvánt és a
                  nádorhelyettest nevezte meg. Ezek négyen még aznap összeültek a várbeli
                  Zsigmond-kápolnában és mindenekelőtt abban állapodtak meg, hogy az országgyűlés
                  két napig nem ül össze.</p>
               <p>S ekkor Péter érsek, akit kihagyott az egész tárgyalásból, még aznap maga
                  jelentkezett. Dúltan és izgatottan. Azt a hírt hozta, hogy Báthori István
                  országbíró, mialatt az egyességről tárgyal, katonáival megszállatta a vár alatt a
                  vizivárost.</p>
               <p>- Állok elejbe, - felelt János, vagy inkább általa a harcias hívek hatása, - mire
                  megy vajjon?</p>
               <p>Váradi kétségbeesetten érvelt. Ez a vérontás biztos útja. Mindenáron békességet
                  kell teremteni.</p>
               <p>- Abba fáradunk ippeg.</p>
               <p>És idegesen elfordult. Lelkiismeretét nem érezte egészen rendben, s az érsek
                  beszéde szerfelett kényelmetlen volt neki. De az érsek nem akart érteni a
                  mozdulatból és szenvedélyesen kifakadt.</p>
               <p>- János, nekem szerelmes uram, az Jézus hét sebire kérlek, eszedre térj! Az út,
                  kin jársz, vesztedbe vezet! Ládd, én igaz szolgád vagyok. Tudod-i, ki járt nálam s
                  vajjon mit kínált? Királyné embere. Bíboros kalapot igért, ha cserben hagylak
                  Ulászlóér.</p>
               <p>- Micsoda, - döbbent meg János, - Beatrix Ulászló mellett? Mit akar az némber?</p>
               <p>- Nem tudol te semmit, uram, Ulászló felesége akar lenni. S újfent királyné. Hogy
                  orcádba nevessen.</p>
               <p>- Hun veszed ez bolondot!</p>
               <p>Péter érsek keserűen legyintett, hogy ura ennyire tájékozatlan. Elmondta, amit
                  megtudott. Beatrix már régóta tűzzel-vassal dolgozik alattomban Ulászlóért. Az
                  első pillanattól kezdve összefogott Dóczival, Filipeczcel, Bakaccsal. Komédiáztak
                  mind mostanig. De most már nem titkolnak semmit. Ma reggel óta embereik puhítják a
                  rendeket, hogy azok kötelezzék az országgyűlésen Ulászlót Beatrix nőülvételére. S
                  ez a terv nem lehet mai keletű. A királyné tehát már férje ravatala mellett új
                  házasságról gondolkozott. Ügyesen kitervezte: rávarrja magát régi kedvesére és még
                  királyné is marad. Csak innen ered a választás minden nehézsége.</p>
               <p>János elhűlve hallgatta mindezt. Elszörnyedt, mint aki ráébred, hogy már jó ideje
                  borzasztó meredély felett jár. Egy pillanat alatt száz és száz egyszerre
                  megvilágosodott részlet tolongott gondolataiban. Ő semmit sem tudott, oktondi
                  hittel járt-kelt félelmesen kétszínű és elszánt ellenségei között. Gyilkosan
                  elszégyelte hiszékenységét, tudatlanságát, emberismeretének gyarlóságát. S hogy
                  ekkorát kellett maga előtt zuhannia, ez ádáz haragot és bosszúvágyat keltett
                  benne.</p>
               <p>- Bestia, - mondta csikorgó foggal, - ha itten vóna, kardomat belemártanom képes
                  vónék. No, de majd...</p>
               <p>Vadul belefenyegetett a levegőbe. És ráförmedt az érsekre:</p>
               <p>- Ezeknek kérsz békét? Ezeknek? Jonhokat kifordítom! Rettenetes dogot teszek!</p>
               <p>Az érsek kérlelte. De nem tudta lecsillapítani. János forrongva, sziszegve
                  lépkedett fel s alá, káromlásokat harapott el és olyan sápadt volt, mint a fal.
                  Soká tartott, míg felindulása elmúlt. Akkor fáradtan leült és arcát kezeibe
                  rejtette.</p>
               <p>- Édes jó uram, ország reménysége s ótalma, - szólt ekkor könyörögve az érsek, -
                  vedd eszedben hű szolgád intéseit. Bölcs légy, törvényt szeresd.</p>
               <p>- Jól van, - felelt ő halkan, fáradtan, - tudnod adom majd, mit határozok.</p>
               <p>- Várandom, uram. De tudd meg: ha ez útról nem fordulsz, elhagylak.</p>
               <p>- Úgy. Mégy Ulászlóhoz.</p>
               <p>- Mán oda nem. De igenis, mikint medve az barlangba, Kalocsára. Isten áldjon meg,
                  uram.</p>
               <p>János felkapta a fejét. Mintha az érsek utolsó szavai könnyesek lettek volna. De
                  az már ment kifelé, arcát nem láthatta. Ha csakugyan könnyezett, akkor most látta
                  először sírni. És mikor az ajtó becsukódott, majdnem elsírta magát ő is. De aztán
                  haragja, fájdalmas szégyene, önbecsülésének égető csorbája kezdte újra kínozni.
                  Vadul szorította ökölbe kezét és alig várta Lőrincet. Az jött is a pécsi püspökkel
                  nemsokára. Meghányták-vetették az érsek híreit. Hogy Báthori István befészkelte
                  magát a Vízivárosban, nem izgatta őket. Sokkal erősebbek voltak. Annál többet
                  beszéltek Beatrix bámulatos házassági tervéről, amelyről már ők is értesültek.
                  Képtelenségnek találták. Hiszen Ulászlónak volt már felesége, a brandenburgi
                  őrgróf leánya. Csak még nem vitte haza hosszú évek óta, erre még a pápa sürgetése
                  sem tudta rávenni. De ha a terv képtelenség is, a főpapok hihetetlen aknamunkája
                  mindenesetre felháborító. János megint tüzelni kezdett, sajátmagát lovalta bele a
                  tombolásba. Ujlakiék csittították: az egyesség tárgyalása alatt okosnak kell
                  lenni. S akit a békés Váradi hírei lázítottak harciasra, azt most a harcias
                  Ujlakiék intették békességre. Ő a fejét fogta tanácstalanságában, inga gyanánt
                  érezte magát lengeni innen oda, onnan ide. Beleszédült.</p>
               <p>Az egyességi tárgyalásokat folytatták. De ez most már voltaképpen az országos
                  helyzetnek, a királyválasztásnak, a megrekedt országgyűlés sorsának tárgyalása
                  volt. Vitáik túlnőttek a tervezett két napon. Ekkor az országgyűlést újabb két
                  nappal elhalasztották. Báthori tovább tárgyalt Ujlakiékkal, s közben nyíltan
                  fegyveres küzdelemre készült. Egyszerre csak kitűnt, hogy Kinizsi Pál, a megbukott
                  lengyel-párt egyik vezetője, keményen dolgozik Ulászló mellett. Az alsóváros hadi
                  megerősítésével foglalkozik. Csakhogy a János pártja sem maradt veszteg erre. A
                  pécsi püspök jókora kölcsönt kínált Jánosnak és követelte az újabb toborzást, ha
                  azok már sáncolnak. Kis Máté, a liptói főispán nyolcezer aranyat ajánlott fel
                  záloglevélre, ő is soroztatni akart. János gyenge volt a pénzt el nem fogadni. A
                  sorozás nyomban megindult. S aznap érseki futár kért bebocsáttatást János színe
                  elé.</p>
               <p>- Péter érsek úr küldött, uram. Mondanom parancsolta izenetit: hazamene Kalocsává.
                  S hogy téged Isten vezéreljen.</p>
               <p>- Levél nincs?</p>
               <p>- Nincs, uram. Csak az izenet, kit mondtam.</p>
               <p>- Jól van. Mehetsz.</p>
               <p>A két napot még egyszer megtoldották. Az országgyűlés nem ült össze, Orbánék
                  azonban serényen dolgoztak országgyűlésen kívül is. Gyűrték, puhították a
                  rendeket, hogy Ulászló megválasztásának esetére kössék ki Ulászló és Beatrix
                  házasságát, de közben becsületszóval igérték meg a rendeknek, hogy Ulászló sohasem
                  fog ennek a kikötésnek eleget tenni és nem veszi el a magtalan asszonyt. Most
                  tehát legnagyobb cinkosukat, Beatrixot is elárulták, mint ahogy elárulták Jánost.
                  Csak Szapolyai hozzájárulása kellett még ehhez az új fordulathoz, az pedig már
                  visszament Bécsbe. Filipecz hirtelen felutazott hozzá tárgyalni. Ezt Jánosék is
                  megtudták, mert most már Beatrix lett az, akit mindenki áltatott és aki nem
                  tudott semmit a feje fölé tornyosuló ármányokról. A Korvin-párt tehát azonnal
                  szintén küldött követet Bécsbe, hátha a fontos Szapolyait a dolgok új állásában
                  ide lehetne fordítani. És az egyességi tárgyalásokat abbahagyták. János
                  kijelentette, hogy a koronát semmi körülmények közt nem adja ki a kezéből. A két
                  párt farkasszemet nézett. A fegyveres ellentét odáig fajult, hogy Báthori István
                  katonákkal támadott meg a vár alján egy házat, amelyet fontos hadipontnak látott
                  Buda ostroma esetére. Ujlakiék pedig ostrom-készenlétbe helyezték a várat. A két
                  párt háborúja minden pillanatban kitörhetett. János már leszámolt ezzel is. Csak
                  támadni nem akart.</p>
               <p>De az ostromra nem került sor. Egy éjszaka két hírrel verték fel. A két hír
                  véletlenül egyszerre érkezett. Az egyik az volt, hogy Szapolyai Beatrixot is
                  elárulta, Ulászló mellett maradt úgy, hogy ez házasságot igérjen Beatrixnak, de ha
                  megkoronázták, semmiesetre ne vegye el. A másik hír azt jelentette, hogy Ulászló
                  elunta a megfeneklett királyválasztás huzavonáit, hirtelen fegyverbe hívta
                  embereit és Prágából tizenötezer katonával megindult Buda ellen. János éjszakának
                  idején felverette párthíveit. Hajnalig tanácskoztak. Abban mind egyetértettek,
                  hogy Buda igen gyenge vár, három napig sem lehet védeni. Kitenni tehát annak, hogy
                  Szapolyai Bécsből induló serege, a Prága felől induló Ulászló s a vár tövében
                  tanyázó Báthoriék egyszerre megtámadják, nem lehet. Százféle terv felmerült, hogy
                  ilyenképpen mit csináljanak, de mindegyiknek volt ellenzője. Ekkor Lőrinc herceg
                  elkiáltotta magát:</p>
               <p>- Megtaláltam, urak! Megyünk Fehérvárrá! Korona kezünkben, avval urunkot
                  megkoronázzuk!</p>
               <p>Halotti csend fogadta a vakmerő gondolatot, de aztán egetverő vivátozás. Lelkes,
                  meleg tekintetek szegeződtek a királyfira, a magyarok ősi tekintete, amely királyt
                  teremt, hogy abban önmagát imádhassa. János szívét marokra szorította a szinte
                  fájdalmas boldogság. Ez volt az a pillanat, amelyre oly régóta vágyott hullámzó
                  reménnyel, hol nekilobbanó hittel, hol lesújtott aggodalommal, de mindig éhes és
                  forró vággyal: így állani a feléje forduló elragadtatott magyar arcok közepette,
                  fürödni a feléje áradó szeretetben és a győztes szerény arcával felolvadni benne.
                  Halványan a kétség apró gonosz szellemei ólálkodtak ugyan az öröm színes, tüzes
                  előtere mögött: a törvényes király választás hiánya, az esztergomi hercegprímás és
                  a nádor, vagy nádorhelyettes elengedhetetlen szerepe. De ezeket lerázta magáról.
                  Az utolsó hetekben hozzászoktatták, hogy gőgösen elfordítsa arcát, ha az
                  alkotmányosság szigorú és kérdőre vonó tekintetével találkozik. Csak a tündéri
                  képre gondolt, Szent István palástjára, a tömjénes orgonabúgásra, a révülten
                  ujjongó sokaságra és a szent koronára, amely, mint a Szentlélek röpte, lassan
                  leszállt fejére. - Milyen boldog vagyok, - mondta reszkető ajakkal.</p>
               
            </div>
            <div type="chapter">
               <head>V.</head>
               <p>Az éjszakai értekezlet azzal a határozattal oszlott szét, hogy elmennek
                  Székesfehérvárra. A budai vár őrizetére itthagynak valamelyes haderőt s lent
                  királlyá koronázzák I. Jánost. Hogy aztán mi lesz, majd megmutatja a jövő.
                  Mindenesetre megvárják Ulászló fegyveres támadását. Hogy győznek, afelől nem lehet
                  kétség. A vránai perjel, mikor a kincstár hihetetlen drágaságait látta, így
                  kiáltott fel:</p>
               <p>- Csak Isten árthat nekünk, más senki.</p>
               <p>A hadviselés elsősorban zsold kérdése lévén, akkora sereget, mint ők, nem állíthat
                  fel senki. S ha az országgyűlés nem választotta meg Jánost szépszerével, majd a
                  győzelem után fejet fog hajtani. Legfeljebb új és formahibák nélkül való
                  koronázást kíván. Róbert Károlyt háromszor is megkoronázták.</p>
               <p>De már másnap délben azt a kellemetlen hírt kapták a pártban, hogy Orbánék a
                  legsürgősebben hazaküldték Székesfehérvárra az országgyűlésre feljött prépostot,
                  Kálmáncsehi Domokost. Bandériumát bőven megpótolták katonákkal, hogy védhesse a
                  várost. János valamelyik híve tehát fecsegett, a főurak villámgyorsan
                  intézkedtek. A szép terv kútba esett, mert Székesfehérvárra most már csak
                  ostrommal lehetett volna bevonulni, János pedig nem vállalhatta a támadó szerepét.
                  Ismét tanakodni kellett, hogy mit csináljanak. Budán megvárni Ulászló támadását
                  nagy könnyelműség lett volna. Buda volt a leggyengébb a királyi várak között.</p>
               <p>Megint Lőrinc herceg gondolata adott irányt Jánosnak. Ő azt javasolta, hogy
                  menjenek Szlavóniába. Ott sok a kitünően megerősített vár, a terep támadó ellenség
                  számára nagyon nehéz. A Drávától egészen a dalmata tengerpartig úgyszólván minden
                  birtokon János hívei az urak. Ott biztos tartózkodást találnak, serényen
                  gyüjthetnek katonákat, s ha a hatalmas új sereget bőséges pénzzel megszervezték,
                  nyugodtan szemébe nézhetnek minden támadásnak. Ulászló addig csak jőjjön be
                  Budára, ha tud. Üres palotát fog találni.</p>
               <p>Nem késlekedtek egy percig sem. A berendezésnek és a drágaságoknak felrakodását
                  megkezdték. Felhajtottak minden társzekeret. A termek fényesre csiszolt padlóit
                  ládák lepték el. A cselédség nagy sietséggel csomagolta a drága bútorokat,
                  képeket, szobrokat, faliszőnyegeket, karos gyertyatartókat, kopácsolás, szegelés
                  lármázott mindenütt. A tárnoki házban az állami okmányokat rakták ládákba. A
                  könyvtárban külön válogatott emberek ügyeltek a gyönyörű kötetek csomagolására. A
                  kincstárban bizalmi emberek vigyáztak minden tárgyra, a ládákra jeleket írtak,
                  külön tervrajz szerint osztották be a megjegyzett ponyvájú társzekereket,
                  testőrök ügyeltek a rakodásra. Mátyás pazar termei gyorsan kopaszodtak, a lépések
                  üresen kongtak a falak között. Ekkora költözés még nem történt Magyarországon.
                  Végre felkészültek mindennel. Szekérre rakták a korona vasládáját is, a szekér
                  mellett erős testőrség vigyázott, tíz lépésnyi távolt tartottak a szűk udvaron,
                  közelebb nem volt szabad lépnie senkinek.</p>
               <p>A sereg Buda alatt táborozott, megerősített állásban, mert minden pillanatban
                  tartani lehetett attól, hogy Báthori István és Kinizsi tüzes fejjel kedvet kapnak
                  a verekedésre. Mikor a rengeteg társzekér már mind készen állott, a dáriusi
                  rakományt fegyveres fedezettel leszállították a táborba. Ez eltartott egy álló
                  napig. Aznap éjszaka János még a palotába aludt. Másnap, július elsején, korán
                  reggel szemlét tartott az itt hagyott ezer főnyi őrségen, még egyszer végigjárta
                  elszoruló szívvel az üres termeket, ahol felserdült, még egyszer elment anyja
                  sírjához imádkozni. Aztán megvárta az estét, mert a nagy hőség miatt éjjel
                  akartak menetelni. Este elindult. A tábor már indulásra készen várta. Megrendültek
                  a trombiták, a sereg felkerekedett.</p>
               <p>Alig mentek valamit, már meglepő hírrel nyargaltak előre az utócsapatok lovasai:
                  nagyobb csapat követi őket. Kitűnt, hogy mialatt ők az útra készülődtek, Ulászló
                  pártja sem maradt veszteg. Szintén sereget szervezett. Ennek erejét egyelőre nem
                  lehetett felbecsülni. Lehetett jóval gyengébb nálok, de ha minden bandériumot
                  gyorsan összeszedtek, lehetett aggasztóan tetemes is. A nyomukban jövők egyelőre
                  nem támadtak, csak követték őket. De reggel esetleg támadhattak. János és vezérei
                  izgatott tanácsot tartottak félreállva az országút szélére, lóháton, mialatt
                  seregök tovább folytatta a vonulást. Ujlaki Lőrincnek megint volt ötlete.
                  Kijelölte a pécsi püspököt, a vránai perjelt és még két urat: menjenek vissza
                  tárgyalni, kérdjék meg, hogy az üldözőknek mi a szándéka és indítsanak színleges
                  tanácskozást a korona kiadása felől. Az utócsapatok álljanak meg, mintha az egész
                  sereg megállapodott volna.</p>
               <p>Így történt. A kövér pécsi püspök elnyargalt társaival a sötétben visszafelé. Ők
                  pedig a sereg zömével ügetve indultak tovább az éjszakába. A Duna mentén haladtak
                  lefelé. Siettek egész éjjel s csak akkor kerestek megállapodásra alkalmas helyet,
                  mikor a nap már magasan járt. Alkonyatkor megindultak megint. A visszaküldött
                  tárgyalók harmadnap érték utól őket. Ügyesen végezték dolgukat: egy teljes napot
                  nyertek a színleges tárgyalással, s azzal váltak el Bátori Istvántól és
                  vezérkarától, hogy másnap folytatják az alkut. De eszök ágában sem volt az alkut
                  folytatni, vágtatva indultak vissza, hogy Jánosékat utólérjék.</p>
               <p>Nem jó híreket hoztak. Ulászló pártja igen erős sereggel rendelkezett. A válságos
                  napok alatt nyilván serényen dolgoztak volt: félelmes erőt hoztak össze. És
                  nyiltan megmondták a pécsi püspöknek és társainak, hogy most már nem tréfálnak
                  többé: a koronát minden módon hatalmukba kerítik, vagy szép szerrel, vagy vér
                  árán. Hiába rendelkezik János herceg annyi pénzzel, a teljes hadi felkészülésre
                  nem fognak neki időt adni. A kocka el van vetve.</p>
               <p>Jánoson kétségbeesett rémület vett erőt. Nem a mérkőzéstől magától félt, jó
                  katonának ismerte magát, természetét bátornak. A vereségtől félt, a szégyentől,
                  az ellenfél diadalától. És hogy most helyzetének végzetes volta, megvilágosodott
                  előtte, tévelygő, tanácstalan érzései megint teljesen új irányba fordultak.</p>
               <p>- Elhibáztuk elejétül, - mondta Lőrinc hercegnek és Ermeszt püspöknek, akik között
                  lovagolt, latinul, hogy a csatlósok ne értsék, - Péter érseknek volt igaza, nem
                  nekünk.</p>
               <p>Azok nagyon kedvetlenek voltak és ingerlékenyek. Lőrinc herceg komor aggodalommal
                  hajszolta a sereget, minden pihenőt túlhosszúnak talált. Ha a legénység
                  panaszkodni kezdett a hajszolt menet miatt, dúlt-fúlt a haragtól és szitkozódó
                  parancsokat küldött hátra, Zsigmond püspök folyton rosszullétről panaszkodott.
                  Óriás teste nem bírta a nyereg megpróbáltatásait, lihegett, izzadt és nyögött. És
                  mindakettő számára vörös posztó volt a Váradi érsek emlegetése.</p>
               <p>- Akkor rá kellett volna hallgatnod, - mondta ingerülten Lőrinc, - és nem
                  miránk.</p>
               <p>Hangja lenéző volt és tiszteletlen. S János, nyomorult helyzetében, távol állott
                  attól, hogy rendreutasítsa. A válasz nyillaló fájdalmat keltett szivében.
                  Vigasztalásra és híveinek enyhítő hűségére vágyott és most riadtan ocsudott arra,
                  hogy nem ura ennek a két embernek, hanem rabja.</p>
               <p>- Kár most már ezen sopánkodni, - szólt hasonló ingerült hangon a püspök, - mást
                  nem tehetünk, mint amit teszünk.</p>
               <p>- Még lehetne, - mondta félénken János, - még meg kellene gondolni, hogy kiadjuk-e
                  mégis a koronát.</p>
               <p>A kettő egyszerre kiáltott, haragosan és gorombán.</p>
               <p>- A koronát?</p>
               <p>- Igenis, a koronát, - felelt János, az elkeseredéstől közel a síráshoz, - és most
                  már látom, hogy azt az egyességet alá kellett volna írni.</p>
               <p>- Miért nem írtad alá, - szólt Lőrinc, - miért a mi tanácsunkat fogadtad el?
                  Szabadon élhettél volna a te drágalátos érseked tanácsával.</p>
               <p>János érezte, hogy az elkeseredés sírása már a torkát fojtogatja.</p>
               <p>- Urak, ne veszekedjünk, mint az oktalan bajbajutottak szokták, akik egymásra
                  kenik a felelősséget. Még nem késő, gondoljuk meg magunkat. Adjuk ki a koronát és
                  várjuk meg a királyválasztást békével. Én ezt nem bírom, nem bírom.</p>
               <p>Idegei valóban nem bírták. Kitört belőle a sírás. Könyörgő arccal fordult hol
                  egyikhez, hol másikhoz.</p>
               <p>- Engedjetek vissza... Én megyek vissza... Így a biztos bukásba rohanok, úgy még
                  megmenthetek valamit.</p>
               <p>Lőrinc herceg hátrafordult lova hátán a mögötte ügető urakhoz.</p>
               <p>- Tessék. Ez a mi királyunk. Sír itt nekünk lóháton, serege élén.</p>
               <p>De János most már nem törődött a szégyennel. Szabadjára eresztette sírását.</p>
               <p>- Eresszetek, - hajtogatta, - én megyek vissza, nem bánok semmit, eresszetek
                  vissza...</p>
               <p>- Jól van, eredj, - kiáltott most már türelme fogytán Lőrinc herceg, - de a
                  társzekerek itt maradnak. Téged nem tartóztat senki. Megmondtam.</p>
               <p>János megdöbbenve emelte könnyektől nedves arcát vezérére. Az előre nézett, nem
                  őrá. Indulatos arcán lenézés és leplezetlen rosszindulat. Aztán a másik oldalra
                  fordult. A püspök sem nézett rá, az is előre tekintett, megvetően, gonosz
                  konoksággal. János elhallgatott. Ha rákezdi, egy félóráig is győzte volna keserű
                  szemrehányással. De látta, hogy ezzel nem érhetne el semmit. Vagyonával és
                  életével együtt azok kezén van, akikben nincsen iránta egy fikarcnyi szeretet és
                  részvét. A magok boldogulását hajszolják, neki kapzsi börtönőrei. Kénytelen itt
                  menni közöttük tovább. Keblében a végzetes hibát gyilkos lelkifurdalásával, maga
                  előtt a közelgő gyalázat és véres bukás borzasztó rémével. Hallgatott, arcán
                  folytak a könnyek. S mint a behúnyott szemű elítélt, aki a halálos csapást várja,
                  most már csak azon esengett, hogy az a csapás jöjjön el mennél hamarább.</p>
               <p>Az nem is késett. Ijedt meneküléssé változott vonulásuknak még aznapján, a
                  harmadik napon, vad lárma riasztotta meg őket Dunaföldvár táján, az országúton.
                  Hátulról jött a lárma, ahonnan várni lehetett. Báthoriék utolérték őket és azonnal
                  támadtak. Az ordítozás és fegyvercsörgés odahallatszott a mély nyári éjszakában,
                  ahol ők ügettek elől. Ujlaki semmit nem kérdezett tőle, rögtön vezényelni kezdett.
                  Megparancsolta, hogy az erős utóvéd, amelyet Beriszló Bertalan, a vránai perjel
                  vezetett, minden erejével tartsa fel az ellenséget, hogy a sereg zöme hajszoltan
                  menekülhessen előre, a Sárvíz folyó irányába, amelyen majd átkelnek s a hidat
                  elrontják magok mögött. Jánost magára hagyta. Nyilván a társzekerekhez ment, mert
                  ezeknek lehető gyorsasága adta meg a menekvés gyorsaságát is. A hadi lárma
                  csakhamar elhalt ott messze mögöttük. Ügettek a sötétben a Sárvíz felé.</p>
               <p>Már virradt, mikor odaértek. Mindenekelőtt a társzekereket küldték át a hídon.
                  Azoknak végtelen sora dübörögve haladt ott a kék derengésben, a hunyó csillagok
                  alatt. Ujlaki hol a hídnál parancsolgatott, hol hátranyargalt intézkedni. János
                  leszállott a lóról a víz partján, hogy sajgó derekát egy kis járkálással
                  pihentesse.</p>
               <p>- Nyeregbe és előre! - rivalt rá Lőrinc herceg.</p>
               <p>Választ sem várt, megint elnyargalt. János némán engedelmeskedett. Lova fejét,
                  befúrta két társzekér közé. De a tulsó parton megint megállott. Most jött fel a
                  nap, abból az irányból, amelyet odahagytak, a Duna felől. A látóhatár peremét
                  pirosság öntötte el, a tüzes korong felső fele megjelent a vékony fellegek
                  között.</p>
               <p>- Vajjon mit fog látni, mire lemegy, ma este? - kérdezte magában János.</p>
               <p>S mintha kérdésére felelt volna, megeresztett kantárral vágtató futár érkezett a
                  hídhoz. Ujlaki parancsát hozta: teljes gyorsasággal előre, az utócsapat nem tudta
                  magát tartani, Báthoriék nagy erővel jönnek, több embert megöltek a csatában, a
                  perjel három sebet kapott, elfogták. A hídon tolongás támadt, az átömlő sereg
                  menekülő lendülete Jánost is elragadta. A rend felbomlott, vad összevisszaságban
                  tolongtak az úton az összekeveredett seregrészek. Hogy hátul mi történik, nem
                  lehetett tudni. Jóval később érte utol a menekülőket az a hír, hogy a sereg átkelt
                  a Sárvizen, s a hidat sikerült az üldözők előtt összerombolni. Most tehát időt
                  nyertek. És csak előre, hanyatt-homlok előre.</p>
               <p>- Milyen falu ez? - kérdezte János hosszú nyargalás után, mikor kunyhók békés kis
                  csoportja tűnt fel előtte egy völgyhajlásnál.</p>
               <p>- Szabatonfalva, - felelte valaki.</p>
               <p>Ebben a pillanatban ért oda Ujlaki. A kürtösök megállást fujtak.</p>
               <p>- Mit csinálsz? - kérdezte János.</p>
               <p>- Az óra itt vagyon, - válaszolta Lőrinc herceg sötéten.</p>
               <p>Röviden elmondta, hogy a környék lakossága az ellenségnek segít, nem nekik. A
                  parasztok gázlókhoz vezették Báthori seregét. Báthoriék átkeltek rendben, máris
                  utólérték őket. A további halogatásnak nincs értelme, előbb-utóbb le kell számolni
                  és inkább most, mint holnap, vagy holnapután, mikor a menekülő sereg még fáradtabb
                  lesz.</p>
               <p>- S mi lészen sorsunk, Lőrinc?</p>
               <p>- Te csak nézjed, - szólt az dölyfösen, - s míg éngem látsz, ne félj.</p>
               <p>Ott hagyta. A sereg megállapodott. Domboldalon ütöttek állást, a Csonthegy
                  lejtőjén. A domboldalt nyüzsgő emberraj lepte el, a seregrészek felállottak. Jól
                  lehetett látni a társzekerek táborát a védelmökre rendelt csapatokkal, az ide-oda
                  vágtató lovasokat, akik parancsokat vittek. És nemsokára látni lehetett magát az
                  ellenséget is, amely szivárogva érkezett meg odalent a völgyben. Mikor az elsők
                  feltűntek, János egy pillanatig még azt hitte, hogy ezek az ő emberei. Semmit sem
                  különböztek a maga katonáitól. De aztán ráeszmélt, hogy akiket szerető nézéssel
                  símogatott, ellenségei neki.</p>
               <p>Az ellenséges sereg is csatarendbe fejlődött odalent. Felállásuk tervét elég jól
                  lehetett szemmel kísérni. Az idő idegtépő lassúsággal mulott. Ujlaki, a pécsi
                  püspök, Székely Jakab, Kishorvát János és a János-hadak egyéb vezetői abban
                  állapodtak meg, hogy kivárják az ellenfél támadását. Jánost meg sem kérdezték, de
                  ő különben sem szólt már bele semmibe. Értésére adták, hogy a tusában saját
                  személyével semmiesetre sem vehet részt. Az értékes poggyász egy darabja lett már
                  csak, akármi vár rá, megadta magát.</p>
               <p>Végre amazok megkezdték a támadást. Lovasrohammal. János olyan helyet kapott a
                  csatarendben, hogy a küzdelemben része nem lehetett és most már nem is láthatott
                  sokat: a társzekerek táborát őrizte, de az Ujlaki embereinek az élén, úgyhogy maga
                  is éppen annyira őrzött volt, mint őrző. Csak állt a heves napsütésben, egyik
                  kezét lova nyergén tartotta és mereven nézett maga elé. Körülötte nyugalom volt,
                  de messziről ordítozás és összefolyó lárma szűrődött ide. És csodálkozva kérdezte
                  magától: mi köze neki az egészhez? Ahova az események sorsadta változásai
                  sodorták, ezzel a helyzettel semmi közösséget nem érzett.</p>
               <p>A harc, amelynek különböző fordulatai rejtve maradtak előtte, sokáig tartott.
                  Tudta, hogy odaát a fekete sereg is verekszik ellene, apja világhírű cseh
                  zsoldosai, izgága és féktelen népség, de a csatában kitűnő. És Beatrix vértes
                  bandériuma is ott van a másik oldalon. Nagyon sokszor érezte így magát kicsiny
                  gyermekkorában is: a királyi házaspárt együtt kellett látnia, s magát, mintegy
                  oldalt sompolyogva, a hatalom és ragyogás korlátain kívül. Később apja már díszt
                  és hatalmat követelt az ő számára is, de lelkében most az első gyermekévek ide-oda
                  hányódó, elnyomottan lábatlankodó érzései elevenedtek fel.</p>
               <p>A döntés hirtelen esett tudtára, előzetes hírek nélkül. Az a lovas hozta neki a
                  végső bizonyosságot, aki már messziről ordította a Lőrinc herceg parancsát:
                  azonnal lóhalálában menekülni a társzekerekkel. Zavaros kapkodás keletkezett. A
                  szekerek indultak, hajszában és kiabálásban, zörögve, recsegve, tolakodva. Ha
                  valaki megbotlott, azt eltaposta a többiek ellenállhatatlan rohanásának súlya.
                  Minden szekeret nem tudtak már útnak indítani. Csak kisebb részét indították el,
                  közben Lőrinc herceg kiáltozását lehetett hallani a képtelen zürzavarban.</p>
               <p>- János herceg, hol vagy? Ide mellém!</p>
               <p>A pécsi püspök is felbukkant, az is őt kereste. Mikor ráakadtak, két oldalról
                  melléje rugtattak.</p>
               <p>- Gyerünk, gyerünk, - kiáltozták - pécsi országútnak!</p>
               <p>A szekerek még útnak nem indított nagyobb részét ott kellett hagyni. Szomszédai
                  nem szóltak semmit vágtatás közben. Lőrinc herceg keményen összeharapta száját s
                  csak előre nézett. Erneszt püspök halálsápadtan ingadozott hatalmas, tizennyolc
                  markos ménjének hátán, nagyon beteg volt már, odakötöztette magát a nyereghez,
                  orra vére eleredt a túlságos testi megpróbáltatástól, de meg sem törölte szivárgó
                  vérét, csak a menekvésre gondolt. Így nyargaltak némán, a kantárt
                  nekieresztve.</p>
               <p>- Mindennek vége, - gondolta János.</p>
               <p>Most nem sírt. Nem érzett semmit. Teljesen kimerült agyában megálltak a
                  gondolatok. Csak valami homályos káröröm ködlött benne. Ez a két ember, aki
                  elvonta őt a Péter érsek tanácsaitól, megbukott hősködésében és kapzsiságában.</p>
               <p>Nagysokára lassíthatták nyargalásukat. Úgy látszott, hogy az ellenség nem üldözi
                  őket. Nem is volt nehéz elgondolni, hogy miért: a társzekerek nagyobb része ott
                  maradt, a mesés kincsek reménye visszatartotta a győzteseket. S mikor a menekvők
                  már megbizonyosodtak róla, hogy nem kergeti őket senki, a szó is megeredt. János
                  megtudta a csata lefolyását. Az első támadást Székely Jakab és Kishorvát
                  visszaverték. Székely maga megkereste a támadók közt magát a fővezért, Báthori
                  Istvánt, és személyes párviadalt kezdett vele. Báthori belement a viaskodásba és
                  ügyesebbnek bizonyult. Ha Zsigmond püspök emberei oda nem rohannak és körül nem
                  veszik, Báthori már leszúrta volna. Most egyenlő erővel folyt a tusa. Gyakran
                  lehetett hallani Kinizsi Pál roppant hangját, aki híres szokása szerint bömbölve
                  biztatta embereit verekedés közben. Sokáig gomolygott a verekedés eldöntetlenül,
                  egyik fél sem tudott föléje kerekedni a másiknak. Hosszú viaskodás után ekkor a
                  Korvin-seregek három alvezérét ölték meg gyors egymásutánban, Cserei Kis Mátét,
                  Dombai Ferencet és a pécsi Rosályi Kun Jakabot. Ugyanekkor körülkerítették és
                  elfogták sok más nemes úrral együtt a két Kanizsait. S mikor a Korvin-seregek e
                  vészhírek következtében lanyhulni kezdtek, egyszerre rájok rontott Beatrix eddig
                  tartalékban álló vértes lovassága. Ekkor dőlt el a csata. A többi már
                  kétségbeesett menekvés volt és fejetlenség.</p>
               <p>Most már nem kellett hanyatt-homlok menekülni. A megvert sereget úgy ahogy
                  rendbeszedték és mindenekelőtt a szekereket vették számba. A koronát hozó szekér
                  megvolt, a kincseket hozó szekereknek azonban csak kisebb része. Óriási vagyon
                  veszett oda. S elveszett a híres könyvtár jó része is, elvesztek azok a szekerek,
                  amelyekre igen fontos okmányokat raktak, többek között János sok adománylevelét,
                  birtokszerződését, bonyolult feltételekkel kiállított zálogleveleit. Ezeknek
                  hiánya egész élete tartamára megnyitotta a pörlekedő támadások végtelen
                  sorát.</p>
               <p>A vert vezérek Pécsre mentek. Zsigmond püspök jól megerősített várában valamelyes
                  biztonságot érezhettek. A sereg javarészét szélnek eresztették, nem maradt
                  értelme pocsékolni a temérdek zsoldot olyan katonaságra, amelynek feladata most
                  már nem maradt. És mikor vendégszobáikban elhelyezkedtek, sor került a
                  legkeservesebb órára: össze kellett ülniök tanácskozni, mindennek elveszte után
                  egymás szemébe kellett nézni. A püspök maga ágynak esett, nem is vett részt a
                  tanácskozásban. Mindössze azt üzente, hogy mivel neki János herceg teméntelen
                  pénzzel tartozik, a fedezetül szolgáló kincsek jórésze odaveszett és a királyfi
                  helyzete teljesen bizonytalan, természetesen kézizálogról kell gondoskodnia s e
                  végből máris intézkedett, hogy azokat a szekereket, amelyek Mátyás világhírű arany
                  asztali készletét hozták, kibontsák és rakományukat a püspöki kincstárba
                  szállítsák. S mikor a tanácskozók a beteg házigazda nélkül összeültek, első szavuk
                  szintén az volt, hogy felsorolták követeléseiket. Székely Jakab, Tárnok Péter
                  egy-egy jókora summát neveztek meg és zálogot kértek. A jajczai bánok előállottak,
                  hogy a végvárak kijavításáért, melynek költségeit előlegezték, nekik ezerötszáz
                  aranyforint jár, de ez a kisebbik követelésük, mert Mátyás király még
                  tizennyolcezer arany zsolddal maradt nekik hátralékban, erre tehát fedezetet
                  kérnek, sőt jókora törlesztést azonnal, Derencsényi alvezér bejelentette, hogy
                  neki a hatszáz aranya kell, de azonnal.</p>
               <p>- Hiszen dónációt adtam érte, - szólt János elhűlve, - még Budán kaptad a lipóczi
                  uradalmot!</p>
               <p>Derencsényi Farkas vigyorgással fejét rázta.</p>
               <p>- Adál dónációt herceg, de nem ez pézér. Csak úgy külön. Hatszáz arany forintok
                  járnak nekem, megmondtam.</p>
               <p>Nyilvánvalóan csalt Derencsényi. A többiek is nyúzták, kínozták jobbról-balról.
                  Adós, fizess. János fájdalmas gőggel nézett végig rajtok. Ezek az ő hívei, a
                  szeretettel ragaszkodók, akik tombolva vivátoztak, mikor elhatározták, hogy
                  Székesfehérvárra mennek koronázni. Kijelentette, hogy mindenki minden követelését
                  megkapja. Nem ez a fontos. Hanem az, hogy mi lesz most? És erre nem felelt senki.
                  Mindenki vállát vonogatta. Mi legyen? Semmi. Számukra az ügy a csonthegyi
                  vereséggel befejeződött. Akik a másik pártra állottak, okosabbak voltak, ők
                  megbuktak. Nincs más hátra, mint hazamenni.</p>
               <p>- Quid nunc, princeps? - fordult a királyfi Lőrinc herceghez.</p>
               <p>Vállat vont az is.</p>
               <p>- Megyek haza, - mondta röviden.</p>
               <p>Egyetlen hang nem akadt, amely az ő sorsával foglalkozott volna. Sőt, ahogy
                  lassan, belemelegedtek a beszélgetésbe, ez is, az is őt kezdte vádolni. Mindegyik
                  mást vetett szemére. Mindegyik visszaemlékezett valami tanácsra, amelyet János nem
                  fogadott meg. S mikor ő kezdte a végzetes tanácsokat felsorolni, amelyeket
                  megfogadott, mind egyik csodálkozást mutatott és mindegyik letagadta, amit mondott
                  volt. Egymást is kezdték hibáztatni, a vita tüzesedett, lényegtelen részletek
                  felett keményen pöröltek, tizen beszéltek egyszerre, a tanácskozás szájaskodássá
                  sekélyesedett. Őrá már nem is figyeltek. Alig is vették észre, mikor felkelt
                  helyéről és ott hagyta őket, hogy még borzasztóbb társaságba vonuljon vissza:
                  gondolatai közé.</p>
               <p>Másnap, mikor már a bukottak minden szemrehányást elmondtak egymásnak, valamivel
                  könnyebb lett tanácskozni. A püspök is kipihente magát valamennyire és a főbb
                  urakat ágyához kérette, hogy ott beszélgessenek. S íme, kitűnt, hogy a királyfi
                  helyzete nem olyan vigasztalanul sivár, mint első pillanatban látszott. Hogy
                  király nem lesz többé Magyarországon, azzal le kellett számolni. De keze között
                  volt a szent korona és ez még mindig súlyt adott neki. Még mindig vele kellett
                  tárgyalnia annak, aki koronázni akart. Hogy Miksa nem fog azonnal visszavonulni
                  igényeivel, azt biztosra lehetett venni. Ulászló tehát joggal félhetett attól,
                  hogy a bukott királyfi a Miksa pártjára áll és kiadja neki a koronát, ebből aztán
                  megint beláthatatlan bonyodalmak következnek. Lehetségesnek látszott tehát, hogy
                  azt a bizonyos egyességet, amelynek aláírását János az utolsó pillanatban
                  megtagadta, most újra előszedjék a fiókból és megint alkudozni kezdjenek róla. De
                  ez már nem keltett akkora érdeklődést a püspök ágya körül üldögélő urakban.
                  Immel-ámmal latolgatták a lehetőségeket, jobbadán már csomagoltattak is. Pedig a
                  királyfi most is tanácsaikat várta. Azoknak tanácsait, akik eddigi tanácsaikkal
                  ide juttatták. Ők azonban most már úgy tettek, mint akik eddig sem voltak
                  felelősek semmiért és ezentúl sem óhajtanak felelősséget vállalni. Egyiket sem
                  érdekelte egyéb, mint az, hogy hogyan fogja megúszni a kétségtelen hazaárulási
                  pert.</p>
               <p>János, hosszú idő óta először, abba a helyzetbe került, hogy maga határozzon.
                  Vonakodva kezdett töprengeni dolgairól, mindig terhére volt világ életében, hogy
                  valami felől döntsön. Maga elől szaladva keresett apró ürügyeket, hogy ne kelljen
                  a rá váró elhatározások szemébe néznie. Anyagi dolgait jegyezgette, lényegtelen
                  dolgokról tanácskozott Darányi Jakabbal. S a lényegbe csak akkor ment bele, mikor
                  Ráskai Balázs állott elé a kérdéssel: mi történjék a koronával? Tulajdonképpen
                  furcsálni lehetett, hogy Zsigmond püspök rá nem tette a kezét a szent tárgyra,
                  amelyet most a helyzet kulcsának lehetett tekinteni. De vagy elfelejtette, vagy
                  már nem törődött mással, mint kölcsönadott pénze biztosításával. Viszont ha
                  elfelejtette, még eszébe juthatott. Lent állott a társzekér, valamennyi között a
                  legdrágább, a többi megmentett szekér sorában a várudvaron, ponyvával letakarva,
                  János címeres pecsétjével a ponyva-varratok felett.</p>
               <p>- Hol tudnád koronád legőrzöttebbnek, Balázs?</p>
               <p>Ráskai Balázs gondolkozott, aztán így szólt:</p>
               <p>- Visegrádon. Visegrád miénk. És erős. Meg nem vehetik. Helye is ott vagyon szent
                  koronának.</p>
               <p>- Igazság, Balázs. Gondolom, vigyed Visegráddá magad. Más ne tudja.</p>
               <p>Így határozták el, hogy Ráskai Balázs fegyveres kíséretet vesz maga mellé és
                  vállalkozik a vakmerő útra: elviszi Pécsről Visegrádra a koronát. Nem volt kis
                  vállalkozás. Bárki feltartóztatja és megnézi, hogy mi van a ponyva alatt, s
                  ráteszi a kezét rögtön. De innen mindenesetre el kellett vinni. Ulászló pártja
                  azt is határozhatta, hogy ostromolni kezdi a pécsi várat a koronáért. Ráskai
                  Balázs tehát rögtön intézkedett az indulás felől. Megbeszélték, hogy inkább csak
                  éjszakánként utazik és nappalra a szekeret országútmenti csalitokba állítja. Nem
                  is a királyi társzekeret, amely ponyváival és pecsétjével felkelthette a
                  figyelmet, hanem közönséges parasztszekeret. Erre rakták a drága terhet.</p>
               <p>Még ez a Ráskai Balázs látszott legtisztességesebb indulatú embernek egész
                  szétszóródott pártjában. S ha már elment Visegrádra, onnan könnyen átmehetett
                  Budára is. János tehát követséggel bízta meg: keresse fel Orbánékat és jelentse a
                  királyfi készségét az egyesség megkötésére. Ha még mindig hajlandók neki azt
                  kínálni, amit kínáltak volt, ő hajlandó átadni a koronát és a királyi várakat.
                  Ráskai még aznap este útra kelt. János azt hitte, hogy titokban. De mikor bement a
                  püspökhöz beszélgetni, a szuszogó kövér ember hanyagul vetette oda a többiek
                  előtt:</p>
               <p>- A koronát tehát elküldted Ráskaival.</p>
               <p>- El, - felelte ő, mintegy tettenkapott cselszövő gyanánt.</p>
               <p>- Nagyon helyes, - mondta a püspök, - a korona az én váramban most nem kívánatos
                  jószág. Egyéb sem kellene, mint hogy Báthoriék rám csődüljenek miatta. De
                  reméljük, Ráskai ügyesen fog tárgyalni mindnyájukért.</p>
               <p>János elrestelte magát. Hogyan is képzelte, hogy itt titkolódzhatik? A püspök
                  várnépe minden lépését látta, a szekerek szem előtt állottak, az átrakodást
                  emberek végezték, a várkapun kimenőkről részletesen jelentést tettek a várúrnak. S
                  a várúr minden jel szerint külön utasításokkal is ellátta Ráskait. Aki viszont
                  neki erről nem jelentett semmit. Elpirult. Zavarában mosakodó szavakat keresett.
                  De a püspök már régóta másról beszélt Ujlaki herceggel. És pedig a péterváradi
                  apátságról, amelynek bonyolult ügye igen hosszú beszélgetésekre adhatott anyagot.
                  A péterváradi apátságba Mátyás, mikor Péter érsek fogságban ült, Sforza Ascaniót
                  ültette, az előkelő olasz pap pedig csak jövedelmi forrásnak tekintvén az
                  apátságot, Pistacchi nevű olasz papot küldte oda helytartóul. Pistacchi
                  természetesen a Beatrix szekerét tolta és a király halála után az Ulászló-párttal
                  tartott. Lőrinc herceg tehát még Budáról parancsot küldött egyik birtokára, hogy
                  onnan fegyveres cselédség induljon Péterváradra és erőhatalommal szállja meg az
                  apátságot. Most tehát Péterváradon János többé nem létező pártja ült, viszont
                  Péter, mint most már teljes hatalmú kalocsai érsek parancsolt volna papír szerint
                  az apátságnak.</p>
               <p>- Ám oda Péter bé nem mégyen, - mondta most Zsigmond püspöknek, - lássa, mit
                  csinálhat.</p>
               <p>- Nem engeded? - kérdezte a püspök.</p>
               <p>- Nem. Ott ülök, nem engedem.</p>
               <p>János nem szólt bele. Csak a szíve fájt azért az emberért, akit oktalanul
                  elengedett maga mellől s akiről csak most tűnt ki igazán, mennyire igaza volt
                  minden szavában. De a sors, úgy látszik, arra kárhoztatta Pétert, hogy akiket
                  leghívebben és legtisztességesebben szolgált, ne legyenek jók hozzá. Mátyás
                  becsukatta, Mátyás fia a legválságosabb időkben elejtette.</p>
               <p>A széthulló párt emberei egymásután hagyták oda Pécset, Lőrinc herceg is útra
                  kelt. Kora reggel indult váratlanul, Jánosnak is csak felületes izenetet küldött
                  búcsúzóul. A királyfi egyedül maradt a püspöki palotában. Némán járkált a termeken
                  keresztül-kasul. Semmihez nem volt kedve, nem találta helyét. A társzekerek közül
                  felbonttatta azokat, amelyekre a könyvtár értékeit rakták, hogy egy bizonyos
                  könyvet megkeressen. Másfél napig dolgoztak az emberek, míg megkerült a könyv. Pár
                  percig olvasott belőle és máris kedvetlen sóhajjal tette félre. Csak várakozott a
                  Buda felől érkező hírekre. Hallani lehetett, hogy Filipeczék keményen dolgoznak.
                  Lőrinc herceg, Péter érsek és Zsigmond püspök ellen megindították az árulási
                  eljárást, a haza és a trón ellenségeinek nyilvánították őket. Érsek Máténak, a
                  Péter öccsének, budai házát elkobozták, büntetésül, amiért a koronát elhozta
                  Visegrádról és kiszolgáltatta Jánosnak. Az egész Korvin-párt minden embere ellen
                  megindult a birtokvesztési pör. Csak éppen maga János ellen nem. Izenet volt ez,
                  nem más: kímélik annak jeléül, hogy tárgyalni készek. De a királyválasztást most
                  már nem halogatták tovább. A rendek még mindig együtt ültek Budán. János megkapta
                  Ráskai Balázstól az első levelet. Az országgyűlés ünnepélyes egyhangúsággal
                  megválasztotta Ulászló cseh királyt Magyarország királyává. Ráskai értesítést
                  kapott, hogy menedéklevelet állítanak ki számára, nyugodtan jöhet a fővárosba, az
                  országtanács hajlandó vele a királyfi egyességéről tárgyalni.</p>
               <p>Ettől fogva mindennap kapott levelet. Ráskai pontosan értesítette a tárgyalások
                  menetéről. Nem ment könnyen a dolog. Orbán püspök most már magas lóról beszélt a
                  legyőzött ellenséggel. De a korona birtoka erőt adott a legyőzöttnek. Kilenc napi
                  tárgyalás után megszövegezték a megállapodást, nagyobbára az eddigi elvek
                  alapján: János megmarad apai vagyona birtokában, örökös fejedelmi címmel beülhet
                  Boszniába, megkapja az örökös horvát báni méltóságot, egyszóval a király után az
                  ország legelőkelőbb embere lesz. Pártja főembereinek is rendbejött a dolga. A
                  hazaárulási pereket visszavonták. Ezzel szemben János köteles volt kiadni a
                  koronát és a várakat, a legyőzött pártemberek kötelesek voltak felesküdni Ulászló
                  hűségére. Ráskai mindjárt kiadta a koronát és sorra aláírta az egyes várak
                  kapitányaihoz címzett átadóleveleket. Most még egy hetet kellett várakozni, hogy
                  az egyezséget maga Ulászló is aláírja. A cseh király már elindult Prágából, pártja
                  fényes küldöttséget menesztett eléje. Az érkező király Nagyszombat mellett fogadta
                  a küldöttséget. Elhangzottak az ékes szónoklatok, aztán az okmányokra került a
                  sor. Ulászló aláírta a királyi hitlevelet, s utána rögtön aláírta a Jánossal
                  kötött egyességet.</p>
               <p>A királyfihoz megérkezett a béke híre. S a világ megfordult vele. Egyszerre
                  jókedvű lett, bizakodó, beszédes. Mintha az Ulászló kézjegye varázsírással emelte
                  volna le lelkének minden nyomasztó gondját. A magyar korona elvesztését már
                  Budáról való végzetes elindulása óta megemésztette. Most bosnyák király lett és
                  örökös horvát bán. Ráskainak megigérték odafenn, hogy maga Ulászló fogja őt
                  Bosznia királyává koronázni. Már ennek a koronázásnak pazar részleteit festegette
                  képzeletében. És boldogan érezte magát nem legyőzöttnek, hanem nyertesnek.
                  Bizakodva készült új életére. Híven és tisztességesen fogja Ulászlót támogatni,
                  lent éldegél majd bosnya királyi udvarában, hazahozza királynénak Biancát,
                  szelíden és bölcsen fog uralkodni, s az év egy részét fenn tölti majd Ulászló
                  udvaránál, mint a birodalom első embere.</p>
               <p>Házigazdája, a kövér püspök, szintén jobb hangulatra derült, ha nem ilyen
                  viharosan is. A vagyonát fenyegető veszedelem elmúlt, most már csak rajta állott,
                  hogyan tudja megnyerni az új király barátságát. És a maga mesterségéből tudta,
                  hogy a megtért bárányt mindig jobban megbecsülik, mint a nem hibázottat. Most már
                  teljesen felépült betegségéből, sőt már felült a lóra, ha messzebb akadt valami
                  tennivalója.</p>
               <p>- Szemrevaló ajándékot kapsz tőlem, herceg, - mondta Jánosnak vidám és ravasz
                  pillantással egy napon, - kint hagytam az ajtó előtt.</p>
               <p>- Mit? - kérdezte János mohón, túláradó örömre készen.</p>
               <p>- Kit inkább. Követet. Maffeo követét. Levelet viszen Milánóba.</p>
               <p>Tapsolt. Az ajtón két fegyveres beengedte a feltartóztatott követet. Régi ismerős
                  volt ez a fickó, János sokszor látta az udvarnál. Azt a levelet, amelyet Maffeo
                  megbízásából Milánóba kellett vinnie Lodovico hercegnek, Bianca nagybátyjának,
                  minden ellenkezés nélkül átadta. János habozott, de Ernuszt püspök kivette kezéből
                  a levelet, nyugodtan feltörte a pecsétet és úgy adta vissza. Most már mohón esett
                  neki, hogy elolvassa. Maffeo azt jelentette haza, hogy a herceg végleg megbukott,
                  pártja szétszóródott, hadai szélnek eredtek, a király most már visszavonhatatlanul
                  Ulászló.</p>
               <p>- Ezt a levelet nem kapod vissza, - mondta a futárnak, - ezt itt tartom.</p>
               <p>- Értem, uram, - felelt az olasz, - de szolgálatomból elcsapnak. Miből fogok
                  élni?</p>
               <p>- Arra ne legyen gondod. Ellátlak, míg új gazdát kapsz. De talán nem is csapnak
                  el, ha megmondod, hogy erőszakkal tartottalak vissza.</p>
               <p>Búsásan megtömte aranyakkal a futárt és eleresztette. A levélből megtudta azt is,
                  hogy Maffeo készül meglátogatni a péterváradi apátságot. Az pedig ott volt Pécstől
                  bakugrásnyira. Nyomban levelet írt tehát Péterváradra, hogy az odaérkező milánói
                  követ mennél hamarabb tisztelje őt meg Pécsett. És Maffeo csakugyan hamarosan
                  betoppant. Hangosan örvendeztek a viszontlátáson. János első dolga volt szóba
                  hozni a levelet. Bocsánatot kért eljárásáért és arra kérte Maffeót, hogy ne
                  tüntesse őt fel Milánóban bukott embernek. Ő nem bukott ember, hanem Bosznia
                  királya, azonfelül Európa egyik leggazdagabb hercege, akinek nincs nagyobb vágya,
                  mint szépséges feleségét mennél hamarabb hazahozni. Maffeo bölcs és elnéző
                  mosollyal tért napirendre a levél dolga felett.</p>
               <p>Aztán rátértek a politikára. Maffeo fejét csóválta.</p>
               <p>- Mondhatom neked, herceg úr, mi olaszok jó politikai iskolát jártunk és ha arról
                  van szó, hogy valakinek túl kell járni az eszén, nem vagyunk éppen gyenge
                  legények. De amit a te magyarjaid csinálnak, az már több a mi tudományunknál.</p>
               <p>- Miről beszélsz, jó Maffeo?</p>
               <p>- Ulászló embereiről. Filipeczről, Dócziről, Bakacsról. Ezek olyan ravaszok, mint
                  maga az ördög. S ha azt mondom, hogy kétszínűek, keveset mondtam. Legalább is
                  ötszínű valamennyi. Annyira tehetségesek, hogy megvallom, én sem látok kártyáikba.
                  Pedig buta nem vagyok.</p>
               <p>- Mit nem látsz?</p>
               <p>- Nem látom például, hogy mit akarnak Beatrix királynéval. A rendekkel
                  megfogadtatták, hogy Ulászlót Beatrix nőülvételére fogják kötelezni. Sülve-főve
                  ott ülnek a királynénál, titkos terveket beszélnek meg vele, igénybe veszik
                  katonáit, dolgoztatják a diplomáciánál. Ugyanakkor biztosítják a rendeket, hogy
                  Ulászló sohasem fogja nőül venni a magtalan királynét, hanem elválik a
                  brandenburgi leánytól és politikailag méltó arát keres, aki fontos szövetségeket
                  és trónörököst ad az országnak. Mindenki azt hiszi, hogy csak vele beszélnek
                  őszintén, a másikat becsapják. Én például, ha a fejemet levágják, sem tudom
                  megmondani, megcsalják-e a királynét, vagy sem. Régóta szolgálom a Sforzákat,
                  herceg uram, de ilyen nehéz állomáson még nem szolgáltam.</p>
               <p>- Semmit sem látsz terveikből?</p>
               <p>- De igen, egyet, ők akarnak uralkodni. Fognak is. Ulászló hajlítható, puha és
                  hanyag ember. Azt csinálják vele, amit akarnak.</p>
               <p>- Csak csinálják, - mondta vidáman János, - engem ez már alig érdekel. Olykor
                  megkönnyebbülten sóhajtok fel, hogy kevés dolgom lesz ezekkel a fárasztó és
                  félelmes emberekkel. Nekem most már csak a királlyal lesz dolgom. És bízom benne,
                  hogy meg fogjuk érteni egymást. Azt hallom róla, hogy nagyon kedves ember.</p>
               <p>- Ó igen, mindenkit elbájol. Az asszonyok oda vannak érte. Belső emberei oda
                  vannak érte. Jó szívvel akarod szolgálni?</p>
               <p>- A legőszintébben. Már intézkedtem is, hogy hűségemet jelentsék neki. És még
                  részletesen írásba kell tennünk boszniai királyságom, sziléziai hercegségem és
                  horvát bánságom jogi vonatkozásait. Mikor Ulászló bevonul Budára, már ott lesznek
                  az én embereim is: az itteni püspök, a vránai perjel, Derencsényi és Hangácsi.
                  Jelentsd ezt Milánóba, Maffeo, a szépséges Bianca hercegnő legyen nyugodt afelől,
                  hogy hozzá méltó udvartartásba fogom hazahozni.</p>
               <p>- Mindent jelenteni fogok, herceg úr.</p>
               <p>- És tisztelj meg máskor is, míg Péterváradon vagy. Ott mi ujság?</p>
               <p>- Semmi jó. Nem bírunk Lőrinc herceggel. Már őszentsége is közbelépett, de ő
                  mindeddig azon lovagolt, hogy mindent a Péter érsek érdekében csinál. A
                  péterváradi őrség Ulászló-párti, Péter érsek élete tehát ott nincs biztonságban.
                  Mihelyt kivonul, ez annyi, mintha az érseket megkötözve a mészárszékre vinné. Nem
                  kell magyaráznom neked, herceg úr, hogy ez milyen képtelenség...</p>
               <p>- Ne is folytasd. Most már ismerem Ujlaki Lőrincet. Most már mindenkit ismerek.
                  Megdöbbentő csalódásokon mentem keresztül. Most már bölcs lettem. Most már
                  ismerem az embereket...</p>
               <p>A milánói követ udvariasan bólogatott, de hogy belül kissé kineveti ezt a
                  bölcsességet, azt arckifejezésével nem tudta eléggé eltitkolni.</p>
               <p>- Ne nevess ki, Maffeo, - mondta szelíden János, - csakugyan megismertem az emberi
                  lelket. Hittem olyanoknak, akiknek nem kellett volna hinnem. Nem olyan nagy
                  szégyen ez, hogy meg ne vallhatnám. Ime, te magad is megvallod, hogy a magyar urak
                  ravaszabbak, semhogy átláthatnál rajtok, pedig sokat tapasztalt és gyakorlott
                  diplomata vagy. Nem, nem, úgy van, ahogy mondom. Most már nem hiszek senkinek, az
                  élet óvatossá és bizalmatlanná tett. Csak Ulászlónak akarok ezentúl hinni. Ő jó
                  királyom lesz nekem és én jó híve neki. Bizalmasak leszünk, rá fog jönni, hogy
                  nekem elmondhatja titkos bajait. És csak nekem, mert én nem élek vissza vele.
                  Jóbarátja leszek. Nincs szebb, mint ha van valakije az embernek, akinek...</p>
               <p>Itt megakadt. Sajátmagát cáfolta már. Most mondta magát óvatosnak és
                  bizalmatlannak, de következő gondolatával már bizalmas és érzelmes baráti
                  odaadásra vágyott. Elmosolyodott.</p>
               <p>- Hiába, nem tudok élni szeretet nélkül. Kinevetsz ezért, Maffeo?</p>
               <p>- A világért sem, herceg úr. Szép és nemes léleknek tartalak. Az Isten is férjnek
                  teremtett. Társ nélkül nem tudsz meglenni, és természeted hűséges. De most már
                  csakugyan megyek.</p>
               <p>- És nem jelentsz bukott embernek Milánóba? És nem veszed rossz néven azt a
                  levél-ügyet?</p>
               <p>- Nem, nem, minden a legnagyobb rendben van.</p>
               <p>János is úgy érezte, hogy minden a legnagyobb rendben van. Házigazdája, Zsigmond
                  püspök, a másik három úrral valóban felment Budára, s ő most már a király izenetét
                  várta. Dúdolva járkált a püspöki palotában, mindenkihez túlontúl kedves volt, ok
                  nélkül nagy borravalókat osztogatott, mindenáron sugárzó arcokat akart látni maga
                  körül. A királyi izenet megjött: udvari futár hozta a díszes, ünnepi külsejű
                  menedéklevelet. „Szívünkből a bizalmatlanság, gyanú és félelem magvát teljesen ki
                  akarván irtani Joannes Corvinus hercegnek és híveinek az udvarhoz szabad jövetelt
                  biztosítunk...”</p>
               <p>János azonnal felkészült. Elészedette legszebb díszruháit, szemlét tartott
                  legdrágább, legtündöklőbb fegyverei felett.</p>
               <p>- Legszebbjét, legjobbját, - mondta inasának.</p>
               <p>És derűsen, büszkén hozzátette:</p>
               <p>- Király megyen királyhoz!</p>
               
            </div>
            <div type="chapter">
               <head>VI.</head>
               <p>Budán háborús hírek fogadták. Az újonnan választott és még meg sem koronázott
                  királyt Miksa támadása fenyegette. Mátyás nagy hódítása, Bécs, amelyért annyit
                  áldozott s a törökkel való ősi leszámolást is elhanyagolta, már nem volt a
                  magyaroké. Szapolyai a maga birtok-dolgait igyekezett rendezni az új királlyal és
                  otthagyta a kormányzóság székhelyét. A védelemről csak kutyafuttában gondoskodott.
                  Hatezer emberét apró várakra osztotta szét, Bécsben nem hagyott többet
                  négyszáznál. Holott négyezer is kevés lett volna. Erejének ilyen elforgácsolásával
                  azt érte el, hogy sem Bécs, sem az apró várak nem tarthatták magokat. A
                  könnyelműség bosszúja gyorsan elkövetkezett: Miksa főherceg, római király, azonnal
                  indult fővárosa megvételére. Közeledtének hírére az egyes helységek egymásután
                  űzték el a magyar őrséget. Bécs városi lakossága fellázadt. Volt ugyan Mátyásnak
                  szigorú rendelete, mely a polgárokat eltiltotta a fegyvertartástól, de mihelyt ő
                  behunyta a szemét, a rendelet végrehajtására nem gondolt senki. Egyszerre minden
                  polgárnak volt fegyvere. Miksa könnyű szerrel bevonult családjának székvárosába.
                  Éppen Szent István napján. A nagy város közepén álló régi Burg-toronyba szorult
                  Upor László, a magyar kapitány. Nem tarthatta magát, a Burg is elesett, a négyszáz
                  magyar katona közül háromszáz ott lelte halálát. Miksa visszavette Ausztriát. És
                  sebbel-lobbal fegyverkezett, hogy most már Magyarország ellen vonuljon. Egyéb sem
                  kellett, mint hogy megmozduljon a török is. És megmozdult. A délvidékről már
                  kisebb portyák ütközeteinek híre érkezett. Ráadásul János Albert herceg már
                  fegyverben állott saját testvérbátyja ellen.</p>
               <p>Ujjongásnak, boldog királylátásnak nyoma sem volt a budai utcákon. A lakosság is,
                  az idegenből érkezett cseh legénység is, csendesen és nyomottan viselkedett. Gond
                  ült minden arcon. Az ünnepélyesen érkező Jánost mindenki felismerhette címeres
                  embereiről, aki nem pillantott is sisakrostélya alá. De csak kiváncsian fordultak
                  utána, tüntetés nem üdvözölte.</p>
               <p>Első útja, miután Zsigmond püspököt felkereste, Orbán püspökhöz vezette.
                  Rengetegen várakoztak a nádorhelyettes előszobájában, de ő feltűnő nyájassággal
                  sietett a herceg elé és bevezette magához.</p>
               <p>- Herceg úr, most már nincs köztünk elintézetlen kérdés. Akarod-e leghívebb
                  barátságomat?</p>
               <p>- Ezért jöttem ide, Orbán püspök.</p>
               <p>- Akkor Isten hozott. Szállásodat a királyi palotában jelöltük ki, rangod szerint.
                  Meg fogod látni, hogy itt csak megbecsülésben és tisztességben lesz részed.
                  Lelkedet jól ismerem, herceg úr, te nem ismered a bosszút. A vélt vagy való
                  sérelmeket el tudod feledni, mert büszke és nemes vagy. Mindannyian bízunk benned.
                  Jöttödet már jelentették, s én már izentem őfelségének. Minden más dolgát
                  félretette és vár téged. Mindjárt magas színe elé járulhatsz. Majd embereket adok
                  melléd. Csak még valamit mondani akarok előbb.</p>
               <p>- Hallgatlak, főtisztelendő úr.</p>
               <p>- A közügyekben eddig nem tudtunk találkozni, és néha talán keserűen gondoltál
                  rám. Szeretném, ha tudnád, hogy én azért mindig szerettelek.</p>
               <p>Ezt kőarccal mondta Dóczi Orbán. Egyetlen vonása nem engedett keménységéből,
                  hangjában egyetlen árnyalat nem színezte a rendes ridegséget. János rögtön mélyen
                  megindult. Most mindenkit szeretett és különösen meghatotta, ha szeretik. Valami
                  szép, megindult mondaton gondolkozott, hogy kiöntse melegségét, de erre már nem
                  hagyott neki időt az öreg pap. Intézkedett, hogy Jánost vezessék előbb szállására,
                  aztán a király elé.</p>
               <p>Különös út volt ez: teljesen kongó termeken keresztül, amelyeket ő ürített ki.
                  Minden falat, minden küszöböt, minden sarkot ismert, serdülő korának minden emléke
                  ezekhez a termekhez fűződött. S most mint vendég bicegett rajtok keresztül. Régi
                  lakosztályába vezették, az udvar figyelme dolgában semmi panasza nem lehetett. De
                  szobáiban idegen, sebtiben összeszedett bútorok állottak, úgy kérték ezeket
                  valahonnan kölcsön, hogy néhány szobát lakhatóvá tegyenek. Málháját is idehozták
                  már. Gyorsan átöltözött, az udvari illendőség szabályainak megfelelően: hódolni
                  járult az új király színe elé, tehát az előírás szerint nem hordozhatott fegyvert
                  sem, páncélt sem. Áttört, fekete díszruhát öltött tehát. Megelégedéssel látta,
                  hogy az előírást az új udvar is pontosan megtartja: fejedelmi személyeknek járó
                  testőrtiszt jött eléje, a várkapitányságnak és a királyi kancelláriának is
                  előírt rangú embere, a pontos sorrend ceremóniájával, előttük is, mögöttük is a
                  kellő számú alabárdos testőr. Ulászló nyilván meg akarta őrizni a magyar királyi
                  udvartartás hagyományait.</p>
               <p>Apja jól ismert hajdani dolgozószobája felé vezették, ahol annyi órát töltött apja
                  oktatását figyelve, vagy mint néma szemlélője egy-egy érdekes kihallgatásnak,
                  melyet hallania apja célszerűnek látott. Tisztek, ismeretlen cseh méltóságok
                  hajlongtak előtte. Nyílt az ajtó, s ő ott állott Ulászló előtt.</p>
               <p>- Isten hozott, kedves testvérem, szeretettel üdvözöllek, - mondta Ulászló király
                  latinul.</p>
               <p>Elébe lépett, átkarolta, magához szorította, megcsókolta. Aztán még mindig fogva
                  vállát, eltartotta magától.</p>
               <p>- Mennyire hasonlítasz atyádhoz, az én felejthetetlen testvéremhez és
                  barátomhoz.</p>
               <p>Arca nyájas volt és kedves. Nyúlánk, karcsú alakja még mindig a szép férfié,
                  akivel most Beatrix mindenáron el akarta vétetni magát. Tekintete szeretetteljes,
                  egyénisége megnyerő. János szemét azonnal elöntötték a könnyek.</p>
               <p>- Felséges uram, - mondta elgörbülő szájjal, - hódolok neked és védelmedet
                  kérem.</p>
               <p>Lehajolt és előírás szerint kezet csókolt. Féltérdre is akart ereszkedni, de a
                  király visszatartotta. Úgy beszélt hozzá, mint vendéglátó házigazda, aki régi
                  ismerősnek örvend.</p>
               <p>- Ugyan ne teketóriázz, legyünk csak jóbarátok. Most már hálistennek minden
                  rendbejött közöttünk. Foglalj helyet.</p>
               <p>János leült, féloldalt helyezkedve hibás lábával. És leült Ulászló is, hanyagul
                  egymásra vetve egyenes, hosszú lábszárait.</p>
               <p>- Bizony, jó sok dolgot adtál, hallod-e, - mondta nevetve.</p>
               <p>- Felség, őszintén megbántam. Ne is nekem tulajdonítsd a fegyveres fellépést,
                  amelyet boldogan tennék meg nem történtté, hanem azoknak, akiknek tanácsai
                  körülvettek. Százszor elgondoltam azóta, hogy milyen jó lett volna Péter érsekre
                  hallgatnom.</p>
               <p>- Tudom, tudom. De te Lőrinc hercegre hallgattál, meg a többiekre. Furcsa az élet.
                  Látod, valaha ennek az esztelen Lőrincnek az apja halálra ítélte és ki is
                  végeztette nagybátyádat. És apádat is. Mert az én nagybátyám úgy akarta.</p>
               <p>- Nagybátyád?</p>
               <p>- Természetes. Dicső emlékezetű V. László. Most az ifjú Ujlaki majdnem
                  megismételte, amit az öreg csinált. Könnyen elveszíthetett volna téged is. De
                  Istennek legyen hála, nem így történt. A sors megőrzött téged nekem és az
                  országnak. Haszontalan tanácsosaid pedig tovább dolgoznak az ország romlásán.
                  Fegyverrel törnek hazájok ellen. Most már láthatod, hogy kik vettek körül.</p>
               <p>- Hazájok ellen törnek?</p>
               <p>- Természetesen. Miksa főherceg magyar pártja a te volt embereidből áll, kedves
                  Jánosom. Mindenről pontos jelentésem van. Tudod-e, ki a leggyanúsabb? Székely
                  Jakab. És Miksához készül állani a két Kanizsai, aki foglyul esett a csonthegyi
                  csatában, de kegyelmet kapott. Meg a többiek. Hát majd a szemök közé nézünk. Ezt
                  előre megmondhatom neked, hogy ebben az országban senkinek olyan dolga nem lesz,
                  mint neked. Az udvarnál egyszer s mindenkorra vendégem vagy, a korona után a
                  legnagyobb tisztelet téged illet. Ott fogsz lakni, ahol akarod, de remélem, a trón
                  mellett igen sokat látni foglak.</p>
               <p>János csak köszönő szavakat tudott hebegni. Ezt a kedves, ellenállhatatlan embert
                  azonnal hevesen megszerette.</p>
               <p>- Majd a környező bajokkal is rendbejövünk, - folytatta a király, - s ha beköszönt
                  a békés idő, pompásan megleszünk együtt. Majd sokat beszélünk atyádról, akinek én
                  mélységes tisztelője voltam. És vadászni fogunk. És majd... majd a nők közt is
                  szétnézünk egy kicsit, mi? Nektek itt remek asszonyaitok vannak... No mi az, csak
                  nem pirulsz el?</p>
               <p>- Én nem igen járok szoknyák után, felség, - pironkodott János, - már le vagyok
                  kötve. Mihelyt lehet, hazahozom feleségemet.</p>
               <p>- Ah igen, a szép Bianca hercegnőt. Sokat hallani bájairól és nagy műveltségéről.
                  Bizonyára boldoggá fog tenni. És sok fiút szül neked. Azt el is várom, kedves
                  testvérem. A boszniai trónra nekem idejében utódot mutass.</p>
               <p>Előre hajlott és pajtáskodva ráütött a János térdére. Még kacsintott is hozzá.
                  János lelke repesett a boldogságtól.</p>
               <p>- Végtelen hálás vagyok kegyességedért, felség. Nem is tudom, hogyan mutassam...
                  mennyire...</p>
               <p>- Ne félj, lesz alkalmad megmutatni. Számítok hűségedre és ragaszkodásodra. De
                  hiszen ez nem is lehet másképpen. Az én dicső, felejthetetlen barátom fiának
                  mellettem van a helye. Össze is kell jönnöd az urakkal, tisztázzatok minden
                  félreértést, szorítsatok kezet, aztán kezdjünk dolgozni. Szövetséget köttök, ahogy
                  embereiddel megbeszéltem, s azt ünnepélyesen aláírjátok. És örökre az én emberem
                  vagy.</p>
               <p>- Az életemet adom, ha kell, - szólt lelkesen János, de elhallgatott, mert félő
                  volt, hogy megint elsírja magát.</p>
               <p>- Ez az, így van rendjén. Ezt szeretem bennetek, magyarokban, ezt a tüzes lelket.
                  Beszéltél már valakivel?</p>
               <p>- Igen, Orbán püspökkel. Teljesen megértettük egymást.</p>
               <p>- Ez derék. Beszélj a többiekkel is, aztán majd együttesen egy kis tanácsot fogtok
                  tartani. Mindenesetre végtelenül boldog vagyok, hogy idáig eljutottunk. Érezned
                  kell, hogy mindhalálig szóló barátot nyertél bennem.</p>
               <p>A király felállott. A kihallgatás véget ért. Megint melegen megölelték egymást. S
                  János, mikor az ajtó becsukódott mögötte, lelkesen felkiáltott az előszoba
                  udvarnépe előtt:</p>
               <p>- Elragadó ember!</p>
               <p>Udvariasan körülvették, bókoltak, a kihallgatás hosszú idején csodálkoztak. Úszott
                  az örömben. A ceremónia pontos megtartásával kísérték vissza szállására.
                  Tulajdonképpen fáradt volt a nagy hőségben megtett pécs-budai úttól, de belső
                  türelmetlensége nem hagyta pihenni. Békülni akart az egész világgal. Szolgákat
                  küldött, nézzenek utána, hogy beszélhet-e Filipecz kancellárral és Bakacs királyi
                  titkárral. Rögtön jött a válasz: mind a ketten azt izenik, hogy egyéb főbenjáró
                  dolgaikat félretették és várják a herceg urat. Ő tehát rögtön felkereste a
                  kancellárián a két főpapot. Filipeczet először.</p>
               <p>- Tudtam, hogy előbb-utóbb így fogunk találkozni, - mondta a morva, - hidd el, ez
                  az Istennek tetsző megoldás. Kár, hogy nem ezzel kezdtük.</p>
               <p>- De legalább ezzel végezzük. Minden jól van most már. Éppen a királytól
                  jövök.</p>
               <p>- Remélem, kegyesen fogadott?</p>
               <p>- Elragadóan.</p>
               <p>- Örülök. Most már láthatod, hogy a rendek választása nem esett méltatlanra.
                  Őfelsége elbűvölt mindnyájunkat. Az udvar oda van érte. És csak várj, míg jobban
                  megismered. Mert remélem, hogy sokat fogunk látni az udvarnál. Ami eddig történt,
                  arra vessünk keresztet.</p>
               <p>Csupa nyájasság volt Filipecz, csupa melegség. Mátyás halála óta így még nem
                  hallotta beszélni. Most először szólott hozzá igazi barátsággal. S ugyanúgy utána
                  Bakacs Tamás. Széles mosoly fénylett kemény, nagy parasztarcán. Valósággal
                  hízelgett. És elővette a szerződés szövegét. Elolvasta elejétől végig. Forma
                  szerinti szövetség volt ez, szinte mintha két országló fejedelem kötötte volna.
                  Benne volt, hogy a külső ellenségek ellen a kölcsönös támogatásban keresnek
                  védelmet, ami elmult, azt elfelejtik és megbocsátják, ami jönni fog, az testvéri
                  fegyverbarátságban fogja őket találni. Ettől a szövegtől János el volt ragadtatva.
                  Szerette volna ott nyomban aláírni. De Bakacs nyájasan értésére adta, hogy ennek
                  sokkal szebb keretet találtak. Külön összejönnek valamennyien és szent esküvést
                  tesznek.</p>
               <p>- Kik valamennyien?</p>
               <p>- Heten. Te, herceg uram, és két embered, Ráskai Balázs és Ernuszt püspök. A mi
                  részünkről a nádorhelyettes, a kancellár, az országbíró és én. Mi heten
                  szövetkeztünk egymással királyunkért, az országért és egymásért. Remélem, az
                  életben több ilyen okmányra nem lesz szükségünk többé.</p>
               <p>Az ünnepélyes aláírást másnapra tűzték ki. A mondott órán pontosan megjelentek
                  mind a heten. Báthori István jött utoljára, a csonthegyi csata győztese. Személy
                  szerint most találkoztak először a temetés óta. Báthori nem sokat okoskodott,
                  odalépett hozzá és megölelte. Aztán elérzékenyedve kezdett Mátyás királyról
                  beszélni, akit egyformán valamennyien elvesztettek. Megszólalt más is, felelt a
                  harmadik is. És a beszélgetés a nagy király meghatott magasztalásává
                  változott.</p>
               <p>Evangélium volt az asztalon, két lobogó gyertya között. Bakacs Tamás még egyszer
                  felolvasta a szövetségi okmányt, aztán mind a heten az asztalhoz járultak és
                  aláírták az okmányt. János legelőször, a legelső helyen. Aztán kiki elővette
                  pecsétgyűrűjét és belenyomta a forró viaszba, amelyet Bakacs cseppentett két
                  helyre egymás mellé. Majd balkezüket a szent könyvre tették, jobbkezöket esküre
                  emelték. Így mondták Bakacs után az esküformát. Egyszerre heten.</p>
               <p>- Isten engem úgy segéljen és Istennek minden szentjei.</p>
               <p>Utána mindenki mindenkivel kezet szorított.</p>
               <p>- Végeztünk? - kérdezte János.</p>
               <p>- Még nem, - mondta Bakacs, - mindnyájatok számára kiállítottuk a
                  menedékleveleket. Szabadon jöhettek a koronázásra, bántódástok nem lehet. Külön
                  levelet adott a király őfelsége, külön levelet Beatrix őfelsége, külön levelet
                  állítottak ki a rendek, sőt mivel most cseh fegyveres erő is van a székvárosban, a
                  király környezetében levő cseh főurak, számszerint tizenketten, magok is írásban
                  biztosítják hercegséged minden emberének sérthetetlenségét. Ezeket a leveleket
                  méltóztassatok most átvenni. Azonkívül még valami van hátra. A királyt szeptember
                  tizennyolcadikán fogjuk megkoronázni. A nádorhelyettes szerepe nem vitás. Az
                  esztergomi hercegprímás még gyermek, ő nem koronázhat még ezúttal, rang szerint
                  tehát Váradi Péter kalocsai érsek következik. De számos más szerep még
                  tisztázatlan, őfelsége a király azt a határozott óhajtását nyilvánította, herceg
                  úr, hogy neked valami kiválóan díszes szerep jusson a szertartásban. Most tehát el
                  kell döntenünk ezt a szerepet. A többi főurat csak akkor osztjuk be, ha te már
                  választottál.</p>
               <p>- Milyen szerepek közt választhatok? - kérdezte János örvendező
                  kíváncsisággal.</p>
               <p>Bakacs felsorolta a díszes szertartás hagyományos résztvevőit. Aztán mielőtt még
                  János válaszolhatott volna, hozzátette:</p>
               <p>- Ha megengeded, hogy tanácsot adjak, herceg úr, vigyed a koronát a menetben.
                  Ennek szép jelképes jelentősége lesz: őfelsége a koronát mintegy tőled kapja, mint
                  ahogy valóban te adtad ki neki.</p>
               <p>- Igen, igen, - kapott rajta János, - ez jó lesz.</p>
               <p>Ebben megállapodtak. Abban is, hogy még megkapja a szertartás és az ünnepségek
                  részletes tervét. És most már visszamehetett Zsigmond püspökkel együtt Pécsre,
                  hogy a koronázásra készülődjék. Ez nem volt kis munka. Méltó fénnyel kellett
                  megjelennie a nagy ünnepen, ő volt az ország leggazdagabb embere, a királynál is
                  gazdagabb. Ugyancsak készülődött maga a püspök is, bár sokkal kisebb keretek közt,
                  de még mindig hatalmas főpaphoz illően. Megkapták a ceremóniák részletesen
                  kidolgozott rendjét is. És a püspöki palotában két kancellária emberei reggeltől
                  estig csak a koronázással foglalkoztak, lovakat válogattak, díszruhák jegyzékeit
                  írták, iparosokkal tárgyaltak, posztórakományt vettek át. János nagy gyönyörűséget
                  talált ebben a készülődésben. Órák hosszat próbálta díszruháit, különösen azokat,
                  amelyeket apjától örökölt. A gyász miatt ezeket eddig nem hordhatta, de most
                  számba vette valamennyit és egész sereg szabót dolgoztatott az átalakítással: apja
                  ruháit a maga termetéhez kellett formáltatni. Valamivel magasabb volt az
                  apjánál, viszont mellkasa jóval szűkebb, dereka keskenyebb. Különös élmény volt
                  az átalakított pazar köntösöket magára ölteni. Azokba belevette magát valami szag,
                  apja rendesen használt szappanának és borotválkozó vizeinek szaga. Ez a képzelet
                  különös erejével költötte fel benne olyan hajdani órák emlékét, mikor a nagy ember
                  térdén lovagolt, mikor szeretettel mellére bújt, mikor üdvözlésül kezet csókolt
                  neki. Nagy hullámmal érezte magában elömleni ifjúságát, s ezzel együtt azt az
                  érzést, amelyet első emlékei eltörölhetetlen bélyegként égettek lelkére: a
                  származás hibáját, a testi hiba átkát, az élen élők között való fölöslegességet, a
                  kinézettséget. És ezekre a homályosan felrémlő fájdalmakra öltötte most enyhítő
                  varázsöltözetül az aranyfonállal szőtt, ékköves, prémezett mentéket.</p>
               <p>S mialatt Ulászló koronázására készült, minduntalan a maga koronázásának eljövendő
                  képe lopakodott ábrándjai közé. Oltár előtt látta magát térdelni és lehajtani
                  fejét, mialatt Ulászló a bosnyák királyi koronát feléje emeli. Soha el nem unta
                  ezt a képet végigélni magában, újra és újra elülről kezdte s mint valami titkos
                  ifjúkori gyönyörben gyönyörködött benne. Okmányokat képzelt, nagy függő
                  pecséttel, amelyek így kezdődnek: „Nos Johannes...” Kihallgatásokat képzelt, magát
                  trónszékre helyezve, maga elé pedig izgalmas távoli országok követeit, akik soha
                  sem látott ezeregyéjszakabeli ruhákat hordanak. Mellette pedig a szép Bianca ül a
                  trónszéken, királynői pompában.</p>
               <p>Szeptember elején a két díszes bandérium, Jánosé és a pécsi püspöké, elindult
                  Budára. Elől a királyfi, utána a püspök. Pazar menetet alkottak; a falvakban
                  kiszaladt házaiból a nép és az országút mentén bámészkodott utánok. Paripáik
                  gyönyörű, szikrázó, villogó szerszámot hordtak, kürtöseik büszkén harsogtak
                  címerleples hangszereiken, a fegyveres csapat válogatott legényei címeres gúnyában
                  tündököltek a lovon. Úgy mentek Budára, mint a mese maga.</p>
               <p>De Budán megszűnt a mese. A nádorhelyettes, ahogy hírt vett János érkezéséről,
                  mindjárt izent neki, hogy fontos dologban kell vele beszélnie.</p>
               <p>- Baj vagyon az horvát rendekkel, herceg úr.</p>
               <p>- S ugyan mi baj?</p>
               <p>- Egyességünköt rühellik. Hogy hát mi módon rakánk fejökre bánt s királyt, csakúgy
                  rólok, nélkülök.</p>
               <p>János néma maradt a meglepetéstől. A püspök folytatta:</p>
               <p>- Nagy hév szerint protestálnak beste fattyai: csak Ulászlót esmerik királyoknak,
                  más halandót nem. Hosszan kell szólnunk most errül.</p>
               <p>És szóltak is hosszasan, ámbár sokkal inkább Dóczi beszélt, mint János.
                  Megvilágította a helyzetet. A horvát karok és rendek közül a jókorább érkezők
                  máris jelentkeztek a kormányzatnál és bejelentették tiltakozásukat az értésökre
                  esett egyesség ellen. Ezt az alkotmánnyal ellenkezőnek bélyegezték. Hiszen
                  Horvátországnak és Szlovákiának, vagy ahogy ők szerették mondani: Tótországnak,
                  van bánja, a derék Egervári László személyében, akivel ők meg vannak elégedve és
                  egyáltalában nem szeretnének megválni tőle. Ahány úr érkezik Zágráb felől, vagy a
                  dalmata partvidékről, vagy bosnya földről, mint ezt hajtogatja, mintha
                  összebeszéltek volna. Sőt minden jel szerint össze is beszéltek. Itt valahogyan
                  rendet kell teremteni. Legokosabb volna, ha János magával a királlyal beszélne
                  erről.</p>
               <p>- Hódolnom illik őfelségének különben is, - bólintott János.</p>
               <p>- Így jól lészen, s mán hónapra szerzek audenciát. De még másutt is szorít az
                  cipő. Ihol ez a Székely János, ki hogy gyanús, mindétig tudtuk.</p>
               <p>- Mit tött?</p>
               <p>- Nem kisebbet, mint az várakat idadni vonakszik, eb az annyát.</p>
               <p>Ez sem volt kis szó. János volt vezére, a csonthegyi boldogtalan csata vesztese,
                  nagyon sokat jelentett. Azok közül a királyi, és nem magánvárak közül, amelyeket
                  János az egyesség értelmében köteles volt Ulászlónak átadni, Székely Jakab
                  tartotta a kezén a fontos regedei várat, a zagorjei grófság, Stájerország és a
                  szomszéd vidék valamennyi várát. Ez úgyszólván egész Szlavónia katonai birtokát
                  jelentette. János már az egyesség megkötésekor szétküldte a várparancsnokoknak az
                  átadó levelet, de mint most kiderült, Székely Jakab füle botját sem mozdította.
                  Azaz, hogy mozdította, de Miksa felé. Jelentések jöttek arról, hogy Bécsbe készül,
                  vagy már oda is utazott.</p>
               <p>- Ráizenned kérlek, de kemény szóval. Jól öszveteremtsed.</p>
               <p>Megegyeztek abban, hogy ráküldik János szigorú üzenetével az ügyes és megbízható
                  Batthyány Boldizsárt. A horvát kérdésről pedig tovább beszélnek magával
                  Ulászlóval. Már másnap odakísérték Jánost kihallgatásra.</p>
               <p>- Kedves János testvérem, - mondta eléje sietve, élénk szóval a király, - meg sem
                  tudom mondani, mennyire restellem ezeknek az uraknak okvetetlenkedését. Fölösleges
                  mondanom, hogy az egyességet állom. Te rövidséget nem szenvedhetsz. Amit ígértem,
                  meg kell kapnod, ezt becsületbeli kérdésnek tekintem. Mi is van abban az
                  okiratban?</p>
               <p>- El tudom mondani, felség. Bosznia koronázott királya leszek örökös jogon,
                  ugyanígy Tótország fejedelme. Én és utódaim. Horvátország bánja vagyok
                  életfogytig. S a dalmata part bánja ugyanígy. Tótországban a magyar korona hűbéres
                  fejedelme lévén, enyém a nyestadó és a zágrábi harmincad, de huszadot nem
                  szedhetek. Dónációs jogom van ötven telekig. Dalmata és horvát földön én nevezem
                  ki a vicebánokat, egyéb országos tisztviselőket, és az ottani várak kapitányait.
                  Az igazságszolgáltatás az enyém, nyolcados törvénylátást tartok, de ha valamely
                  ügyben felségedhez fellebbeznek, azt természetesen átteszem a királyi kúriához. Ez
                  minden.</p>
               <p>- Úgy. Hát várjunk csak. Mondd meg nekem őszintén, szeretsz te hivatalnokokkal
                  veszekedni?</p>
               <p>- Azt bizony nem.</p>
               <p>- Ezek az urak pedig, úgy látszik, ebben látják a legnagyobb földi boldogságot.
                  Éppen ezért folytatom a kérdést, de előbb még egyszer hangsúlyozni kívánom, hogy
                  amiben megegyeztünk, azt minden körülmények között becsületesen teljesíteni
                  fogom, nemcsak úri tisztességből, nemcsak megtámadott helyzetemben való
                  okosságból, hanem azért is, mert meleg barátsággal ragaszkodom hozzád. Nos tehát:
                  nem lehetne valahogy úgy megoldani a kérdést, hogy neked minden megmaradjon, ami
                  dísz és uralkodás, a szolgai munkát pedig csak végezzék jórészt ezek a nyugtalan
                  urak?</p>
               <p>- Bocsánat, felség, nem értem a kérdést. Hogyan gondolod?</p>
               <p>- Úgy gondolom, hogy színleg meg lehetne hagyni a bánok hatáskörét. Csak
                  bajlódjanak tyúkpörökkel, meg jobbágyverekedésekkel, az neked mindegy lehet.
                  Hiszen azért a fejedelem mégis te vagy. Ne érts félre, én állom, amit ígértem, és
                  szembe nézek a nehézségekkel is. Miksa sereggel jön ellenem, János Albert öcsém
                  támadni készül, a törökök már jelentkeznek, ezer bajom van, de a te kedvedért,
                  szeretett Jánosom, ennyi borzasztó baj közepette, most közvetlen a koronázás előtt
                  vállalom ezt a kínos helyzetet is: szembeszállok a horvát urakkal...</p>
               <p>János maga volt a született előzékenység. A más baját mindig részvéttel nézte.
                  Most rátette kezét a panaszkodó király karjára.</p>
               <p>- Miattam ne legyen gondod, legkedvesebb felség. Én mindenre kész vagyok, amiben
                  segíthetek neked. Volna egy gondolatom: hagyjuk az egész boszniai dolgot. Add
                  nekem Erdélyországot.</p>
               <p>- Mit? Erdélyt? Hogyan gondolod ezt?</p>
               <p>- Csináljunk Erdélyből hűbéres királyságot és legyek erdélyi király. Báthori csak
                  maradjon erdélyi vajda, ő bizonyára bele fog menni ebbe, hiszen a bibliára tett
                  kézzel esküdött meg szövetségünkre. Nem kétlem, hogy támogatni fog. Vagy ha ez nem
                  megy, akkor maradjunk mégis csak a bosnya királyságnál, a tót fejedelemségnél, a
                  horvát és dalmata bánságnál, legfeljebb majd alkuszunk egy kicsit azokkal a
                  makacs urakkal. Nem vagyok én rossz ember, hidd el, majd meg fogsz ismerni. Nincs
                  nagyobb vágyam, mint hogy híven szolgáljalak.</p>
               <p>- Köszönöm János, tudtam, hogy számíthatok rád. Atyád fia vagy. Hát majd beszélek
                  Orbán püspökkel, kezdje kicsit puhítani azokat az urakat. Ha ilyen jóindulattal
                  vagy mellettem, valami biztosan kijön a dologból. Hanem, kedves Jánosom,
                  akármilyen rosszul esik, szemrehányást is kell tennem.</p>
               <p>- Szemrehányást, - riadt meg János, - miért? Az én lelkiismeretem igazán
                  tiszta.</p>
               <p>- Megígérted szentül, hogy a királyi várakat átadod, és íme...</p>
               <p>- Bocsáss meg. Székely Jakabot akarod mondani? Roppantul restellem, felség, de én
                  igazán megtettem, amit tehettem. Az átadó parancsot elküldtem neki. Most még
                  szigorú izenettel ráküldöm Batthány Boldizsárt.</p>
               <p>- És ha az sem lesz elég? - kérdezte a király szemrehányóan.</p>
               <p>János roppant kínosan érezte magát. Kapitánya esetleges árulásáért nem érezhette
                  magát felelősnek. De félt, hogy ezt a királlyal nem tudja megértetni. Már pedig
                  mindenáron megbízható, önzetlen lovag akart lenni az Ulászló szemében. Elkezdte
                  tehát buzgón mentegeti magát. A kihallgatás, amely azzal kezdődött, hogy a király
                  csak nehezen tudja teljesíteni iránta való kötelességeit, most oda fejlődött, hogy
                  ő magyarázott ijedten, kézzel-lábbal, tökéletes tisztessége tudatában és majdnem
                  bocsánatot kért a más hibájáért.</p>
               <p>Mikor megint összeült Orbán püspökkel tárgyalni, már restelkedve és nagyon
                  szerényen beszélt. A nádorhelyettes megindította a közvetítést közötte és a
                  délvidéki urak között. Ez nagyon sok huzavonával járt. Minden tanácskozás
                  alkalmával fel kellett adnia valamit az egyességben pontosan lefektetett jogaiból.
                  Székely Jakab nagyon kínos helyzetbe sodorta. Orbán püspök minden alkalommal
                  megkérdezte, hogy jött-e már híradás Batthyány Boldizsártól. Mindig olyankor
                  kérdezte, mikor ő valamely jogához ragaszkodni akart. És vezérének aggodalmas
                  viselkedése miatt ilyenkor szégyenkezve csavarta le igényeit ő maga.</p>
               <p>Közben egyre serényebben folytak a koronázás előkészületei. Buda megint megtelt
                  vidékiekkel, akik parádét akartak bámulni, s életükben egyszer látni akarták a
                  szent koronát. Rengeteg cseh is járkált a sűrűsödő sokaságú utcákon, az új király
                  cseh nagyurai mind jókora csatlóshaddal érkeztek, s aki értett hozzá,
                  megmagyarázhatta másoknak a címerekről, hogy melyik a Pernstein Vilmos prágai
                  marsal, Risenberg Puotha cseh országbíró, vagy Schellenberg János kancellár
                  embere. A koronázó templomot szorgosan díszítették, az előkelő nemes családok
                  egymásután érkeztek hölgyeikkel együtt, a királyi kancellária, amely még ki sem
                  heverte a választás nagy munkáját, megint talpon volt éjjel-nappal, hogy a
                  ceremónia részleteinek előkészítésével, a rangsor kérdésének ezer bökkenőjével, az
                  előkelő nézők elhelyezésével idejekorán elkészüljön. De a nagy örömünnep vidám
                  társadalmi izgalma nem volt sehol. Akadtak öreg emberek, akik még jól emlékeztek a
                  Mátyás fehérvári koronázására és regéket tudtak mondani a végnélküli estélyekről
                  és lakomákról. Ennek most nyomát sem lehetett látni. A háború izgatott most
                  mindenkit. A délvidékről újabb, bár kicsiny török csatározások híre érkezett,
                  Miksa pedig napokon belül megindulhatott fegyveresen Magyarország ellen.</p>
               <p>János ügyét a koronázás előtti napon dűlőre juttatták. Komoly áldozatokat kellett
                  hoznia. Az erdélyi gondolatot teljesen elhagyták. Bosznia, Horvátország, Tótország
                  és a partvidék közigazgatása és igazságszolgáltatása az új megállapodás szerint a
                  bánok kezén maradt. De az örökös báni cím és a szlavén fejedelmi cím az övé. A
                  bosnyák királyi cím dolgában úgy döntöttek, hogy a János koronázását alkalmasabb,
                  békésebb időkre halasztják. És a királyi címet is majd csak akkor fogja hordani.
                  Egyelőre csak bosnya hűbéres fejedelemnek címezteti magát, hogy ilyen válságos
                  helyzetben a berzenkedő urak érzékenységét ne izgassa. A tárgyalások sok
                  herce-hurcával folytak s ő már csak azért is igyekezett az egésznek
                  engedékenységgel mielőbb végét szakítani, mert más dolgok is elfoglalták:
                  gondolnia kellett arra, hogy állandó lakóhelyet választ magának. Dönteni számtalan
                  várkastélya között még nem tudott. Egyelőre úgy intézkedett, hogy a koronázás után
                  végiglakja a főváros közelében fekvő birtokait: Komáromot, Tatát és Zsámbékot. Ezt
                  a három útját is elő kellett készítenie. Mikor pontot tudott tenni a délvidéki
                  kérdés után, megkönnyebbülten ocsúdott fel. Ha nagyon szorongatják, az egyességben
                  biztosított jogaiból még többet is odaadott volna, csakhogy már egyszer végre
                  dolgait, legalább egyelőre, elintézetteknek tekinthesse.</p>
               <p>Még a koronázás előtti napon bizonyossá vált, hogy Újlaki Lőrinc herceg tüntetően
                  távol maradás ünnepségtől, amelynek több részletében díszes szerep várakozott
                  volna reá. A ceremóniákon tehát az utolsó nap még változtatni kellett, ami sok
                  kellemetlenséget okozott. Hasonlóképpen kitűnt, hogy Péter kalocsai érsek, akinek
                  a gyermek Ippolito helyett kellett a koronát a király fejére tennie, szintén nem
                  jön el a koronázásra. Ő még mindig, minden csalódásán és mellőzöttségén túl is,
                  fenntartotta pártállását és Korvin-párti volt még most is, mikor maga Korvin
                  herceg már rég felesküdött a királynak. Egyszer már el is kellett halasztani
                  miatta a határnapot, most mégsem jött. Az egyházi rangsorban Túsz Osvát
                  következett, a zágrábi püspök, az országgyűlésen János leghevesebb ellenzőinek
                  egyike. Neki kellett tehát ezek szerint Ulászlót koronázni, ami az egyházi
                  méltóságok szerepeinek beosztásában okozott felfordulást.</p>
               <p>De másnap, szeptember tizennyolcadikán, zökkenő nélkül indult meg az ünnepség és
                  végig sem zavarta semmi. A ragyogó menetben ott ment János a király előtt, kezében
                  piros bársony vánkos, azon apja koronája. A templomban az orgona ünnepélyesen
                  zúgott. Mátyás messzi országokban híres énekkara árpádkori énekeket zengett. János
                  ott állott az oltár előtt, kezében a vánkos. Ulászló pompás díszruhában ült az
                  oltár evangéliumi oldalán, drága baldachin alatt. Az orgona elhallgattával Túsz
                  Osvát beszédet intézett hozzá. Aztán az új király letette az esküt az alkotmányra.
                  Eskü után felöltöztették. Vállára adták István király palástját, kezébe adták a
                  jogart és az országalmát, derekára övezték az ősi kardot. Orbán püspök az oltár
                  első lépcsőfokára hágott. Szemközt fordult a pazar közönséggel és elkiáltotta a
                  hagyományos kérdést:</p>
               <p>- Akarjátok-é Ulászlót királyotoknak?</p>
               <p>Az egész templom ráharsogott:</p>
               <p>- Akarjuk.</p>
               <p>A kérdést és a választ ősi szokás szerint még kétszer megismételték. Akkor Túsz
                  Osvát odanyúlt a bársonypárnához. János szeme a koronán függött. Még ott feküdt
                  előtte egy pillanatig. Aztán Osvát püspök a térdelő Ulászló fejére tett. Az orgona
                  harsogva szólalt meg. Mátyás fia előtt üres volt a bársonypárna. Tartotta maga
                  előtt és nézte.</p>
               
            </div>
            <div type="chapter">
               <head>VII.</head>
               <p>A királyfi azzal szórakozott, hogy lapos kavicsokat hajigálta a Dunába. Szerette a
                  magányt, egyedüllétében senkisem akart tőle semmit. Tépelődő, önmagát faggató
                  természete a csendet és a zavartalanságot kereste, hogy különös lelkéről, sorsáról
                  és az életről szabadon ereszthesse töprengő gondolatait. A hűvös, de aranyat
                  tündöklő szeptembervégi reggelen meleg zekét öltött és lement a Duna partjára. A
                  lombok közt, messze háta mögött, láthatatlanul bújt el a tatai vár. Itt a
                  hajbókoló, ágaikat vízbe mártó vén fűzek alatt mély volt a csend, csak olykor
                  hallatszott valami messze balta csattanása a fák között, vagy a víz tükre felett
                  úszó, elmosódó távoli kiáltás. A nagy víz gőgösen és titokzatosan ömlött két lapos
                  partja közt, mint maga a történelem. János lapos köveket keresett, laposan dobta
                  el őket a csendes vizen, hogy szökellő játékkal ötször-hatszor ugorjanak tova, míg
                  el nem merülnek. De játékát csak gépiesen folytatta. Önmagába, befelé fordult
                  gondolataival. Mint mindig, most is szerette magát sajnálni. Mintegy kedves
                  idegennek nézte magát, szeretettel és részvéttel fordult ehhez az idegenhez,
                  szinte megsimogatta és melegen, félrehajtott fejjel mondta: szegény János.</p>
               <p>Szegény János, szegény tizennyolc éves árva. Senkije a világon nem maradt. Másnak
                  testvére van, sógora, miegyebe, ha szülei elhaltak. Neki vannak ugyan rokonai, a
                  Gerébek, a Székelyek és mások, de csak második ágon, s azoktól is távol érzi
                  magát, mert apja, bár az atyafiságot nem szokta megtagadni, a király távolságát
                  gondosan megtartotta. S így neki, aki éhesen vágyott emberi szeretetre, csak a
                  Bianca hercegnő álomból szőtt alakját adta a sors. Talán most még Ulászlót, a
                  kedves és megnyerő királyt, akiben most igyekszik megtalálni a szerető, meghitt
                  barátot, bizalmas társát és menedékét fáradt lelkének. Fáradt? Vajjon mitől olyan
                  fáradt, mintha aggastyánként pillantana vissza egy hosszú, küzdelmes élet
                  vesződségeire? Erre nincs felelet. Már fáradtnak született. Az a beszélgetés
                  jutott eszébe, amelyet egyszer még Bécsben folytatott Frangepán Bernát leányával.
                  Nem Nagy Sándor, hanem macedóniai Fülöpnek kellene tartania magát, tűzhányók
                  erejével háborgónak, világot megvívónak. De nem az. Csak nemes és bátor. Nemes:
                  önzetlenségében mindig adni kész és bőkezűen pazarolni, amije van. Bátor:
                  szemhunyorítás nélkül kész kockáztatni akár életét is, de nem nagy célokért, csak
                  azért, hogy gyávának ne kelljen tartania magát. Mire vezethet egy ilyen
                  természetű ember élete? Szórni, adni, pocsékolni, amíg el nem fogyott minden. S
                  aztán eljön a sötét kapu, amelyen át kell lépni, s amelyen túl már úgyis minden
                  mindegy. Addig az ember él és szemléli ezt a különös forgatagot maga körül: a
                  ragyogásért való fogcsikorgó marakodást, a hatalomért való lihegő hajszát, a
                  szomszéd birtokra ütő fegyveres jobbágyokat, a másnap megszegett magasztos
                  esküvéseket, az egész értelmetlen hiábavalóságot, amelyre csak ilyen közömbös
                  nyugalommal méltó dolog visszanézni, ahogyan ő most teszi itt a Dunaparton,
                  mialatt köveket dobál s a csalitban csicsergő madarakat hallgatja az áldott
                  békességben.</p>
               <p>És máris megtört az áldott békesség varázsa: kürtszót hallott. A jel a vár urát
                  kereste. Felütötte fejét, hátha tévedett. S mikor a kürtszó újra követelően
                  hívogatta, megadóan felsóhajtott. Csendes bicegéssel megindult visszafelé. Jó
                  darab gyaloglás után embert talált elé az ösvényen. Az lekapta süvegét és
                  izgatottan jelentette, hogy váratlan vendég jött: maga Székely Jakab.</p>
               <p>János csodálkozva szaporította lépéseit. A szolga előre futott, hogy a kürtöst
                  megkeresse. S nemsokára csatlós nyargalt eléje felkantározott lóval: a vendég
                  erősen sürgeti a herceget.</p>
               <p>Ott várt a vendég a belső udvaron, kísérő lovasai abrakos tarisznyát aggattak az
                  állatokra.</p>
               <p>- Csakhogy immár eszed megjött, Jakab. Ulászló ugyan fog örvendezni ezen.</p>
               <p>- Mán azt nem hinném. Fog ugyan örvendezni, ha bizony más. De tán szóllanánk
                  külön.</p>
               <p>János bevezette rokonát fedél alá, váltig csodálkozva a kapitány különös szavain.
                  S az nem is hagyta magyarázat nélkül. Azonnal rátért a tárgyra. Meghökkentő dolgot
                  mondott: Miksa főherceg nevében jön és csatlakozásra szólítja fel Jánost Ulászló
                  ellen.</p>
               <p>- Ne ijedj, herceg, s fejedet ne rázzad. Szerencsédet mastan adom kezedben.</p>
               <p>Elmondta, hogy Miksa pártja legyőzhetetlenül erős. Hatalmas serege van és
                  Magyarországon folyton erősödik. Ujlaki herceg már kilátásba helyezte
                  csatlakozását. A volt Korvin-párt majd minden embere Miksát támogatja. Napok
                  kérdése, hogy a pécsi püspök is színt valljon.</p>
               <p>- Zsigmond püspök, - kiáltott János, - az lehetetlen! Hiszen minapon eskett, kezit
                  szent biblián nyugtatva.</p>
               <p>Székely Jakab csak vigyorgott, mint a farkas. Bizony az nem lehetetlen. Az eskü
                  nem érvényes, mert a püspököt félrevezették az erőviszonyok dolgában. De azért sem
                  érvényes, mert a kötés legfontosabb pontját, a János boszniai királyságára
                  vonatkozót, Ulászlóék máris megszegték. Tehát az eskü magát a herceget sem köti
                  immár. Szabadon rendelkezik önmagával és mindent megkaphat Miksától, amiből
                  Ulászló máris kezdi kitúrni: igazi hűbéres királyságot, igazi hatalmat, újabb
                  adományokat, díszt és méltó megbecsülést.</p>
               <p>Órák hosszat tárgyaltak. Székely Jakab az asztalt verte öklével, úgy szidalmazta a
                  koronás királyt. Ő vitte a hangot. Arra, hogy feleljen árulásáért, sor sem került.
                  Akkora felsőbbséggel, igazának olyan ellentmondást fel sem tételező biztonságával
                  indult el, hogy János meg sem kísérelhette felelősségre vonni. Csak félénken
                  érvelt vele és nem csapott az asztalra, mint az. Pedig nem volt jelentéktelen
                  dolog, ami kockán forgott. Azok a fontos várak, amelyeket Székely Jakab, mint az ő
                  kapitánya tartott a kezén, királyi várak voltak ugyan, de új báni vagyonának
                  tekintélyes részét jelentették: Stájerországtól délkeleti irányban hosszú sávon
                  ezek a várak neki adóztak, az ő vagyonát védték, az ő hadi utainak őrhelyei
                  voltak. És Székely Jakab ezeknek csak az ő alkalmazottjaként parancsnoka. De az
                  alkalmazott háta mögött a várak katonaságának fegyveres ereje állott. Bármilyen
                  parancsot hideg vérrel megtagadhatott, mert hogy engedelmességre szorítsa gazdája,
                  ahhoz a védő fegyveresek összegénél sokkal nagyobb seregre lett volna szükség,
                  ostromágyúkkal, hadviseléssel, valóságos háborúval. Azonkívül pénz is kellett
                  volna. Sok pénz. Székely Jakab nemcsak alkalmazottja volt, hanem hitelezője is.
                  Zálogjogon is ott ült a várban, nemcsak mint kapitány.</p>
               <p>- De lásd, - mondta szelíden, - bezzeg Both András melly híven megmarada
                  Ulászló-oldalon.</p>
               <p>Székely Jakab nagyot kacagott.</p>
               <p>- Kevésnek vagy tudója, uram. Both András Miksához állott. Ha szólok, ü képiben is
                  szólok.</p>
               <p>János elhűlt. Both András, a zágrábi kapitány, parancsolt Medvevár, Rakolnak és
                  Lukavec felett. Zálogjogon ő is, mint a sok hitelező egyike. S ha igaz
                  pálfordulása, akkor az egész délvidék Miksáé. Ő maga tehát vagyona tetemes
                  részével nem rendelkezik. De ez csak megdöbbentette és meg nem ingatta. Véglegesen
                  tagadó választ adott elpártolt vezérének. Székely Jakab szedelőzködött.</p>
               <p>- Az végső szót ne mondjad, uram. Mit mondtam, elmédben megforgasjad. Miksához ha
                  mikor izenetet küldöl, szerelmesen fontolóra veéndi.</p>
               <p>Nyergeltetett, elrobogott. János pedig azonnal futárt rendelt. Levelet írt a
                  királynak, amelyben figyelmeztette Miksa veszedelmes szervezkedésére, a nála járt
                  Székely Jakab küldetésére. Magát mentve fájdalmát fejezte ki, hogy saját hibáján
                  kívül nincs módjában a déli várak egész fontos vonalát a király védelmére
                  bocsátani. Ehhez rengeteg pénz kellene. Csak hűségét adja, de azt adja
                  tisztességgel.</p>
               <p>A levélre nem levél jött válaszul Budáról, hanem a pécsi püspök. Élő cáfolata
                  Székely előadásának, mely szerint már ő is Miksához pártolt volna. Azt az izenetet
                  hozta Ulászlótól, hogy ne restelljen azonnal személy szerint Budára jönni, fontos
                  beszéde volna vele. János figyelmesen nézte Ernuszt püspököt, aki ravasz arccal,
                  sunyítva adta elő mondókáját. A cifra latin kifejezéseket ékesen halmozta, mint
                  aki szép körmondatokkal keres haladékot igazi gondolatai elrejtésére.</p>
               <p>- Mondhatok valamit őszintén, Zsigmond püspök?</p>
               <p>- Éppen őszinteségedre vágyik a király, uram.</p>
               <p>- Hát akkor azt mondom, hogy fájdalmat okozott nekem.</p>
               <p>- Mivel, uram, Isten szerelmére?</p>
               <p>- A bizalmatlansággal, amely minden mondatod mögül előbúvik. Azt hiszitek, hogy
                  agyafúrt levelet írtam, értésére adván a királynak, hogy hűségem alku tárgya lett,
                  lássuk, ki ád többet érte. Ez sért engem, Zsigmond úr. Én lovag vagyok. Ulászlóra
                  felesküdtem és az én esküm nem eladó.</p>
               <p>Önérzete, mondatainak nemes verete önmagát meghatotta. Hangja már érzelmesen
                  remegni kezdett, mikor folytatta:</p>
               <p>- Ha őfelsége látni akar, szívesen engedelmeskedem, de nem alkudozni megyek, hanem
                  őt gondolkodás nélkül szolgálni. Menj vissza, főtisztelendő úr, és jelentsd a
                  királynak, hogy nemsokára úgyis Budára készülök.</p>
               <p>- Herceg úr, - mondta akadozva a püspök, - a király beszéde sürgős. Azt szeretné,
                  ha velem jönnél Budára. Ha megengeded, itt várom meg utadat tatai váradban.</p>
               <p>- Értem, - mosolygott János csendesen, - szóval fedezet alatt menjek. Nehogy addig
                  Miksáék elcsábítsanak. Jól van. Szívesen látlak, legalább segítesz. Dolgoztatok
                  itt, erősítgetem a várat. Zavaros az idő, sosem lehet tudni, mikor jelenik meg
                  alatta az ellenség. Akár Miksa, akár János Albert. Rakasd ki málhádat, helyezd
                  magad kényelembe. Aztán együtt megyünk Budára.</p>
               <p>Így történt. Ernuszt Zsigmond ott maradt a várban, mint vendég, vagy inkább mint
                  aggódó királyi ellenőr. Csakugyan megszemlélte a földtöltési munkát. És Jánossal
                  együtt vette tudomásul a maga, vagy házigazdája címére érkező futári híreket.
                  Ezek ijesztően hangzottak. Miksa megindult Bécsből. Sopront megtámadta és
                  feleskette a megszorított várkapitányt semlegességre. Aztán nekiment Kőszegnek.
                  Ezt Batthyány Boldizsár védte, aki sikertelenül tárgyalván Székely Jakabbal, Miksa
                  közeledtének hírére odasietett. Nagyon kevés embere volt, s a vár rossz karban.
                  Alig lehetett védekeznie. Rövidesen reménytelenül feladta Kőszeget. Tehát Mátyás
                  halála után alig félesztendővel már elveszett Ausztria, és a Habsburg-trónörökös
                  serege magyar földön tört előre. A legutolsó hír szerint Szombathely ellen
                  vonult.</p>
               <p>- Herceg úr, - idegeskedett a püspök, - ezek borzasztó hírek. A királyt nem illik
                  magára hagynunk.</p>
               <p>János sem tétovázott tovább. Otthagyta minden gazdasági dolgát és az erődítési
                  munkát. Felment Budára. Ulászló azonnal fogadta. Túláradó kedvességgel ölelgette
                  ismét, kézzel-lábbal tiltakozott a bizalmatlanság vádja ellen és elővette a már
                  elkészített adománylevelet: Toki Péter nemes úr Miksához pártolt, ezért javai
                  elvesztésével lakolt, s a király ezeket a javakat a hűségéért való hálája fejében
                  János hercegnek adományozza.</p>
               <p>- Felség van nekem birtokom elég. Hogy Miksa embert küldött hozzám, azt nem azért
                  jelentettem neked, hogy jutalmat csikarjak ki érte. Saját bőrömön tapasztaltam,
                  hogy ilyenkor zsarolni szokás. De én lovag vagyok és nem zsaroló. Add ezt a
                  birtokot másnak.</p>
               <p>- De kedves Jánosom, ne szégyenítsd meg királyodat, nagyon kérlek. Ha igaz barátom
                  vagy, elfogadod ezt a csekélységet. Már csak a példa miatt is. Lássák az urak,
                  hogy a hűtlenség büntetést kap, a hűségért hálás vagyok. Tedd meg nekem, fogadd
                  el, tégy boldoggá. Bár nagyobb boldogságot úgy sem adhatsz nekem, mint hogy
                  ennyire bízhatom benned. Mert híveidben annál kevésbé.</p>
               <p>János elfogadta. Szégyenében. Roppantul restellte, hogy éppen azok pártolnak
                  egymásután a Habsburg-oldalra, akik apja halálától kezdve hangosan mellette
                  állottak. Hogy tisztességét igazolja, képes lett volna hadba menni Ulászlóért. De
                  ezt nem tehette. Óriási vagyona birtokában azon vette észre magát, hogy nyomasztó
                  gondjai vannak. Fűnek-fának tartozott még a választás előkészületei óta.
                  Záloglevelek sűrű lejáratai kínozták, s ha fizetni akart, nem nyúlhatott hatalmas
                  jövedelmeihez: minden pénzforrásán ott ült valaki, akinek lekötötte. A legbusásabb
                  jövedelmet, a hunyadi birtokét, éppen Orbán püspök kezelte. Az pedig nem igen
                  folyósított a jövedelmekből semmit, mert maga volt egyik legnagyobb hitelezője
                  Mátyás hagyatékának, ami tehát befolyt, arra maga tette rá legelőször a kezét.
                  János nem is gondolhatott arra, hogy katonaság után nézzen. De legalább azokat a
                  várakat próbálta rendbehozni, amelyeknek szerepe most legfontosabbnak mutatkozott.
                  Ilyen volt Komárom, nem királyi vár, hanem magántulajdona. Mikor tehát Ulászlót és
                  pártját láthatólag megnyugtatta, előbb Tata várát nézte meg még egyszer,
                  szétnézett egyéb közeli birtokain is, aztán elment Komáromba.</p>
               <p>Az ősz már beköszöntött és keserves híreket hozott. Az országot három felől
                  szorongatta az ellenség. A török egyelőre nem mutatkozott túlságosan aggasztónak.
                  De János Albert, a király elszánt öccse, mind messzebbre nyomult be elszánt
                  portyáival a lengyel határ felől. Volt olyan csapat, amely lerohant Váradig
                  anélkül, hogy számbavehető ellenállással találkozott volna. Ezek a hősködő kis
                  seregrészek kevés hadi kárt okoztak, de rettenetes szégyenére váltak az új
                  uralomnak. S ha nyargaló kalandozásaikból visszatértek is a lengyel határ
                  irányába, de azért mindig beljebb állottak meg és most már Kassát ostromolták. S
                  ezalatt Miksa nyugat felől ijesztően nyomult előre. Elfoglalta Szombathelyt és
                  bevonult Veszprémbe.</p>
               <p>Akkor is pontosan megtudta volna mindezt János, ha nem kapott volna rendszeres
                  futári híreket. Megtudta volna Székely Jakabtól, aki tovább dolgozott megnyerésén.
                  Közvetítőket, leveleket küldözgetett hozzá. Sőt egy novemberi napon ismét
                  személyesen jelentkezett. Ugyanakkor, mikor már erősebb török megmozdulásokat
                  jelentett a délvidék.</p>
               <p>- Itt az nagy óra, uram, - mondta hevesen, - tudod-i, honnan jövök?</p>
               <p>- Megmondod, atyámfia.</p>
               <p>- Meg. Székesfehérvárrul, uram. Miksával bévonulánk Székesfehérvárrá.</p>
               <p>- Nem igaz. Zsigmond urat, hogy hozzátok állt is mondád, az sem volt igaz.</p>
               <p>- Csak emlékezj szavamra, herceg, Zsigmond pispek dógát kivárjad. S Fehérvárnak
                  eleste szín való. Gondold meg.</p>
               <p>Ismét biztatta, sürgette, csábítgatta jó sokáig. Kézzelfogható ajánlatot hozott.
                  Miksa a legnagyobb áldozatra is hajlandó. Igen-igen óhajtja az általa mélységesen
                  tisztelt Mátyás király fiának barátságát, akit előkelő és nemes lovagnak tud.
                  Kérdezted is, mivel tudná ezt az óhajtását megmutatni. János kész volt a
                  felelettel:</p>
               <p>- Adjátok vissza ezt-azt s némellyet déli váraimból. Nyakunkon odalent az török,
                  közös ellenség. Ulászló s Miksa dógának nincsen köze ehez semmi is. Ulászló ellen
                  nem menek, de törökre ugyan mehetnék. Ezt Miksának tudnia adjad.</p>
               <p>Székely Jakab komolyan vette s vitte az izenetet. Nemsokára már levelet írt, hogy
                  Miksa megértéssel vette az ajánlatot és tisztelettel adózik a herceg buzgalmának,
                  amellyel a keresztény világot akarja védeni, méltóan a nagy Hunyadi-névhez. Nem
                  is zárkózik el a török ellen felhasználható egy-két vár átadásának gondolatától.
                  Majd embert küld, aki erről tárgyalni fog.</p>
               <p>Jánost ez a válasz nagy örömmel töltötte el. Mikor az országot annyi oldalról
                  szaggatták, szégyenletesnek érezte tétlenségét. És megkívánta a tábori élet zajos,
                  férfias izgalmát. Apja mellett megszokta az ágyúk puskaporszagát, a stratégiai
                  kérdések elmés érdekességét, a parázs mellett üldögélő legények mulatságos nótáit.
                  Kardot képzelt kezébe és gondolatban hatalmasakat suhintott vele, mintegy
                  elégtételt szerezve magának sok lenyelt bántalomért. De csak úgy a maga erejéből
                  nem ránthatta ki kardját. Nem volt pénze hozzá. Hitelezői úgy szorongatták,
                  akárcsak az országot az ellenség. Ijesztő kölcsönökhöz kellett folyamodnia, hogy a
                  legsürgősebb napi kiadásokra Darányi Jakabnak pénzt adhasson kezére. Kénytelen
                  volt apja drágaságai közül a híres kálváriát kézi zálogként elhelyezni Bakacs
                  Tamásnál, aki a negyvenezer arany értékre becsült darabot követelte biztosítékul,
                  csak így volt hajlandó kölcsön adni ötezer aranyat. S az ország minden részéből,
                  ahol csak teméntelen birtokai feküdtök, a legzüllöttebb rendetlenség hírét kapta,
                  mindenütt erőszakos foglalásokra vetemedtek a szomszédok, a kapitányok nem
                  számoltak el és vakmerő összegű zsoldhátralékokat követeltek. Betetőzte a sok bajt
                  az a tudósítás, hogy Bethlen Miklós nevű embere, aki sztropkói várában volt
                  kapitány, a várat is, a környező uradalmat is hűtlenül a János Albert kezére
                  játszotta.</p>
               <p>Ez már több volt a soknál. Maga elé rendelte lovászmesterét, Móré Györgyöt, és
                  megparancsolta neki, hogy személyesen utazzék el magához János Albert herceghez,
                  vigye neki illő üdvözletét és mindkettőjük fejedelmi rangjára és lovagi voltára
                  hivatkozva, kérje tőle számon Sztropkót. A lengyel király fia nem lehet közönséges
                  rabló, a várat és uradalmat az ilyen emberséges szóra kétségtelenül
                  visszaadja.</p>
               <p>Fehérvár csakugyan elesett, Székely Jakab igazat mondott. Már ez is fájdalmasan és
                  megdöbbentően hangzott. De még megdöbbentőbben hangzott, hogy a pécsi püspök
                  felől is igazat mondott. A kövér Ernuszt Zsigmond valóban átpártolt Miksához. Hogy
                  miért, azt nem lehetett tudni. Nyilván féltette Pécset, aztán meg Miksa alighanem
                  bíborosi kalapot ígért neki, mindenesetre bizonyossá lett, hogy felesküdött a
                  Miksa pártjára. És nemcsak ő. Ujlaki Lőrinc herceg is. Az Enyingi Törökök is.
                  Mások is, sokan, tisztára a János volt pártja. Fejét csóválta, restellte.</p>
               <p>- Szerencsének mondhatom, - fakadt ki Darányi Jakab előtt, - hogy tisztességes
                  voltom közönségesen tudatik. Mert még úgy mondhatnák, hogy alattomban egy követ
                  fúvok ezekvel, meg ez, meg az.</p>
               <p>- Uram, - mondta a kanonok, - mend hamisok azok odafent s másokat szinte magok
                  szerént ítélnek.</p>
               <p>- Nem mink világunk ez, Jakab. De mást immár az ő gyanújokon túl vagyok,
                  gondolom.</p>
               <p>Rosszul gondolta. Egy napon Budáról hazaérkezett Komáromba egyik udvari embere,
                  Dánfi András, akit pénzért küldött Orbán püspökhöz. Ez a Dánfi sok mindenféle hírt
                  hozott. Orbán püspököt nem találta Budán, mert az hadba vonult a királlyal.
                  Ulászlónak semmi pénze nincsen, hogy sereget toborozzon Miksa ellen, mindössze
                  abban bízik, hogy a cseh rendek kisegítik katonával. Ami csapatokat össze tudott
                  szedni, azoknak élén nyugatra sietett, most Nagyszombatban várja a cseh
                  segítséget. Orbán püspök, Bakacs Tamás és Báthori István vannak körülötte.
                  Filipecz már nincs sehol, visszavonult a politikától. Azt mondta, hogy élete művét
                  befejezte: Ulászló megválasztásával megalkotta a magyar-cseh-morva-lengyel
                  államszövetséget, küldetése betelt. Most költözött el Budáról, Olmützben fog élni
                  ezentúl a ferencesek ottani klastromába, amelyet maga alapított. A kancelláriának
                  e pillanatban nincs gazdája, ismeretlen fiatal papok ülnek ott, akik keveset
                  dolgoznak, de annál többet pletykáznak. Ők fecsegték azt is, hogy János herceget
                  gyanús és megbízhatatlan embernek tekintik az udvarnál. Mindenki tudja róla, -
                  mondták a szóbeszélők, - hogy a herceg a király háta mögött egyszerre tárgyal
                  Miksával is, János Alberttel is.</p>
               <p>János nem hitt fülének. Még egyszer elmondatta Dánfi Andrással, hogy mit hallott.
                  S az elmondta még részletesebben. A pletyka szerint maga a király is tett volna
                  bizonytalan megjegyzéseket a herceg kétszínűségéről. A király nagyon el van
                  keseredve. Nincs pénze, már koronáját félti, s a mellett Beatrix királyné is
                  folyton kínozza: a rendek kikötésére hivatkozva követeli, hogy Ulászló őt vegye el
                  feleségül. Mindenáron királyné akar lenni. Ulászló azonban semmi áron nem veszi
                  el. Bujkál előle, úgy kerüli, mint a mérges kígyót. Beatrix miatt is sietett hadba
                  vonulni. Az egész udvar ezen a különös házassági bonyodalmon mulat. Ez az udvari
                  pletykák legfőbb tárgya. De utána mindjárt János praktikái következnek.</p>
               <p>- Jakab, levelet nyomba!</p>
               <p>Első felháborodásában levelet diktált a király címére. Tiszteletteljeset, de
                  önérzeteset. Azoknak hangján, akik imádják önmagok tisztességét és a nemes harag
                  szép mondataiban gyönyörködnek. A levelet azonnal elküldte a királynak. S futár
                  fordulásával választ is kapott rá. A király udvariasan biztosította, hogy nem
                  kételkedik őszinte hűségében és barátságában. De benne volt a levélben ez a
                  kifejezés is: „a hallott kedvezőtlen jelentések ellenére...” János tehetetlenül
                  ejtette az asztalra a levelet, miután elolvasta. Mit csináljon, mit találjon ki,
                  hogy végre bízzanak benne?</p>
               <p>Maga a király adott neki alkalmat, hogy bizonyságot adjon. Váratlanul megjelent a
                  komáromi várban Orbán püspök. Nem bökte ki azonnal, hogy mit akar. Csak
                  általánosságban példálódzott, hogy utóbbi időben kellemetlen látszatok zavarták a
                  királynak Jánoshoz való szeretetteljes ragaszkodását. És felsorolta az udvarhoz
                  érkezett értesítéseket. János tárgyalt Miksával, János tárgyalt a lengyel
                  herceggel, János egész pártja úgyszólván testületileg Miksa-párttá változott.</p>
               <p>- Lásd be, - mondta a püspök, - hogy ilyesmit nem jól esik hallanunk odafenn. Más
                  lenne a helyzet, ha nem te volnál a Miksával folyó háború kulcsa. De így minden
                  hír, minden apróság százszoros fontosságú.</p>
               <p>- Én? A háború kulcsa? Ezt nem értem.</p>
               <p>- Persze, hogy te vagy a háború kulcsa. Milyen várak védik Ulászló fővárosát
                  nyugat felől? Pozsony, Tata és Komárom. Ezek véletlenül királyi várak ugyan, de
                  zálogjogon örökölted őket. Őfelségének semmire nincs nagyobb szüksége, mint erre a
                  három várra. De ami a tiéd, az a tiéd. Csak azt kell megértened, hogy ha te
                  Pozsony, Tata és Komárom birtokában Miksával bizalmas tárgyalásokat folytatsz, ez
                  eléggé megijeszthet bennünket. Ismétlem, más volna, ha ezek a király kezén
                  volnának.</p>
               <p>- Rendben van, - felelte János hevesen, - máris a király kezén vannak. Ezennel
                  átadom mind a hármat. De végre higyjétek el és lássátok be, hogy hű ember vagyok,
                  hogy nem akarok semmit! Ezt már nem lehet győzni türelemmel!</p>
               <p>Orbán püspök nagy szemet meresztett.</p>
               <p>- Micsoda? Átadod a három várat?</p>
               <p>János most már látta, hogy kissé könnyen hajított oda három várat. De most már
                  büszkesége nem engedte, hogy a pazar kijelentést visszavonja. És mindig hiú is
                  volt gavalléros bőkezűségére.</p>
               <p>- Igenis, átadom.</p>
               <p>- De nem értjük egymást, herceg úr. Ezt a három várat negyvenezer arany tartozás
                  terheli, őfelségének most ezer aranya sincsen adósságok fizetésére, nemhogy
                  negyvenezer.</p>
               <p>- Nem is kell. Fütyülök a negyvenezer aranyra. A várakat átadom, harmadszor
                  mondom. De ha még egyszer az én tisztességemet kétségbe vonjátok, csakugyan
                  elkezdek gondolkozni, hogy megérdemlem-e ezt a királytól, akit annyira
                  szeretek.</p>
               <p>Orbán püspök felállott.</p>
               <p>- János herceg, apád fia vagy. Megöregedtem és sok embert megismertem. De hozzád
                  hasonló lovagot nem. Őfelsége nevében hálásan köszönöm neked. Istennek is
                  köszönöm, hogy ilyennek láthatom az ország első főurát.</p>
               <p>- Ne köszönd, Orbán úr. Az nekem nem öröm. De öröm, ha bíznak bennem és
                  szeretnek.</p>
               <p>A fejedelmi ajándékról írást csináltak. Az öreg püspök élete egyik legsikerültebb
                  alkujával tért vissza a királyhoz. János Komáromban maradt azzal, hogy mihelyt
                  dolga engedi, siet a királyhoz. Egyelőre nagyon fontos dolga volt itthon:
                  izgatottan várta azt a küldeményt, amelyet a délvidékről levélben már jeleztek
                  neki. A törökök ugyanis az utóbbi hetekben már erősen kezdtek mozgolódni és több
                  helyen betörtek Boszniába. János vitéz vezére, Derencsényi, jajcai bán szállott
                  szembe velök és több csatában legyőzte őket. Egy csoport török hadifoglyot
                  hódolatul már útnak is indított Komáromba.</p>
               <p>Ezt a küldeményt várta János, élete első saját hadifoglyait, még hozzá törököket,
                  Hunyadi unokájának kedvére valókat. Meg is jöttek nemsokára, csikorgó hidegben,
                  gémberedetten. A várnép összeszaladt csudájukra, mert az idevalósiak nem igen
                  láttak még török foglyot. Csődület bámulta a buggyos gatyájú furcsa idegeneket,
                  akik egymáshoz láncolva baktattak a fegyverek közt. Voltak valami nyolcan. S ami a
                  legnagyobb feltűnést keltette, volt köztük egy basa is, meg fiatalember, szép szál
                  legény, turbánja díszesebb, tartása urasabb, mint a többié.</p>
               <p>János a belső udvaron vette át a küldeményt. Felállították a foglyokat sorba a
                  fehér havon. A várúr szemügyre vette őket. A keresztény világ veszedelmét. Neki is
                  mindjárt feltűnt a basa. Megkérdezte a kísérőket, van-e köztük, aki tud törökül.
                  Akadt.</p>
               <p>- Kérdjed basát, mi neve.</p>
               <p>A basa néhány szót váltott a tolmáccsal törökül. Közben ellenségesen és kihívóan
                  Jánosra nézett. Elszántság és dac villámlott szemében.</p>
               <p>- Nem akarja nevit mondani, - szólt a tolmács.</p>
               <p>János érdeklődve nézte a szilaj arcú, gyűlölködő török tisztet. Ellenséges
                  magatartása rosszul esett neki. Szerette volna, ha az jóindulatot mutat,
                  érdeklődést, személyes megbecsülést, amely a hadiszerencsétől függetlenül kijár
                  egymástól az ellenfeleknek, ha mind a ketten lovagok. Lefordíttatta a tolmáccsal,
                  hogy ő rokona a szultánnak, mert apai dédanyjának testvérhúga, Morzsinai-leány, az
                  akkori szultánnak lett a felesége. A tolmács nagy üggyel-bajjal magyarázta törökül
                  a fogolynak az atyafiságot. Az mozdulatlan arccal hallgatta, kurtán válaszolt és
                  unottan felnézett a levegőbe.</p>
               <p>- Azt mondja, uram, hogy néki avval semmi köze.</p>
               <p>- Ugyi csak. Hát kérdjed, tadja-i, ki vót apám s nagyapám.</p>
               <p>A fogoly tudta, de a nagy nevek iránt semmi tiszteletet nem mutatott. Dölyfös
                  maradt és konok. Egyetlen ember volt csak, fogoly és tehetetlen. De arcára volt
                  írva fajtájának hatalmi gőgje, támadó szenvedélye, fanatikus gyaur-megvetése.
                  Ilyen volt még százezer meg százezer, de nem láncon, hanem szabadon, fegyveresen,
                  Európát elönteni készen. Azt az Európát, amelynek nem volt Hunyadija. S amelynek
                  keleti kapujában a magyarok egymással marakodtak. János lemondott róla, hogy
                  barátságos szót kapjon a basától. Megvertnek és lefőzöttnek érezte magát, mint a
                  bokrétás kérő, akinek orra előtt becsapják az ajtót. Megharagudott önmagára.
                  Kiadta a parancsot, hogy a foglyokat hova csukják, aztán elfordult és szándékosan
                  nem nézett többé a basára. A török csoportot elvezették. Ugyanekkor a
                  várkápolnában megcsendült a déli harangszó. Mint e pillanatban mindenütt a
                  keresztény világon, hogy mindenek könyörögjenek a pogányság vesztéért a nagy
                  Hunyadi János és Nándorfehérvár emlékezetére. Lopva mégis csak a tiszt után
                  pillantott. Az felemelt fővel lépkedett a csörgő láncon és nem nézett vissza.</p>
               <p>- Ez az én igazi ellenségem, - gondolta János, - Isten azért hozott életre, hogy
                  ezt az ellenséget örököljem nagyapámtól.</p>
               <p>Dolgozószobájában részletesen kihallgatta a fogolyküldemény kísérőjét, a
                  Derencsényi altisztjét, és elmondatta magának a boszniai verekedéseket Derencsényi
                  levelet is küldött. Természetesen sürgős pénzt kért, panaszkodott a várak rossz
                  állapota miatt és végzetes bajokat jósolt, ha intézkedés nem történik. János
                  azonnal válaszolt: maga fog lemenni és szétnéz. Majd tanácskozik Egervári
                  Lászlóval, a horvát bánnal, hogy mit lehet csinálni. Más leveleket is tollba
                  mondott. De közben a fogoly basa nem ment ki eszéből. Mindenki mód felett izgatta,
                  aki ellenséges érzületet mutatott iránta. Már-már azon volt, hogy maga elé
                  vezetteti és mindenáron bizalmas, emberi beszélgetésre bírja. De aztán
                  nevetségesnek találta magát s a gondolatot elvetette. A basa mégis zavarta és
                  idegessé tette. S hirtelen homlokára ütött. Napok óta tanakodott már magában, hogy
                  karácsonyra milyen ajándékkal kedveskedjék a királynak, de nem tudott alkalmas
                  dolgot kieszelni. Most tehát megparancsolta, hogy a basát, ha kipihente magát,
                  lássák el jó meleg ruhával és vigyék el ajándékul a királynak Budára.</p>
               <p>Mert most már Budán volt a király. Az a rettegés, hogy Miksa Buda ellen indul,
                  elmult. A szorongó aggodalmat az időjárás váltotta meg. Olyan kemény tél járta,
                  amilyen rég nem volt már; az a tél lehetett ilyen, mikor Mátyást királlyá
                  választották. Az embertelen hideg Miksát visszakergette Bécsbe. Őrséget hagyott az
                  elfoglalt várakban és az ország jókora részének elfoglalása után hazavezette fázó
                  zsoldosait, akik hír szerint a rendetlen zsold miatt is zúgolódni kezdtek.
                  Ulászló tehát maga is hazamehetett Budára és az északi részeken fenyegető
                  testvéröccse ellen készülhetett és várhatta tovább a soha nem érkező cseh
                  segítséget.</p>
               <p>János sietett Horvátországba. Nehéz utat tett: a horvát rengetegek fenyves mélyén
                  viharos hófúvások érték utól. Kísérete nem egy emberének lefagyott a füle.
                  Állatban is kár esett, a fagyos hegyi utak áldozataiként nem egy töröttlábú lovat
                  le kellett szúrni. De végül mégis csak belovagolt Kőrös városába. Újév napján már
                  ott ébredt, saját kastélyában, amelynek falait és bútorait most látta először. És
                  most szerepelt először, mint hűbéres birodalmának ura. De ez a hivatalba lépés
                  nagyon is különbözött attól a tündöklő ünneptől, amelyet mint leendő bosnyák
                  király és szlavón fejedelem annyiszor végigálmodott magában. Címével és rangjával
                  nem nagyon dobálódzhatott, mert Ulászlóval abban állapodtak volt meg, hogy a
                  koronázást és trónfoglalást megszilárdultabb időkre halasztják. A bánokat nem
                  rendelték Kőrösre. Nem lett volna okos dolog alkalmat adni nekik, hogy az
                  engedelmességet vagy a járhatatlan utakra való hivatkozással, vagy éppen nyíltan
                  megtagadják. Érkezését nem fogadta újjongó város, éjszaka érkezett sűrű hóesésben.
                  Derencsényi volt az egyetlen rangbeli ember, akivel tárgyalt, más kapitányok csak
                  képviselőket küldtek magok helyett, ezek pedig nem tudtak egyebet, mint pénzt
                  kérni és panaszkodni. Ő tehát pihenni hagyta jogi helyzetét, amelynek roppant
                  zavaros szövevényét most úgysem tisztázhatta, csak a török elleni készülődéssel
                  foglalkozott, amely nem mutatott bonyodalmakat. Más ide nem kellett tavaszra,
                  mikor az elcsendesedett csaták kiújulását várni lehetett, csak pénz.</p>
               <p>Pár nap alatt elkészült dolgaival és megint nekivágott a téli viharoknak, hogy
                  felmenjen Budára. Útja jórészében csak olyan erdőkön, réteken, hegyeken haladt
                  keresztül, amelyek övéi voltak, csak olyan falvakat és városokat látott, amelyek
                  hatalmas vagyonának leltárát szaporították. Pénze mégsem volt semmi. Ulászlónak
                  sem volt pénze. Hogyan lehetne pénzt szerezni a maga s a király számára, ezen
                  töprengett egész úton. Budán aztán az a meglepetés várta, hogy Ulászló két kézzel
                  szórja a pénzt. Még decemberben zsoldjába fogadta a fekete sereget, amely Európa
                  egyik legdrágább seregének számított, de megérte a költséget, mert ország-világ
                  tudta, hogy két haderő verekszik legjobban a keresztény világ területén: a svájci
                  zsoldosok és a fekete sereg. A híres zsoldosok már ott táboroztak Buda alatt,
                  várván a parancsot, hogy a király öccse ellen induljanak.</p>
               <p>Az egész dolog hihetetlennek tetszett. Honnan vett pénzt Ulászló, akinek már
                  hitele is elfogyott, mióta Miksa ügye végzetesen jól kezdett állani? Az udvari
                  mende-monda azonnal felelt a kérdésre. János már egy órával megérkezése után
                  tudta, hogy Ulászló Beatrixtól kapott igen nagy kölcsönt. A pénzügylet
                  megkötéséről sikamlós részleteket is fecsegtek a belső emberek. Ulászló, aki eddig
                  adomákba illő fogásokkal tért ki Beatrix elől, sürgető légyott-kéréseire olyan
                  válaszokat adott, mint az iskolát kerülő diák, egyszerre csak fordított egyet
                  viselkedésén. Találkozott a házasságot követelő királynéval. Mi történt, mi nem
                  történt, a felől tízféle változatot is meséltek. Annyi bizonyos, hogy Ulászló már
                  másnap dúskált a pénzben. János jókedvűnek és bizakodónak találta a szélesvállú,
                  karcsú királyt.</p>
               <p>- Megyek János Albert ellen. Megvívom Kassát, sőt kiverem az országból, menjen
                  haza Krakóba anyánknak panaszkodni. Jössz-e segíteni nekem?</p>
               <p>- Mennék, kedves felség, de hogyan menjek, mikor nincs pénzem?</p>
               <p>- Ne gondolj a pénzzel. Ne hozz sereget, csak magad gyere. Megteszlek egyik
                  vezérnek. Hadd lássa ország-világ, hogy mellettem harcolsz.</p>
               <p>Ez olyan érv volt, amelyre nem lehetett nemmel felelni. Ha pedig már hadba vonult,
                  restelte sereg nélkül menni. Felkereste Orbán püspököt és pénzt kért tőle. Az öreg
                  püspök rossz kedvű volt, utóbbi időben sokat betegeskedett és gyakran emlegette
                  közeli halálát. Minden kérésre zsémbesen felelt. De most János annyira kérlelte,
                  hogy végre kötélnek állott. Pénzt adott. János sürgősen toboroztatott. S mire
                  indulásra került a sor, sereggel tudott odaállani Ulászló zászlaja alá.</p>
               <p>Zimankós januárban indultak neki a hadjáratnak. János kiváltságos helyet élvezett
                  a király mellett. Ő volt az első a király után. Tábori étkezések alkalmával a
                  király jobbján foglalt helyet. Ha sátrat vertek, az övét a királyé mellett
                  állították fel. Nem apja pompás bíborsátrát hozta magával, mert az illetlenül
                  felülmulta volna a királyét, valamivel szerényebbet választott. Ulászló gyakran
                  átjött hozzá beszélgetni, vagy az udvaroncok egyike-másika telepedett be hozzá.
                  Akik hízelegni akartak neki, udvari történetkékkel mulattatták. És ha akarta, ha
                  nem, folyton Beatrixról kellett hallania. Még pedig meglepő dolgokat. Azt
                  állították, hogy Ulászló már feleségül is vette az özvegy királynét. Valami ravasz
                  tervet eszelt ki Bakacs Tamás cinkosságával, kifundálták, hogy Bakacs rájok adja
                  ugyan az egyházi áldást, de szándékosan hibás külsőségek között, hogy aztán
                  Ulászló az esküvő érvényességét könnyen kétségbevonhassa. Ezt a ceremóniát végre
                  is hajtották, Ulászló a legnagyobb titokban megesküdött a királynéval, mert
                  Beatrix megijesztette, hogy már Miksával tárgyal házasságról. De mikor aztán a
                  nászéjszakára került volna a sor, Ulászló nem volt sehol. Elszökött. Mindenfélét
                  össze-vissza füllentett a királynénak. Hogy meghült. Hogy kificamította a lábát.
                  Hogy váratlanul külföldi követek érkeztek hozzá. Most legutóbb mégis felkereste a
                  királynét, hogy pénzt kérjen tőle. Egy éjszakát nála is töltött. Most az a
                  helyzet, hogy Beatrix követeli összeköltözésüket, Ulászló pedig megint kifogások
                  mögé búvik. Beatrix már a pápához fordul hír szerint, beárulja Ulászlót és
                  Bakacsot, hogy csúfot űznek a házasság szentségéből, a pápa tehát kényszerítse
                  Ulászlót, hogy költözzék vele össze. Ulászló ezen csak nevet és azt hangoztatja,
                  hogy ő már házas ember, a brandenburgi őrgróf leányát még sosem látta ugyan, de az
                  neki hites felesége. Beatrix mindenkinek esküdözik, hogy Ulászló ezen az éjszakán,
                  amelyet nála töltött, igen gyengéd férjnek mutatkozott, és nem lehetetlen, hogy
                  gyermeke lesz. Ulászló égre-földre esküdözik, hogy az az éjszaka fehér maradt.
                  Beatrix most már a viselkedés minden mértékét elvesztette, Miksával többé nem
                  fenyegetődzhetik, hiszen sajátmaga hangoztatja, hogy férjhez ment, kergén futkos
                  fűhöz-fához, rimánkodik, szitkozódik és könyörög.</p>
               <p>A király minde hálószoba-történetek hőse, jókedvű volt és Beatrixot sohasem
                  emlegette. A hadjárat reményen felül jól haladt. A király fekete seregének
                  közeledtére János Albertet egyik hive a másik után hagyta el. Az is nagyon sokat
                  nyomott a latban, hogy János ott volt a seregben, ennélfogva az ellenfél olyan
                  reményei, hogy János árulása teljesen felborítja Ulászló helyzetét, füstbe mentek.
                  A király öccse komolyabb ellenállás nélkül húzódott vissza, apró verekedéseken
                  kívül nem is történt semmi Kassáig. János szép nagy ütközetre vágyott, amelyben
                  harcolni hagyják. De nem lehetett része benne. János Albert herceg Kassa alatt nem
                  várta meg a fegyveres döntést, amely számára most már kilátástalanná változott.
                  Békeköveteket küldött, tárgyalni szeretett volna. Nemsokára maga is átjött.
                  Megismerkedett bátyja kíséretével. Jánossal igen nyájas és udvarias hangot
                  használt. Borotvált arcú, magas, csinos fiatalember volt, a latin nyelvet erősen
                  lengyeles akcentussal beszélte, inkább, mint bátyja.</p>
               <p>A két fivér napokon át tárgyalt. Mielőtt végleg megegyeztek, Ulászló felkereste
                  Jánost a sátorban, írásokat hozott magával.</p>
               <p>- Kedves Johannesem, megint a te kezedben van a békesség kulcsa.</p>
               <p>- Az enyémben? Mi dolgom lehet nekem a lengyel érdekekkel?</p>
               <p>- Mindjárt megmagyarázom. Hogy öcsémmel megbékélnem milyen fontos, azt nem kell
                  magyarázni. Tudod jól magad is. Az országnak főbenjáró érdeke, hogy öcsémtől
                  megszabadulva Miksa ellen fordulhassak, s ha őt elintéztük, szembenézhessünk a
                  törökkel. Akkor aztán jön a te igazi szereped. Hunyadi unokája, a bosnyák király,
                  európai feladata elkövetkezik. De ne térjünk el a tárgytól. Öcsémmel megegyezünk
                  abban, hogy egymás trónját békében hagyjuk. Vagyis én atyánkat nem fogom követni a
                  lengyel trónon. János Albert lesz a lengyel király. Viszont ő lemond minden magyar
                  igényéről.</p>
               <p>- Nagy kár.</p>
               <p>- Nagy kár? Mi nagy kár?</p>
               <p>- Az, felség, hogy a magyar-cseh-morva-lengyel államszövetség gondolata ezzel
                  kútba esett. Hiszen a rendek ennek zálogát látták benned. Én is őszintén
                  örvendeztem hazám hasznának. De ha másként nem lehet, hát nem lehet.</p>
               <p>- Ne búsulj, hiszen öcsémmel még mindig szövetséget köthetünk, ha király lesz. És
                  ismétlem, most ezt a békét muszáj megkötni. Most jössz te. Öcsém erőnek erejével
                  néhány sziléziai fejedelemséget követel tőlem. Köztük... hát igen, kénytelen
                  vagyok kinyögni: a troppaui hercegséget. Megpróbáltam öcsémet jó belátásra bírni,
                  de nem boldogulok vele. Troppau a tied, most adj tanácsot, mit csináljak.</p>
               <p>Ránézett Jánosra esdő és kedves tekintettel. A híres asszonybűvölő tekintetével,
                  amelyet azonban férfiaknál is jól tudott alkalmazni. János máris olvadni kezdte
                  szívét.</p>
               <p>- Mindent megteszek, - felelte készségesen, - amit csak lehet. Tanácsot nem tudok
                  hirtelenében. Van neked talán valami ötleted?</p>
               <p>- Isten tudja, magam sem tudok mit mondani. És veled szemben különben is a
                  legnagyobb zavarban vagyok. Kár, hogy nem hallottad, mikor öcsémmel tárgyaltam.
                  Úgy védtem érdekeidet, mint az oroszlán. Hangosan kiabáltam, hogy amíg élsz, a
                  troppaui hercegség a tied. Erre ő valamennyire megpuhult. Most azt mondja, hogy
                  vár, amíg valahogyan megszerzem tőled. De adjam írásba, hogy megszerzem. A
                  békeszerződési tervezet itt van, magammal hoztam. Olvasd el a negyedik pontot.</p>
               <p>János elolvasta a negyedik pontot. Ebben Ulászló kötelezte magát, hogy Korvin
                  János hercegtől megszerzi öccse számára a troppaui hercegséget, s addig is, amíg
                  ezt megteheti, elismeri öccsét troppaui várományosnak. Ennek jeleképpen az
                  átadásig évi háromezer aranyat fog fizetni.</p>
               <p>- Hát ez volna az, szeretett Jánosom. A többi pontban egyetértünk. De ezt előbb
                  meg akartam beszélni veled. Annyira szeretlek, hogy nélküled nem akartam ilyen
                  fontos kikötésbe belemenni. Most tehát az a kérdés, hogy halálod után, melyet
                  Isten messze távoztasson, mi legyen Troppauval. Nagyon messze is van, semmi
                  különös érdek téged nem fűzhet ehhez a tartományhoz, a hercegi címre hálistennek
                  nincs szükséged. És majd módját keresem, hogy kiváltsam tőled. Egyszóval a kérdés
                  az, hogy aláírod-e ezt a szerződést, vagy nem. Ha aláírod, kész a béke, mehetünk
                  Miksa ellen, aztán következik a török. Ha nem írod alá, öcsém folytatja a háborút.
                  Ő északról, Miksa nyugatról, a török délről és keletről özönlik el
                  Magyarországot. Az ország sorsa most a kezedben van.</p>
               <p>János a király esdeklő szeme közé nézett.</p>
               <p>- Nézd, Ulászló, én haza akarom hozni a feleségemet és remélem, hogy ő fiat szül
                  nekem. Nem közömbös, hogy milyen rangokat és milyen hatalmat hagyok erre a fiúra,
                  Mátyás király unokájára. Ha tehát már most ezzel az okmánnyal előre megfosztom őt
                  a troppaui hercegségtől, nagy áldozatot hozok. Felelj nekem: ha meghozom ezt az
                  áldozatot, nem kételkedel többé hűségemben?</p>
               <p>Ulászló felugrott és viharosan megölelte.</p>
               <p>- Tudtam! Tudtam! Nincs ilyen ember több a világon. Ilyen gavallér, ilyen barát és
                  ilyen hazafi! Köszönöm, köszönöm, köszönöm!</p>
               <p>János szerénykedve hárította el a hálálkodást. Szelíden mosolygott. Szerette magát
                  ezzel a szelíd, nemes és nagyúri mosollyal. Ulászló máris szaladt, hogy a kedvező
                  hírt átizenje öccse sátorába. A két fivér másnap, február huszadikán, megkötötte a
                  békét. Este nagy lakomát csaptak. János ott ült a két fivér között. Mind sokat
                  ittak. Ulászló széles jókedvében félkarral átölelte vállát.</p>
               <p>- János, hamar kérj tőlem valamit. Szeretném neked adni a csillagokat. Nincs semmi
                  kérésed?</p>
               <p>Ő maga elé nézett. Szemérmesen válaszolt.</p>
               <p>- De van.</p>
               <p>- Halljuk. Mondjad, de hamar.</p>
               <p>- Az a kérésem, hogy ha Miksával is rendbejöttünk, intézzük el végre a boszniai
                  királyi méltóságot. Ez nekem nagyon fontos. Sforza Biancát csak király hozhatja
                  haza. Ha már nem a magyar király, akkor a bosnya király. Csak erre kérlek.</p>
               <p>Ulászló nagyot nevetett.</p>
               <p>- Csak ennyi az egész? Azt kéred, ami a tiéd? Ó te bohó fiú. Jól van, meglesz.
                  Igyunk rá egyet. Urak, mindenki hallgasson ide: igyunk egyet a szép
                  asszonyokra.</p>
               <p>A poharak csörögtek, az urak kacagtak és éljeneztek. János behunyta a szemét.
                  Érezte, hogy már erősen mámoros. És kitapogatta kezével azt a képet, amelyet
                  ruhája alatt a keblén hordott.</p>
               
            </div>
            <div type="chapter">
               <head>VIII.</head>
               <p>A két fivér békéje csakugyan siettette az ország rendjének helyreállítását. Mikor
                  a tavasz beköszöntött, Ulászlónak már erősebb volt a pártja, s mikor híre járt,
                  hogy Miksa pénzzavarba került, mert apjától, a most már elaggott és betegesen
                  fösvény Frigyestől nem kap semmi támogatást, a szélkakas módjára ide-oda forduló
                  urak már kezdtek Ulászló oldalára szivárogni. Mire beköszöntött a nyár, diadalmas
                  örömhír verte fel az udvart: Székesfehérvár az Ulászlóé! A király serege
                  nyomról-nyomra haladt azon az úton előre, amelyen Miksa tavaly benyomult. Az öröm
                  mégsem volt teljes. Ulászlónak éppen úgy nem volt megint pénze, mint Miksának. Sőt
                  mikor a két kimerült fél késő ősszel egyezkedni kezdett, a tárgyalások alatt
                  kitűnt, hogy nem Miksa a gyengébbik fél. A Habsburg-ház olyan feltételeket tudott
                  kicsikarni, amelyek a teljes győzelmet jelentették. Ulászló ünnepélyesen lemondott
                  az osztrák tartományokról, Mátyás nagy hódítása örökre elveszett. Sőt még tovább
                  ment: Magyarországot magát is odaadta a Habsburgoknak. Írásban ismerte el, hogy
                  ha nem lesz törvényes fia, vagy ha lesz ugyan, de az nem tud neki törvényes unokát
                  adni, akkor a magyar trónon a Habsburgok következnek. Ulászló fizet százezer arany
                  hadi kárpótlást. A Pozsonyban megkötött szerződést köteles a magyar
                  országgyűléssel elfogadtatni, köteles az országgyűlésen a Habsburgok követeinek
                  jelenlétében a békére az országgyűlés tagjaival együtt ünnepélyesen megesküdni,
                  sőt ha a magyar urak az országgyűlésen vonakodnának megjelenni, Ulászló köteles
                  még egyszer összehívni ezt az országgyűlést.</p>
               <p>Orbán püspök, a legdöntőbb erő azok között, akik Ulászlót királlyá tették, ezt a
                  szégyent már nem érte meg. Pár nappal előbb meghalt Egerben. Halálával is mért még
                  egy utolsó csapást Jánosra. Elmulása előtt elintézetlenül hagyta Jánostól járó
                  követeléseinek kérdését, s az óriási Hunyadi birtokra rátették kezöket örökösei,
                  Fodor István szerémi püspök és Nagylucsei Demjén. Azt állították, hogy a
                  hagyatékhoz tartozik még Mátyás királytól járó tizenhatezer arany, valamint
                  Jánostól járó kilencezer. Beültek Vajdahunyad birtokába és kijelentették, hogy
                  addig az uradalom folyó jövedelmeit visszatartják, míg tizenhétezer aranyat meg
                  nem kapnak. János nem tehetett egyebet: perelt. Hűséges öreg pénztárosa, Kauka
                  László haját tépte. A pénzes ládák üresen álltak a kancellárián, számtalan
                  záloglevél lejárati napjai meredtek eléje az előjegyzések között. Kétségbeesett
                  hajsza folyt pénz után, mindig új lyukkal kellett betömni a régi lyukat, s az
                  újabb hitelezők egyre vakmerőbben zsarolták ki a donációkat.</p>
               <p>Nagyon fontos volt ilyen körülmények között, hogy mi történik a délvidéki
                  birtokokkal. Székely Jakab bonyolult hitelezéseit, amelyek összefüggtek politikai
                  köpönyegforgatásával, tisztázni kellett. A pozsonyi békét követő részletes
                  tárgyalások alatt János hetekig tárgyalt a király embereivel, azok aztán Miksa
                  embereivel hosszú napokat fordítottak pusztán azokra az ügyekre, amelyek a Székely
                  Jakab keze alá tartozott királyi várak, zálogos várak és magánvárak révén János
                  vagyonának eleven húsába vágtak. Hosszú alkudozások után úgy szövegezték meg a
                  béke illető pontjait, hogy Székely Jakab tartozik a Habsburgoknak átadni a stájer,
                  karinthiai és krajnai várakat mind. Azokról az összegekről, amelyeket Székely
                  Jakab előlegezett hadi kiadások címén követel, választott bíróság fog dönteni, s a
                  döntés Ottó bajor herceghez fellebbezhető. A horvátországi várakat nem Jánosnak,
                  hanem Ulászlónak kell átadni, majd Ulászló dönt, hogy kinek adja őket: a zagorjei
                  grófoknak, vagy Jánosnak. Ezek a zagorjei grófok már régen bitoroltak néhány
                  Korvin-várat. Most ezek miatt is a kiályi kúriához kellett perrel fordulnia.</p>
               <p>Aztán jöttek a Túsz-testvérek, köztük heves ellensége, a zágrábi püspök. Ezek azt
                  állították, hogy nekik nem kevesebb, mint harminchétezer arany jár részint még
                  Mátyás idejéből, részint újabb hadi kiadásokért. Várakat követeltek vissza és
                  készpénzt. Pörösködni kellett velök. És jöttek a Frangepánok. Zengget akarták
                  visszakapni, amelyet Mátyás még évtizedekkel előbb elkobzott tőlük. Bonyolult
                  jogcímekre hivatkoztak, meg aztán János ígéretére is. János valóban ígéretet tett
                  Frangepán Bernátnak, de arra az esetre, ha pártemberei megválasztják magyar
                  királynak. Zengg átadását megtagadta. Ebből is pör lett.</p>
               <p>Így szakadt rá összedőlt mennyezetként az a helyzet, hogy beláthatatlan vagyonának
                  nagyobbik része per alá került, a pereletlen részt pedig nyomasztó záloglevelek
                  lejáratai terhelték, dús uradalmakban hitelezők ültek és úgy számoltak el a
                  jövedelemmel, ahogy akartak. Az ország leggazdagabb embere volt az ország
                  legmegszorítottabb embere. Őt a gondok közvetlenül nem nyomták, mert rossz gazda
                  volt, afféle ábrándozó, aki a fellegekbe néz, nem maga elé. De ettől azok
                  bukdácsoltak folyton, akiknek lábán járt a maga lába helyett. Darányi Jakab és
                  Kauka László nap-nap után a fülét rágták, hogy hol itt, hol ott kell sürgősen
                  foltozni a foltot, különben őrizetlenek maradnak a várak és elkallódnak a falvak.
                  Most is ők nyaggatták, hogy jóval az országgyűlés előtt menjen fel Budára és a
                  perek özönében legyen résen, keresse a király kegyét, különben végzetes anyagi
                  csapások érik.</p>
               <p>Felment tehát jóval a februárra összehívott országgyűlés előtt Budára, hogy
                  kedvetlenül járja végig azokat az urakat, akiknek udvarlását emberei lelkére
                  kötötték. Ki nem állhatta ezeket a kötelességeket, természetéből hiányzott az az
                  ösztön, hogy kapjon. Mindig csak adni szeretett. Adni szépen is tudott, szívvel és
                  fejedelmi mozdulattal. De ha fel kellett keresnie valakit anyagi természetű
                  kéréssel, ügyefogyott lett és kedvetlen. Dolgát keservesen és akadozva adta elő és
                  inkább hátra mozdította ügyeit, semmint előre. De végigkilincselte azokat, akiket
                  kellett, nem perei kudarcától, hanem hű alkalmazottainak szemrehányásától való
                  féltében.</p>
               <p>És akárkinél járt, hogy előadja egy-egy peres esetre vonatkozó jogi magyarázatát,
                  ebből mindjárt politikai beszélgetés lett. Minden úr a pozsonyi békéről kezdett
                  vele beszélni, mindenki azt firtatta, hogy fel fog-e szólalni az országgyűlésen és
                  mit fog mondani. A királyi palota és minden főhivatal csak úgy zajlott és
                  viharzott a leghevesebb politikától. Az volt a vezető kérdés, hogy ki teszi le az
                  esküt és ki nem. Mi lesz a tizenegyedik ponttal.</p>
               <p>Ennek a vezető kérdésnek lényege csakhamar világos lett János előtt. A
                  békeszerződés negyvenhatodik pontja azt mondta ki, hogy Ulászló köteles a
                  véglegesen kidolgozott, vaskos kötetre terjedő szerződést január huszadikáig
                  eljuttatni Miksához. Ennek teljesítése rendben volt. Ulászlónak felségjoga volt a
                  békekötés. Az iratokkal már elkészültek. Mihelyt ő odaírta nevét és odanyomta
                  pecsétjét, a béke megköttetett és nem tartozott az országgyűlésre. De Miksa
                  ismerte a szabadságukra féltékeny és vérmes magyar rendeket. A szöveg tizenegyes
                  számú pontja kimondta, hogy Miksa követei előtt az országgyűlés minden tagjának
                  esküt kell tennie a Habsburg-ház örökösödésének elfogadására. Ez már az
                  országgyűlésre tartozott. Nagy kérdés volt már most, mit fog szólni annyi zászlós
                  úr, mágnás és köznemes, hogy ilyen esküt követelnek tőle. Akik az országban a
                  hangulatot kutattak, nem jó benyomásról adtak számot. Sokan egyenesen botránytól
                  tartottak.</p>
               <p>Maga a király sem titkolta nyugtalanságát. Mohón ültette le magával szemközt
                  Jánost, mikor ez felkereste.</p>
               <p>- Mit várhatok tőled, kedves Johannesem? Mondj jó szót, hogy végre valami
                  megnyugtatót is halljak.</p>
               <p>János csendesen felelte:</p>
               <p>- Meg fogok esküdni.</p>
               <p>Hogy ez a válasz hány álmatlan éjszakájába került, arról nem adott számot. Mert ha
                  általában is rossz álmú ember volt, most éppenséggel töprengve, virrasztva
                  hánykolódott vánkosain késő hajnalig. Nem tudott lelkiismeretével tisztába jönni.
                  Ott lakott megint a király vendégeként hajdani lakosztályában, s apja
                  palotájának emlékei kísértetekként gyötörték éjszakáit. Arról volt szó, hogy
                  Magyarország trónjára ezzel a békeszerződéssel ő is segítsen a Habsburgokat
                  segíteni. Azt a családot, amelyről apja csak a harag izgalmával tudott szólni
                  előtte. De ha viszont visszaemlékezett az utolsó évekre, mikor a szívós öreg,
                  Frigyes, meg tudta választatni fiát római királlyá, tehát a német-római császárság
                  örökösévé, apja már lemondott a magyar császárság álmáról és Miksa főherceget
                  mindig különös melegséggel és tisztelettel emlegette előtte. Lovagnak, nemesnek és
                  előkelőnek mondta, aki semmit nem ütött kicsinyes, hazug, lovagiatlan apjára. A
                  Jagellókról is sokat beszélt neki. Ulászlóról nem volt valami nagy véleménnyel,
                  felelőtlen és lusta embernek tartotta, afféle koronás szoknyahősnek és
                  korhelynek, akinek a történelem felelősségéhez méltó emelkedettsége nincsen
                  semmi. Ha pedig nem apja szavainak emléke, hanem saját véleménye után akart menni,
                  gondolatai eltévedtek nemzet, korona, szabadság, függetlenség, európai hivatás
                  szédületes fogalmainak útvesztőjében. Mi jó a magyaroknak, ki lehet itt elég
                  okos? Csak Isten maga, de ő nem tesz csodát és nem hallat égi hangot az álmatlan
                  januári éjszakában. A tépelődőnek legsajátabb érdekei is eszébe jutottak. Neki is
                  lehet még fia, aki boszniai trónörökös lesz. Ha Ulászló nem hagy utódot, ez a
                  vágyódva elképzelt fiúgyermek, az ő és Bianca fia, még számot tarthat a magyar
                  koronára. De ha a fiút ő maga vágja el ettől az országgyűlési esküvel, akkor
                  helyrehozhatatlant csinált. S itt vannak a birtokperek. Ulászló szavától függ
                  minden. Okos dolog tehát semmit sem töprengeni, hanem Ulászló szájaíze szerint
                  cselekedni. Hogy vagyonát óvja, hogy a Hunyadi-nagyapától és Hunyadi-apától
                  ráhagyott vagyont és hatalmat továbbadja a Hunyadi-sarjnak, aki majd megszületik,
                  az szent kötelessége. De vajjon kötelessége-e akkor is, ha lelkiismeretét nem
                  akarja alárendelni pénzkérdéseknek? És hánykolódásai közben arra a megismerésre
                  jött rá, hogy mostani vívódásával már körülbelül elkésett. A Székely Jakab-féle
                  várak dolga, Ulászló előtt annyit ismételt támogató hűsége, boszniai királyságának
                  húzódó kérése a kötöttségek olyan hínárját alkották, hogy ebből többé, akármit
                  szól lelkiismerete, úgysem menekedhetett többé. Elhatározta magát. Ulászló kedvét
                  keresi és esküvel fogadja el a Jagellók kihaltának esetére a Habsburgokat.</p>
               <p>Ulászló nagy örömmel fogadta a választ. Sőt most már tovább ment egy lépéssel.
                  Hízelgő szavakkal fejtette ki, hogy az ország első főurának állásfoglalása mekkora
                  erkölcsi súlyt jelent az országgyűlésen: megkérte tehát Jánost, hogy adjon példát
                  és szólaljon fel elsőnek a béke-eskü mellett. János azonnal ráállott erre is. Most
                  már ha döntött, az ilyen részletek nem jelentettek semmit. Még azt is vállalta,
                  hogy beszél egyik-másik fontosabb úrral és tőle telhetően korteskedik a
                  Habsburg-örökösödés mellett.</p>
               <p>Ez az utolsó szerep már nem volt olyan fontos. Ulászló és kormánya tűzzel-vassal
                  dolgoztak. A fontos emberek puhítását már régen megkezdték. Frangepán János még az
                  elmúlt évben kapott tetemes birtokadományt, úgyszintén Kanizsaiék, Drágfi, Osvát,
                  Szentgyörgyi gróf és mások. Kinizsi Pálnak, Rozgonyinak, Túróczynak, a
                  Geréb-fivéreknek, Báthori Istvánnak, Egervári bánnak busás donációkat helyezett
                  kilátásba a király, ha az országgyűlésen jól viselik magukat. Voltak olyanok, akik
                  eddig nyíltan a Miksa oldalán dolgoztak, mint Lőrinc herceg, a Batthyányak, a
                  Bánfiak, ezektől nem kellett félni. Azoktól sem, akik résztvettek a
                  béketárgyalásokon, tehát a tizenegyedik pontot maguk vették bele a szövegbe, mint
                  a püspökök, Báthori György, Ország László. A nagy nevek felől nyugodt lehetett a
                  király. De a köznemesség tömege, természeténél fogva ellenzéki és az ország
                  szabadságára igen féltékeny, bajokat okozhatott. Itt akadt fontos feladata
                  Jánosnak. Mert a vidékről felözönlő kurtanemesek előtt még mindig nagy fénye volt
                  a közülök származott Hunyadi-ivadéknak.</p>
               <p>Az országgyűlés elkövetkezett. Nagy pompával nyitották meg. Ünnepi misével és
                  trónbeszéddel. János legközelebb állott apja egyik pazar díszruhájában a trónhoz.
                  Ulászló átvette beszéde szövegét és olvasni kezdte:</p>
               <p>- Nos Wladislaus, Dei gratia Hungariae, Bohemiae ac Slavoniae rex...</p>
               <p>János elhűlt. Ulászló Tótország királyának nevezi magát? Mi ez? Csak bámulta a
                  szavalva olvasó királyt nyitott szájjal, de a beszédből egyetlen szót sem hallott.
                  A beszéd után gyenge vivátozás következett, Ulászló csörgő karddal kivonult. A
                  tanácskozás megkezdődött. De mivel egyelőre csak formaságokról lehetett szó, János
                  azonnal kiment maga is. Még volt ideje utolérni a királyt.</p>
               <p>- Akarsz valamit? - kérdezte Ulászló nyájasan és udvariasan, mikor észrevette.</p>
               <p>Körülötte udvari méltóságok álltak. János dadogott. Ezek előtt nem akarta említeni
                  a dolgot. Kihallgatást kért, sürgőset. Még aznap megkapta, pedig a királynak
                  ugyancsak sok dolga volt.</p>
               <p>- Felség, a trónbeszédben Szlavónia királyának nevezted magad. Ne vedd rossz
                  néven, ha megkérdezem: hogyan gondolkozol az én dolgom felől? Hiszen én Szlavónia
                  fejedelme vagyok. És szavadat adtad, hogy Bosznia királya leszek.</p>
               <p>- Ó, kedves Johannesem, csak ez? Már megijedtem, hogy valami baj van. Amit
                  megígértem, az meglesz, természetesen arra alkalmas időben. Addig én hordom ezt a
                  címet, míg rád nem ruházom, a szlavón fejedelem felett pedig én állok, mint a
                  birodalom királya, ez természetes, nem?</p>
               <p>- Belátom. De mikorra gondolod az alkalmas időt? Mert Miksával már rendben
                  leszünk.</p>
               <p>- Hogyan felelhessek erre, kedvesem? Mikor a délvidéki urak hangulata ezt
                  rázkódtatás nélkül megengedi. Sajnos, a hangulat most nem jó. Az urak ragaszkodnak
                  Egervári bánhoz. S amit legjobban sajnálok, sok birtokpereddel igen fontos
                  embereket vadítottál magad ellen. Például a Frangepánokat, a zágrábi püspököt és
                  másokat. Én a te érdekeidet nézem és végzetesnek tartanám most hozzányúlni a
                  dologhoz. Elrontanók az egészet. És az sem volna bölcs dolog, ha most forgatnók
                  fel a délvidéket, mikor a török miatt itt teljes politikai nyugalomra van szükség.
                  Egyszóval csak bízzál bennem és várj, mindennek eljön a maga ideje. Pereid
                  egyébként hogyan állnak?</p>
               <p>János felelt valami zavarosat. A király érdeklődése figyelmeztette arra, hogy nem
                  célszerű most követelőznie. Hasznosabb megvárni pörei kimenetelét. Nagyot nyelt és
                  elbúcsúzott. Visszament az országgyűlésre. Ott unalmas egyhangúsággal folytak a
                  formaságok, a daráló felolvasásokra nem hallgatott senki. Az urak csoportokba
                  verődtek, rég nem látott ismerősök üdvözölték egymást. Ő nem ment oda senkihez,
                  csak gondolkozva nézett a semmibe. Egyszerre felrezzent. Egy kéz csapott a
                  vállára.</p>
               <p>- Haragot tartunk, János?</p>
               <p>Felnézett, Ujlaki Lőrinc állott előtte. Futólag látta már, de beszélni, akkor
                  beszélt vele legutoljára, mikor a pécsi püspöknél szétbomlott a párt
                  szerencsétlen csonthegyi csata után.</p>
               <p>- Nem vagyok haragtartó, - felelte gyenge mosollyal, - hogy s mint, Lőrinc?</p>
               <p>Eleinte közömbös szavakat váltottak. János emlékében megvillant egy kép. Mikor
                  Lőrinccel és Zsigmond püspökkel, a zsoldos hadsereggel, a koronával és a
                  kincsekkel elindultak Budáról, s ő útközben megrendülten ráeszmélve helyzetére,
                  sírva kérte őket, hogy engedjék békülni és egyességet kötni, Lőrinc kegyetlen
                  erőszakkal vetette oda neki, hogy mehet, de a kincsek maradnak. Most ugyanez az
                  ember, a gyerekkori pajtás, könnyed baráti hangon szól hozzá. Ő azonban nem érzett
                  lelkében semmi gyűlöletet. A bántalmakat gyorsan el szokta felejteni már
                  gyermekkorában is az olyan alkotású emberek szokása szerint, akikben a jóság
                  együtt lakik a kitartás hiányával és a hosszadalmas bosszúállás fáradságától való
                  idegenkedéssel. Nyájas volt ő is és udvarias.</p>
               <p>- Kár, hogy milánói herceglányt nem veszöd, János, - mondta Lőrinc hanyagul.</p>
               <p>- Nem? Dehogy nem! Hunnan szedted ez csacskaságot?</p>
               <p>Falusi urak álltak mellettök. Lőrinc németre fordította a szót, mert azok latinul
                  is érthettek.</p>
               <p>- Az udvarnál beszélik, hogy Ulászló megkérte a kezét és neki adták. Csak a válást
                  kell még elintézni.</p>
               <p>János elsápadt és megingott. A másik megkapta a karját, hogy el ne essék.</p>
               <p>- Bocsáss meg, - mondta sajnálkozva, - azt hittem, hogy ez nálad rég elintézett
                  dolog.</p>
               <p>- Ulászló, - hebegte János, - nem... lehetetlen... hiszen ő jól tudja... Lőrinc,
                  ez teljesen lehetetlen...</p>
               <p>Ujlaki elkomolyodott. Karját még mindig nem eresztette el.</p>
               <p>- Gyere, üljünk le valahová. Sajnálom, hogy elszóltam magam. Nem hittem, hogy nem
                  tudsz semmit. Pedig eleget beszélik.</p>
               <p>A fal mentén álló székekhez vezette. Ott is álltak urak, németül kellett beszélni,
                  de legalább ülhettek. János kurtán szedte a lélekzetet, sápadt volt, mint a
                  meszelt fal. Irgalomért esdően nézett a nyugodtra, az idősebbre.</p>
               <p>- Mit beszélnek? Semmit sem tudok. Ez lehetetlen.</p>
               <p>- Már pedig így van. Mikor kaptál legutóbb hírt Milánóból?</p>
               <p>- Mikor... várjál csak... még a török győzelmek után érdeklődtem... Maffeo akkor
                  már visszaköltözött Milánóba... Embert küldtem tehát Velencébe, hogy az ottani
                  milánói követnél érdeklődjék... inkább csak udvariasságból tettem...</p>
               <p>- És milyen választ kaptál?</p>
               <p>- Semmit. Közömböset. Lőrinc, ez rettenetes... azonnal megyek a királyhoz...</p>
               <p>Felugrott, gyors léptekkel bicegett kifelé. Lóra kapott és meg sem állott a
                  királyi palotáig. Azonnal izent Ulászlónak, hogy sürgős kihallgatást kér, de most
                  sokkal fontosabb, életbevágó ügyben. Azt a választ kapta, hogy a király egy óra
                  türelmet kér, fontos kihallgatásokat ad. János mély lélegzetet szedve, verejtékes
                  homlokkal, maga elé meredve kezdett le-fel járni a szobában. A járásból rohanás
                  lett. Egyszerre megállt és elordította magát, mint a fuldokló:</p>
               <p>- Darányi!</p>
               <p>A kanonok ijedten futott be. Ő mellen kapta.</p>
               <p>- Hogy Ulászló mátkámot vennie kévánja, hallottad-i? Felelj!</p>
               <p>- Hallottam, uram, - felelt a rémülettől halkan a pap.</p>
               <p>- S nem szóltál? Te... te...</p>
               <p>Rázta a papot, teljes erejéből, zöld reverendájának mellét marokra fogva. Az némán
                  tűrte és irtózva nézett megbomlott gazdájára. János keze aztán ellankadt. Feje
                  mellére csuklott. Holtfáradtan karosszékbe hanyatlott. Alig hallható hangon
                  szólott:</p>
               <p>- Beszélj.</p>
               <p>- Uram, az udvarnál ezt is, azt is csacsognak. Hogy szófiabeszédekről számot
                  adjak, tiltottad.</p>
               <p>- Jól vagyon. De mit hallottál?</p>
               <p>- Kit mastan említél magad, jó uram. Hogy űfölsége megkérte kezit milánói
                  Biancának.</p>
               <p>- Mikor kérte meg?</p>
               <p>- Nem tudom. Mást nem tudok semmit is.</p>
               <p>Csend következett. Aztán János intéssel eleresztette a némán váró Darányit. Ülve
                  sem bírta tovább. Kerevetre vetette magát. Arcát a vánkosba fúrta, úgy próbált
                  gondolkozni. Lehetetlen, lehetetlen. Ilyen gonosz kegyetlenség nincs. Ekkora
                  hűséget így fizetni, ez lehetetlen. Hiszen Ulászló tudja, hogy Bianca az ő
                  esküdött felesége, ha még nem látták is egymást. Legutoljára Kassán még beszéltek
                  is róla. S akkor Ulászló egyetlen szóval sem említette, hogy... nem, ez
                  lehetetlen.</p>
               <p>Nem egy órát hevert így, hanem kettőt. Csak akkor kérették a királyhoz. Szinte
                  futott a folyosón bicegő lábával. Mígnem megint ott állt Ulászló előtt.</p>
               <p>- Gyakran látlak, kedves testvérem. Kár, hogy éppen most annyira el vagyok
                  foglalva. De néhány percet mégis szakítottam neked. Mi járatban vagy? Most veszem
                  észre, milyen felindultnak látszol. Valami baj van?</p>
               <p>János rámeredt. Torkán rekedten jött ki a szó.</p>
               <p>- Mondd meg nekem, hogy igaz-e, amit hallottam?</p>
               <p>- Csillapoljál előbb, kedvesem. Mindenesetre foglalj helyet, aztán mondd meg, hogy
                  mit hallottál?</p>
               <p>De János állva maradt és vadul nézte a kényelmesen hátradőlő királyt.</p>
               <p>- Azt hallottam, hogy feleségül akarod venni Biancát.</p>
               <p>- Ah, úgy, ez indított fel annyira. Hiszen ha én tudnám, hogy kit veszek
                  feleségül. Először is már van feleségem, a brandenburgi őrgróf Borbála leánya, ezt
                  jól tudod. Aztán itt van mostohaanyád, aki nem megy le a nyakamról. Az
                  országgyűléshez fordult: kényszerítsenek engem, hogy elvegyem. Én pedig látni is
                  irtózom. Ó, mennyi bajom van, szent Isten...</p>
               <p>- De Biancával mi van, király! Biancával!</p>
               <p>- Azt bizony nem tudom, kedvesem. Tudod, nekem csak politikai házasságot szabad
                  kötni. Hogy kit veszek feleségül, ez nem tőlem függ. Nem is érdeklődöm a jelöltek
                  iránt, hanem a királyi kancellária. Hallottam félfüllel, hogy fordultak ehhez is,
                  ahhoz is. Én bizony nem figyelem, nagyon sok a gondom. Lehet, hogy a többi között
                  Bianca iránt is érdeklődtek, nem tudom. Rémlik, mintha hallottam volna, hogy Miksa
                  is érdeklődik iránta. Lehet, hogy nem igaz. Nem tudom.</p>
               <p>- Miksa? - suttogta megdöbbenve János, ismét falfehéren.</p>
               <p>- Úgy van, Miksa. Ez már a koronás fők élete. Ránk parancsol a koronatanács és mi
                  megyünk az esküvőre, mint a vágóhídra.</p>
               <p>Ezzel fel is állott Ulászló és János vállára tette a kezét.</p>
               <p>- Egyszóval nem tudok felelni kérdésedre, bármennyire sajnálom. Úgy-e
                  megbocsátasz, ha most elbúcsúzom tőled? Prüschenk Henrik úr várakozik odakint,
                  Miksa követe. Salve, carissime Johannes.</p>
               <p>János gépiesen botorkált kifelé, mint akit fejbeütöttek. Ingadozva ment
                  szállására, mintha leitta volna magát. Lefeküdt azonnal, kiadta a parancsot, hogy
                  enni nem akar és nem beszél senkivel. Így virrasztott másnap reggelig. Akkor
                  felöltözködött s ha megkérdezte magát, hogy aludt-e ezen a különös éjszakán, vagy
                  gondolkozott, nem tudott rá felelni.</p>
               <p>Most hova menjen és kihez forduljon? Állt szobája közepén felöltözötten, azzal az
                  ösztönnel, hogy rohanjon valahová intézkedni, de csak tehetetlenül topogott egy
                  helyben. Milánó már nem tartott követet Budán, Maffeót régen hazahívták; Sforza
                  Lodovico megelégedett azzal, hogy a Sforza Ascanio keze alá tartozó péterváradi
                  apátsághoz küldött egy Della Caude nevű papot, ez volt most az ő hírszerző embere
                  Magyarországon és ez sem hivatalosan. Az egyetlen ember, aki Jánosnak eszébe
                  jutott, Lőrinc herceg volt, gondolatai ösztönszerűen ahhoz kapcsolódtak, akitől a
                  megdöbbentő hírt először hallotta. Kapkodó tanácstalanságában elindult Lőrinc
                  herceget megkeresni. Szállásán már nem találta. Ment tehát az országgyűlésre, noha
                  annak még messze volt a kezdete. Szinte ő volt az első, aki megjelent. Itt ma
                  különben fel is kellett szólalnia. Rég elkészített beszéde ott volt nála. Meghúzta
                  magát egy sarokban, ahol az érkezők nem igen láthatták, mert most minden más
                  beszélgetés elviselhetetlen lett volna számára, ő csak Ujlakit leste. Az
                  nagysokára megérkezett. Azonnal odasietett hozzá. De mikor üdvözöltek egymást,
                  dúlt és félszeg helyzetében nem tudott semmit mondani annak, akit addig
                  szívszakadva várt. De a másik segített.</p>
               <p>- Keveset alhattál, János, - mondta németül, - nagy karikák vannak a szemed
                  alatt.</p>
               <p>- Nem csodálhatod. Igen súlyos éjszakám volt.</p>
               <p>- Bianca miatt? Igazán sajnálom, hogy én kavartalak fel. Először szemrehányásokat
                  tettem magamnak, mikor olyan hanyatt-homlok elrohantál. De aztán azt gondoltam:
                  jobb, ha tudod magad mihez tartani.</p>
               <p>- Ez igaz. De most adj tanácsot, hogy mit tegyek. Mert Biancáról nem mondok le,
                  inkább meghalok.</p>
               <p>- Szívesen adok tanácsot, de az ügyet nem ismerem eléggé. Gyere, keressünk valami
                  csendes helyet és mondj el mindent.</p>
               <p>Letelepedtek valahol. János teljes, szinte görcsös őszinteséggel elmondott
                  mindent, ami eddig Bianca körül történt. Hosszú volt a történet, tele olyan
                  kalandos és hihetetlen részletekkel, mint a Beatrix levélhamisítása. Lőrinc
                  érdeklődve hallgatta, sok részletnél, amelyet ő is ismert, helyeslően bólintott, s
                  mikor a történet befejeződött, tünődni kezdett.</p>
               <p>- Nézz ide, - mondta elgondolkozva, - Ulászló nem veheti el Biancát, ha mást vesz
                  el. Tenni kell róla, hogy mást vegyen el.</p>
               <p>- Nem értem. Hogyan tegyek róla, hogy mást vegyen el? És kit?</p>
               <p>- Nagyon egyszerű. Beatrixot. Ez az ügy most kerül az országgyűlés elé. Békülj ki
                  mostohaanyáddal és szavazz mellette.</p>
               <p>- Kibéküljek vele? Én?</p>
               <p>Lőrinc herceg nagyot nevetett.</p>
               <p>- Eddig nem sokat tanultál a politika iskolájából. Miért ne békülj vele? Akár köss
                  vele szövetséget, ha az neked hasznos. Frangepán Bernát meg Egervári bán sem
                  restelltek ellened szövetséget kötni.</p>
               <p>- Micsoda?</p>
               <p>- Nagyot nézel. Ezt sem tudod. Most már én vagyok ügyetlen. Ezt nem volt okos
                  kiböknöm előtted.</p>
               <p>Megint nevetett Lőrinc, agyafúrt arckifejezéssel. Ugyanekkor emberek jöttek oda.
                  Kezdődik a tanácskozás, szükség volt rájok. Ujlaki már indult is. Eddigi
                  udvariassága mögül kilátszott a hűvös részvétlenség, sőt most nyilvánvalóan
                  fellélegzett. Unta a panaszokat. János elfoglalta helyét. A békeszerződést már
                  felolvasták. Megnyílt a vita. Jánosé volt az első szó. S mikor az álmatlanságtól
                  zúgó fejjel várta, hogy beszélni szólítsák, kétségbeesetten forrongó agyában
                  megvillant a gondolat: mi lenne, ha hevesen kirohanna a béke ellen és rettenetes
                  bajokat zúdítana Ulászlóra, aki ki merte nyújtani kezét Bianca után? Lesujtva
                  hallgattatta el saját lázadását, mert ennek céltalanságát azonnal belátta: botrány
                  volna ugyan, de Ulászlónak gondja lenne rá, hogy összes birtokpereiben ellene
                  döntsön a kúria, a megdolgozott országgyűlés pedig végül mégis csak elfogadná a
                  békét.</p>
               <p>Rákerült a sor. Felállott. Alig bírt elfogultságával. Tudta magáról, hogy
                  bármilyen művelt ember, szónoknak igen gyenge. S ez a tudat még rosszabb szónokká
                  tette. Minden szó után nagyot nyelt. Gyakran ismételnie kellett a szavakat, mert
                  eszében mintha megálltak volna a kerekek. Nem jutott eszébe, hogy mi következik.
                  De aztán valahogyan belejött és felmondta mondókáját, mint a leckét. Csak daráló,
                  színtelen előadása nem felelt meg a cikornyásan lelkes szövegnek, amely részint
                  Ulászló bölcsességét, részint a béke áldásait, részint a Habsburgok dicső erényeit
                  magasztalta. A régi Miksa-pártiak, azelőtt valamennyien az ő pártemberei, nagy
                  tüntetést akartak rendezni, de lármás kardcsörtetésöknek nem volt
                  visszhangja.</p>
               <p>János nem is gondolt mindezzel. Most más furdalta belülről. Ebben az érdekkergető
                  vad összevisszaságban, ahol mindenki birtokot kunyorált, pörölt, vagy jogtalanul
                  fegyveresen tartott hatalmában, ahol mindenki országos hivatalokért lökdösődött
                  csak azért, hogy könnyebben harácsolhasson, ahol mindenki akár félévenként
                  váltogatta szövetségeseit és habozás nélkül megesküdött a bibliára tett kézzel
                  csak azért, hogy egy félév mulva az ellenkező esküt tegye le, úgy bámészkodott
                  segélytelenül, rémülten, mint a gyermek, akit szülei tűzvészkor elvesztettek. A
                  ravaszság, erőszak és szívós kitartás gomolygó áradata zajlott előtte s ő bele
                  akart ugrani ebbe az áradatba, vállán a tisztesség, a szeretetvágy és a
                  hiszékenység mázsás súlyaival, a szabadon úszók közé, akik vállokon nem hordták
                  ezeket a terheket. De összeszorította fogát vad elhatározással és kezét ökölbe
                  szorította. Eddig gyenge volt, lanyha és felületes, gondolta magában, ezentúl
                  minden erejét összeszedi, szívós lesz, óvatos, előrelátó és szívét megkeményíti.
                  De Bianca az övé lesz, vagy dőljön össze a világ.</p>
               <p>Már el is kezdte a munkát. Eddig kerülte az országgyűlésre feljött urakat.
                  Általában is unta az emberekkel való érintkezést, mert azok csak politikáról
                  beszéltek és bámulatos értesültségökkel, elszánt és világos célratörésökkel
                  megfélemlítették és elkedvetlenítették. Most meg éppen csupa olyan embert látott,
                  aki személyesen is feszélyezte. Látta Váradi Pétert, de még tekintetét is
                  igyekezett elkerülni. S most fogadkozó elhatározásának önparancsa alatt erőt vett
                  vonakodásán. Kezdett kényszeredett hangon beszédbe elegyedni ezzel is, azzal is,
                  akit Beatrix-pártinak sejtett. Ezek meglepett örömmel vették tudomásul
                  közeledését, komolyan kezdtek vele tanácskozni, óvatosan fürkészték érdekeit,
                  kézről-kézre adogatták. Azon vette magát észre, hogy ki kell békülnie Kinizsi
                  Pállal, mert ez volt most a Beatrix házasságát pártoló mozgalom egyik
                  főembere.</p>
               <p>Mialatt az országgyűlés a pozsonyi békét tárgyalta és a zabolázhatatlan köznemesek
                  heves felszólalásai gyakran botrányt okoztak, ő nem is figyelt a zajos vitákra.
                  Csak a királyné dolgával törődött. Egyik ülésen odament a közmondásos erejű óriás,
                  a molnárfiúból lett főispán elé és megszólította. Kibékültek. Megbeszélték a
                  találkozót bizalmas beszélgetésre.</p>
               <p>Kinizsi szállásán jöttek össze. Beatrix más hívei is megjelentek, forma szerinti
                  pártértekezletet tartottak. S a beszélgetésekből hamarosan kiviláglott, hogy ennek
                  az első pillanatra érthetetlen mozgalomnak mi az értelme. Beatrix személyéhez az
                  egész társaság egyetlen tagját sem kapcsolta semmi különös vonzalom. De Miksához,
                  a leendő német-római császárhoz, mindegyiket valami érdek. S gondolatmenetök az
                  volt, hogyha Beatrixot sikerül elvétetni Ulászlóval, akkor a királyné
                  magtalanságával már meg is nyitották az utat a Habsburg-ház azonnal beálló
                  örökösödése előtt. Mindezt már mint rég letárgyalt és megemésztett tervet
                  emlegették, úgyszólván csak mellékmondatokban. A főmondatok arról tanakodtak,
                  hogy az országgyűlésen milyen hangulatot lehet támasztani a szerintök már
                  megkötött és konszummált társaság mellett. János csatlakozását értékesnek
                  tekintették. Buzgón magyarázták mindnyájan, hogy a királynéval ki kell
                  békülnie.</p>
               <p>- Légyen így, - felelte engedelmesen, - megbékélünk.</p>
               <p>Már másnap kivitték Esztergomba. Az özvegy királyné itt húzódott meg, tovább
                  parancsolt fényes udvartartása olaszai felett. Itt látogatta meg őt Ulászló is,
                  mikor pénzt csikart ki tőle fegyverkezésre, és itt folyt le az az állítólagos
                  nászéjszaka, amelyet Ulászló kereken letagadott, de amelyre Beatrix azt a
                  követelését alapította, hogy mivel ő most már csakugyan felesége lett a királynak,
                  az országgyűlés királynénak tekintse őt és kényszerítse a királyt az életközösség
                  megindítására.</p>
               <p>Beatrix olyan fénnyel fogadta, amelyet uralkodók számára írt elő az udvari
                  ceremónia. Udvartartása élén, olasz testőreinek színpompájától környezetten az
                  alsó lépcsőig jött eléje s ott megölelte. És nemcsak szertartás szerint ölelte
                  meg. A harminchatéves asszony telt karja meleg szorítással vonta a telt keblekre a
                  húszéves ifjút. János megint azt az édes borzongást érezte magában sajogni,
                  amelyet ettől az öleléstől apja halálos ágyánál érzett először. De most már rá is
                  eszmélt arra, hogy mit jelent ez a borzongás: a mindig gyűlölködő asszonyban
                  érezte az asszonyt.</p>
               <p>- Szeretett, kedves fiam, - mondta Beatrix hangos olasz szóval, - látod, a sors
                  mégis megmutatja, hogy nekünk egy oldalon van a helyünk.</p>
               <p>- Nem rajtam múlt, királyné, - felelt ő elfogódottan.</p>
               <p>Beatrix nem volt elfogódott. Törekvésének belső heve látszott elszánt
                  szilárdságán.</p>
               <p>- Ne keressük most a hibát, kedvesem. Örvendjünk mind a ketten, hogy mint szerető
                  édesanya és mint hűséges fiú beszélhetünk egymással. Fáradjunk beljebb, urak.</p>
               <p>A ceremónia szerint a királyné bevezette a fejedelmi vendéget és kíséretét a
                  fogadóterembe, majd visszavonult és a királyfit magánkihallgatáson fogadta. Ez azt
                  jelentette, hogy Jánost pár perc multán a kisebbik fogadóterembe vezették. Ott
                  Beatrix a tárgyra tért és azonnal sírva fakadt.</p>
               <p>- Mit szólsz ehhez a csirkefogóhoz, ehhez a kitartott ficsúrhoz? - szidta könnyek
                  közt azt az embert, akinek erőszakkal felesége akart lenni.</p>
               <p>- Ő nekem királyom, - felelt János zavartan és kényszeredetten.</p>
               <p>- Tudom, tudom. Ismerem nemes lelkedet. Százszor inkább megérdemled a szép
                  Biancát, mint ez a rongyos Jagelló. Ne csodálkozzál, jól tudom én, hogy az irántam
                  való meleg szereteten kívül mi hozott ide. Természetes szövetségesek vagyunk. A
                  te házasságodat én apád életében elleneztem, ezt nem tagadhatom, de mindenre
                  esküszöm neked, hogy csak politikai okokból. Az országra akkor károsnak tartottam.
                  Most az országra hasznosnak tartom, hogy téged erősítselek. Túljó vagy és
                  túlérzékeny, rászorulsz a támogatásra. Nem veszed észre, hogy ez a gazember a nap
                  minden óráján csak téged csap be. Becsap, megcsal és kifoszt.</p>
               <p>- Ez talán mégis sok, királyné...</p>
               <p>- Mégis sok? Hát elhiszed egy szavát? Megáll az eszem. Én mindent tudok itt
                  Esztergomban, drága fiam, azt is, amit te nem tudsz. Először is írásban adta neked
                  a boszniai királyságot. Aztán becsapott, írásban adta a szlavón fejedelemséget.
                  Becsapott. Tied volt a troppaui hercegség és örököseidé. Kicsikarta tőled. Tied
                  volt Pozsony, Komárom és Tata. Kicsikarta tőled. Tied volt a horvát bánság és a
                  tengerparti bánság. Hát bán vagy te most? Kinevetnek odalent. Ezt a hatalmat is
                  elvette. Becsapott. Az ujja körül forgat és a markába nevet. De te mégy utána,
                  mint a birka.</p>
               <p>- Ne ott kezdjük, királyné, - mondta idegesen János, akit bosszantott
                  gyengeségeinek hosszú felsorolása, - hanem ott, hogy enyém volt a magyar korona,
                  de te segítettél neki, hogy elvegye tőlem.</p>
               <p>- Először is megbántam százszor. Másodszor ha úgy tárgyalsz velem, hogy a multat
                  kezded felhánytorgatni, akkor hiába tárgyalunk. Ilyen fiam van nekem. Mikor
                  életemben a legnagyobb szükségem van segítségre, cserben hagy. Nincs nekem senkim
                  ezen a világon...</p>
               <p>És megint zokogni kezdett. Könnyek között panaszolt tovább:</p>
               <p>- Magányos hölgy vagyok... és íme, a híres gavallérok... a lovagias
                  magyarok...</p>
               <p>- Ne sírj, királyné. Megígérem, hogy a multat többé nem említem.</p>
               <p>Beatrix azonnal megszünt sírni. S hogy most már árulásának érvét a királyfiba
                  fojtotta, élénken folytatta tovább:</p>
               <p>- Most elveszi a feleségedet is. Nem elég neki apád felesége, most még a tied is
                  kell. Hát tűröd ezt?</p>
               <p>- Nem kell engem lázítani, királyné. Ha ég és föld összeszakad is, Biancát nem
                  adom.</p>
               <p>A királyné felpattant. Szeme szikrázott. Rekedtes hangon, fúria-haraggal
                  kiáltozott:</p>
               <p>- Ne add! Ha el akarják venni, harapj és rúgj. Aki utadba áll, puszta kézzel
                  fojtsd meg! Mutasd hát végre, hogy férfi vagy, ne légy ilyen pipogya! Most rendben
                  vagyunk. Gyerünk tanácskozni az urakkal.</p>
               <p>Összeültek az urakkal. Órákon keresztül vitatkoztak. Közben dús, pazarló udvari
                  ebédet adott a királyné, olyat, amilyet senki nem látott Mátyás udvara óta. És
                  étkezés után megint tanácskoztak. Sokat emlegették Váradi Péter érseket, aki
                  szintén közéjük tartozott, még pedig egyházi meggondolásból: nem tartotta illőnek,
                  hogy Bakacs Tamás a házasság szentségének kijátszásával legyen egy politikai
                  ármány segítségére. A hosszas eszmecsere folytán abban maradtak, hogy legokosabb
                  lesz, ha Beatrix személyesen jelenik meg az országgyűlésen. Ezt majd szépen meg
                  fogják rendezni: küldöttség jön érte és meghívják. A magyar királyné jelenléte az
                  országgyűlésen mindig hatásos, tehát most is sikerrel biztathat. Miután ezt
                  elvégezték, az urak nagyrésze visszautazott Budára, másik részök az eső miatt ott
                  maradt éjszakára a kastélyban. Másnap még újra összeültek politizálni és öreg este
                  lett, mikor Budára értek.</p>
               <p>Jánost, aki ilyenformán két tárgyalási napot elmulasztott, elég meglepő hír várta.
                  A pozsonyi békéről folytatott és egyre kevesebb vitát félbeszakították, mert a
                  köznemesség olyan haragosan lármázott, hogy Ulászlónak tárgyalásokat kellett
                  kezdenie Miksa követeivel bizonyos módosításokról. A békeszerződés szövege
                  ugyanis azt követelte, hogy az országgyűlés tagjai minden trónváltozás alkalmával
                  külön esküdjenek meg a Habsburg-ház örökösödési jogának megtartására. Ha tehát
                  Ulászló úgy hal meg, hogy törvényes fiú marad utána, akkor az lép ugyan a trónra,
                  de koronázáskor a rendek megint esküdjenek meg, hogy a Habsburgok joga érvényben
                  marad Ulászló fiával szemben is. Botrányos vitáik után a király belátta, hogy ezt
                  nem tudja keresztülvinni. Elkezdett alkudozni Miksa embereivel, hogy elégedjenek
                  meg az egyszeri, mostani esküvel. A dolog országgyűlési tárgyalását
                  félbeszakították és váratlanul azt a javaslatot vitték a rendek elé, amely
                  Szlavónia közigazgatási és igazságszolgáltatási ügyeit átszervezte. A javaslat
                  gyorsan keresztülment. János azonnal megnézte a szöveget. A maga fejedelmi
                  méltóságáról az egész törvény egyetlen egyszer sem tett említést. Teljesen olyan
                  színe volt a dolognak, hogy az ő fejedelmi méltóságát a személyhez tartozó puszta
                  címnek tartották minden közjogi hatáskör nélkül és nem tartották fontosnak
                  belevenni a törvénybe. Nagyot nyelt, nem vont felelősségre senkit. Már úgyis
                  rettegett, hogy Beatrix ügyéhez való csatlakozásának pörös ügyei isszák meg a
                  levét. De magára parancsolt, hogy ne lankadjon. Tovább járta a királyné pártjának
                  tanácskozásait.</p>
               <p>A pozsonyi békét végre erőszakkal, ügyességgel, vesztegetéssel sikerült tető alá
                  hozni. A végén már kimondták, hogy a köznemeseknek nem kell megesküdniök, csak a
                  főuraknak. És csak most egyszer. Az esküt összesen százan tették le. Okmányba is
                  foglalták. János is felesküdött, a többiekkel duruzsolta az eskümintát, amely V.
                  László országát, miután egyszer már hihetetlen lelkesedéssel nemzeti királysággá
                  lett, visszaígérték a Habsburgoknak. Miksa követei átvették az esküokmányt és
                  mialatt ünnepélyes búcsú után hazaindultak Bécsbe, zsebökben Magyarország
                  trónjának reményével, az országgyűlés kitűzte Beatrix ügyét.</p>
               <p>A párt most végrehajtotta, amit határozott: küldöttséggel hívta meg a királynét az
                  országgyűlésre. János, Báthori István és Kinizsi Pál kimentek érte Esztergomba.
                  Mindezt előre megszervezték. Beatrix már útra készen várta őket. Végighallgatta
                  János rövid, de akadozó szónoklatát, elmondta az előre elkészített választ, és már
                  indultak is, díszfa kocsival, ékkövektől sziporkázó lószerszámmal, pompás
                  paripákon díszruhában. De csak Óbudáig érkeztek. Itt váratlanul meg kellett
                  állaniok, katonaság állta útjukat azzal az izenettel, hogy azonnal itt lesz az
                  országgyűlés hivatalos küldöttsége, amely a királynéval akar beszélni. Megállt a
                  menet. Beatrix a díszhintóból kitekintgetve várta, hogy jönnek-e már. Közben
                  idegesen verte öklével a térdét. Végre jött a küldöttség. Nagyobb lovascsapat,
                  fegyveres kísérettel. Tiszt jött a királynéhoz, hogy szálljon ki. A márciusi
                  sárra pokrócokat terítettek. Az érkezettek közül előlépett Bakacs Tamás, nem régen
                  még életre-halálra embere Beatrixnak, most halálos ellensége. Beszédet mondott.
                  Figyelmeztette a királynét, hogy a rendek előtt való jelenlétét csak egy töredék
                  kívánja, az országgyűlés többsége ezelőtt egy órával úgy határozott, hogy a
                  királynét nem kívánja a rendek színe előtt meghallgatni és tartózkodási helyét,
                  míg ügyét tárgyalják, itt Óbudán jelöli ki.</p>
               <p>Beatrix halálsápadtan hallgatta végig. Utána szólni akart, de Bakacs, Orbán halála
                  óta már egri püspök, egyszerűen megfordult és ment vissza lovához. Kinizsi utána
                  dörgött rettentő hangján:</p>
               <p>- Hé, püspök, hallodi!</p>
               <p>De az úgy tett, mintha nem hallotta volna. Nyeregbe segítették s már ügetett is
                  Budának fordított lóval az egész ellenküldöttség. A fegyveresek tisztje katonásan
                  tisztelgett Beatrix előtt és jelentette, hogy parancsa van: a királynét Hunyadi
                  Jánosné hajdani kastélyába kell vezetnie. Ez félig-meddig letartóztatásnak
                  hangzott.</p>
               <p>- Most mit tegyek? - fordult az egész testében remegő királyné Jánosékhoz.</p>
               <p>- Engedni kell, felség, - válaszolt közülök Báthori, a legnyugodtabb, - mi sietünk
                  vissza a tanácskozásra.</p>
               <p>Búcsút vettek röviden és ellovagoltak amazok után. Beatrix beszállt díszhintajába.
                  Azt még hallották, hogy dühösen becsapta az ajtót. Aztán ellovagoltak, csatlósaik
                  fegyvercsörgése követte őket. Az úton nem szóltak egymáshoz. János mellét majdnem
                  szétvetette az izgatott szívdobogás.</p>
               <p>Az országgyűlésen aztán olyan tanácskozás következett, amelynek már elején kitört
                  a vihar. Megint a köznemesek csinálták. Ezek nem kívánták a Habsburgokat, tehát
                  ellenezték, hogy a király magtalan asszonyt ültessen maga mellé. Aztán meg
                  gyűlölték Beatrixot, aki nem szűlt fiat Mátyásnak, esztelenül pazarolta a magyar
                  birtokaiból kipréselt pénzt és a magyarokat leplezetlenül kicsinyelte. Ehhez
                  hasonló tanácskozást nem igen élt még meg a magyar országgyűlés. A felszólalások
                  akörül forogtak, hogy a király tartott-e nászéjszakát Esztergomban, vagy sem. És
                  akörül, hogy magtalan-e Beatrix, vagy sem. János olyan érzésekkel hallgatta a
                  néha egyenesen gyalázkodó és szitkozódó beszédeket, amelyekről nem is tudott
                  számot adni magának. Órákon át olyanokat olvastak itt a királyné fejére, amik
                  egész ifjúsága mélységes keserveit képezték. Néha mintha csak ő panaszolta volna
                  el fájdalmas emlékeit. Ez vad elégtétellel töltötte el. Viszont látnia kellett,
                  hogyan omlik össze beszédről-beszédre a vágyva-vágyott terv. Beatrix ügye
                  rohamosan romlott. Báthori és Kinizsi még mindig hevesen dolgoztak, kapacitáltak,
                  lázítottak. Nem használt semmit. Az országgyűlés kimondta, hogy Ulászló és Beatrix
                  állítólagos házasságát nem tekinti érvényesnek és Beatrixot nem ismeri el Ulászló
                  hitveséül.</p>
               <p>A hírt Jánosra bízták: vigye meg mostohájának. De ő kereken megtagadta. Amiket az
                  országgyűlésen hallott, újra felkavarták gyermekkori emlékeit. Beatrixot most már
                  soha nem kívánta látni. Különben is jó ürügye volt, hogy a gyászos hírvivő
                  szerepét ne kelljen vállalnia: birtokperei közül éppen most került sor a
                  legfontosabbra. A kúria ítéletet hirdetett Hunyadi uradalma dolgában, amelybe
                  Orbán püspök örökösei költött követelések örvével erőszakosan beültek. Ha jó
                  ítéletet kap, mindjárt pénzt tud szerezni. Ha rossz ítéletet kap, rettenetes
                  csapás éri anyagi helyzetét.</p>
               <p>Bírái kegyesek voltak hozzá. Kimondták, hogy az örökösök állítása, mely szerint
                  nekik a hagyaték még Mátyás idejéből tizenhatezer arannyal tartozik, nem
                  igazolható. Hogy Orbán püspök sokat költött a zálogjogon kezébe került
                  Vajdahunyadra s az uradalomra, azt a kúria nem is akarta firtatni. Kimondotta,
                  hogy a régi magyar szokásjog szerint ilyen esetekben előbb vissza kell adni a
                  birtokot, csak aztán lehet keresetet indítani beruházási költségekért. Mindössze
                  arra kötelezték Jánost, hogy kétezer aranyat fizessen meg Szent György napjától
                  számított egy hónapon belül.</p>
               <p>Huszonötezer arany helyett kétezret kellett fizetnie. Kis időre lélegzetet kapott.
                  Darányi és Kauka most már nem tudták másként betömni a lyukakat, mint hogy pénz
                  helyett birtokokkal fizettek. Haraszti Ferenc, a bosnya bán, aki a törökök elleni
                  katonai készülődés költségeit a maga zsebéből előlegezte, négyezer arany fejében
                  megkapta Pálülést, Solymost és Lippát mindaddig, míg pénzét fel nem veheti. Sőt
                  megkapta újabb kétezer aranyért Árvavárát is. Ezt a kétezer aranyat azonnal
                  kifizették Tárnok Péternek. Turóczi György főpohárnok hatezer arany fejében
                  megkapta Baranyában Monostort, Árkát és Lázt. Raguzai István megkapta Csákmánt.
                  Bánczai András megkapta Békést. Kauka maga, a pénztáros, aki már hosszú ideje nem
                  tudta felvenni saját fizetését, mert mindig kölcsönadta gazdájának, megkapta
                  Hendel-Lehotát. Sőt most már hozzá kellett nyúlni a kincsekhez is. Enyingi Török
                  Imre, a gyulai kapitány, kétezer arany részlettörlesztéséül asztali
                  ezüst-készletet kapott. A hatalmas vagyon térképén már erősen szaporodtak a fekete
                  foltok. De legalább ideje maradt futkosni, igyekezni a Bianca dolgában.</p>
               <p>Most már le kellett számolni azzal, hogy Ulászló kiütheti a nyeregből. Megvolt
                  ugyan az a reménye, hogy Ulászló nem tudja felbontani azt a formailag megkötött
                  házasságot, amellyel a brandenburgi őrgróf leányát feleségévé tette. De ez nagyon
                  gyenge szálon lógott, mert a menyasszony a jelképes esküvőkor még gyermek volt, és
                  a házasfelek sohasem látták egymást. Viszont ő is jelképesen házasodott, és ők
                  sem látták egymást Biancával soha. Mindenesetre elkezdte levelekkel ostromolni a
                  milánói udvart, amit eddig nem tett. Nagyobb nyomaték okáért elment a budai
                  káptalanhoz és ott felvétette a szokásos korlátó levelet, amely igazolta, hogy
                  felnőtt fiatalember és teljesen érett a házasságra. Ezt is elküldte Sforza
                  Lodovico hercegnek. Soká forgatta a fejében, hogy hosszú és megindító szerelmes
                  levelet ír magának Biancának. De ezt csak a hercegnő gyámján keresztül tehette
                  volna, az érdemleges választ úgyis csak a gyámtól várhatta, Biancának nem volt
                  ebben az ügyben egy szava sem. Csak úgy kaphatta meg, mint drága ajándéktárgyat,
                  amelyet nem kérdez senki. Türelmetlenül várta tehát a választ. A válasz nem
                  jött.</p>
               <p>Közben rég elmult az országgyűlés, beköszöntött a nyár, s vele az évenként
                  megismétlődött török veszedelem. És őt fenyegethette legelőször, mindenekelőtt
                  Boszniát, aztán a horvát-szlavón várakat, s nagy baj esetén alföldi birtokait is.
                  Katonailag csak a délvidéken volt felelős, az alföldön Kinizsi Pál parancsolt, de
                  birtokai szempontjából résen kellett lennie a Kinizsi-területen is. Ezért megkérte
                  Kinizsit, aki mostanában készségesen szokta kéréseit teljesíteni, hogy adjon
                  katonai védelmet legnagyobb alföldi birtokának, Halasnak. Kinizsi azonnal elküldte
                  Halasra a pozsonyi béke után tétlenné vált fekete sereg jó részét állandó
                  táborozásra.</p>
               <p>Kinizsi ajándéka ördögi ajándéknak bizonyult. A cseh zsoldosok az ország gyengén
                  álló pénztárából rendesen nem kapták meg fizetésüket. Megszokták, hogy élelmöket
                  úgy szerzik meg, ahogy tudják. Ahova betették lábokat, ott vége volt a nép
                  békességes életének. Fegyveres csoportokban jártak házról-házra, az ennivalót
                  kocsira rakták, az állatokat elhajtották. Bor ugyan kevés volt mindenütt, de annál
                  több sör a sernevelők jóvoltából. Ahol hordót találtak, azt csapra verték rögtön,
                  lerészegedtek és garázdálkodtak. Aki mukkanni mert, azt véresre verték. Jánoshoz
                  nyakra-főre jöttek a panaszok, hogy a halasi uradalomban nem lehet élni többé.
                  Most már az asszonyokat is megverik, sőt ruháikat is elrabolják, behatolnak a
                  templomokba és elveszik a szentségtartót. Mivel más alföldi birtokosok, akik
                  szintén kaptak a fekete sereg áldásából, hasonló panaszokat kaptak falvaikból, a
                  dolog eljutott a királyig is. Követelték tőle, hogy fizessen rendesen zsoldot,
                  vagy intézkedjék másképpen.</p>
               <p>János lement Halasra, hogyha másként nem megy, cselédeit próbálja felfegyverezni
                  apja hajdani zsoldosai ellen. De mire megérkezett, már nem akadt dolga. Kinizsit
                  találta ott, aki a király olyan parancsával jött le, hogy gyűjtse össze az egész
                  sereget az egyes állomáshelyekről és csináljon rendet valahogyan, akárhogyan. A
                  deresedő Kinizsi, aki még főispán korában is megtartotta paraszti hanghordozását,
                  fejcsóválva mondta:</p>
               <p>- Iza más szerént vót atyádkor.</p>
               <p>- Dehát király mér nem szerzi rendünköt?</p>
               <p>Kinizsi legyintett.</p>
               <p>- Kirá? Ez? Mindenre csakúgy mond: dobzse. Is ígyen híjjuk: Dobzse László.</p>
               <p>Aztán elmondta, hogy már szívből ráúnt a folyton zsold nélkül hagyott fekete sereg
                  gyalázatára. Jól verekszenek, de zabolázhatatlan pimasz népség. Mikor legutóbb
                  levelet íratott nekik és szigorúan megintette őket, még az ő levelét is röhögve
                  beletaposták a sárba. De most már rendet csinál végleg. Legnagyobb részüket már
                  odagyűjtötte egy táborba. A többit is idehozatja, ürügynek török háborút hirdet.
                  A kitalált háborúra magyar katonákat is gyűjt. S mikor már mind együtt lesznek, a
                  magyarokat ráereszti a csehekre. Szép tánc lesz, legalább szórakozni is lehet
                  ebben a háborútlan, lanyha időben.</p>
               <p>- Gyüszte csenek vesztit nézni, uram, határrá.</p>
               <p>János elfogadta a meghívást. Horvát földre kellett ugyan mennie szétnézni a várak
                  körül, milyen állapotban vannak. De a halasztás nem számított. Felszedelődzködött
                  a kitűzött napon és Kinizsivel kiment a határba. Minden lefolyt az előre
                  elhatározott terv szerint. Összegyűlt az egész fekete sereg. Tisztjeik, mint
                  szokták, sánckerítéssel vették körül a tábort. Onnan jártak ki garázdálkodni. Most
                  már napirenden öldösték a parasztokat. Már a magyar népfelkelők is összegyűltek a
                  magok külön táborában. Kinizsi kiadta a parancsot: neki a cseheknek. Alkalmas
                  pillanat volt, éppen akkor tért haza egy egész cseh lovas ezred rabló
                  portyázásról. Legelőször ezekre mentek rá a magyar lovasok. Egyrészét kemény
                  ellenállás után levágták. A többi a táborba menekült és értesítette a fősereget a
                  veszedelemről. De ekkor már a magyarok ráömlöttek a táborra, mint az özönvíz.
                  János egy domb tetejéről nézte a vérengzést. Cselédei fegyvertelenül is
                  résztvettek benne. Akkorára dagadt bennök a düh, hogy kaszával vagdosták el a cseh
                  lovak inát. Rövid mészárlás után vagy ötszáz cseh holttest maradt a mezőn, a többi
                  világgá menekült, de sokat foglyul is ejtettek. Másnap Kinizsi törvényt látott a
                  halasi piacon, miután egész éjjel ácsolták az akasztófákat. Tisztjeiket ott
                  nyomban felakasztatta, a legénységből is néhány hírhedt főkolompost. A többinek
                  orrát, fülét lenyesette, aztán szélnek eresztette. János végignézte ezt is. Apja
                  eléggé hozzászoktatta vér látásához, halálordítás hallásához, de most megborzadt.
                  Nem a szörnyű büntetéstől, hanem saját gondolataitól. Itt az történt, ami egész
                  Magyarország sorsát példázta apja halála óta. Frangepán intése jutott eszébe.
                  Mátyás roppant erejű ember volt, aki sok kisebb erőt mesterien tudott fékezni és a
                  maga akarata szerint dolgoztatni. Hogy meghalt, s a legfelsőbb erő elveszett, az
                  évtizedeken át elnyomott egyéb feszítő erők démonai felszabadulnak és egymásnak
                  esnek. Az ország végzetes idők előtt áll. Frangepán bölcs beszéde bekövetkezett. A
                  remek fekete sereg gyülevész rablógyilkosok baromi csordájává lett fegyelem
                  hijján. A felsőbbség, amely nem fizette a zsoldokat, mert nem tudott gazdálkodni,
                  elgázolta saját seregét. Adós gyanánt, aki a hitelezőt egyszerűen agyonveri. A
                  főurak, magok felé ültetvén az erős király helyett a gyengét, elvették kezéből a
                  gyeplőszárakat és a dolgokat nem egységes, országos cél felé vezetik, hanem kiki a
                  maga harácsoló, nagyravágyó céljai felé. Mindenki parancsol és senki nem
                  engedelmeskedik. Ennek a szekérnek fel kell borulnia. Magyarország végzetesen
                  halad veszte felé. A végzet pedig nem más, mint a kétfelől tátongó tenger, a német
                  és a török, a le nem vert nyugat és az elhanyagolt kelet. Ennek a két tengernek
                  hullámai össze fognak csapni a sziget felett.</p>
               <p>Oldalt pillantott a mellette álló Kinizsire. Közölni szerette volna vele
                  gondolatait. De mit tud ez az öregedő óriás! Csak verekedni. Mátyás tudta a kellő
                  helyre állítani és verekedtetni. De ura halála óta csak kácsong és botladozik a
                  helyét nem lelő harcos a pártok között, mint valami esztelen kard, mely hüvelyét
                  vesztette és önmagától hadonászik. Nem szólt neki semmit. Aztán elbúcsúztak és
                  mind a ketten elhagyták Halast, ahol a magyaroknak sikerült Mátyás fekete seregét
                  elpusztítani a föld színéről.</p>
               <p>János még elment a Dunántúlra horvát útja előtt. Egyre dagadozó birtokpöreiben
                  kínos fordulat történt. Egyik pöre folyamán valami zálogolási okmányt kellett
                  volna felmutatnia. Az okmány nem volt sehol. Darányi Jakab a kancellária írásait
                  mintaszerű rendben tartotta, az írás nem kallódhatott el az ő kezén. Kereste,
                  kutatta, s a végén kisütötte, hogy az másutt nem lehetett, mint a csonthegyi
                  csatában elveszett társzekerek egyikén. A csatavesztés után Jakab kanonok már
                  megállapította, hogy milyen szekerek maradtak ott a csatatéren. Rendre meg
                  lehetett állapítani azt is, hogy milyen okirat-rakományok vesztek el ezekkel a
                  társzekerekkel. Kitünt, hogy éppen a legfontosabbak. Mátyás donációs levelei is,
                  amelyek a Korvin-birtokok tulajdonjogát igazolták. Eddig nem támadt ebből semmi
                  rövidség. De most pörös ellenfelei megneszelték, hogy okmányai hiányzanak.
                  Elkezdtek mindent kétségbevonni, úgy gondolkozván, hogyha János fel tudja mutatni
                  a vonatkozó írást, semmi sem változik, de ha nem tudja felmutatni, ők csak
                  nyerhetnek a legvakmerőbb hazugságon is. Ezek a jogi orvvadászok most már úgy
                  sarokba szorították, hogy János vizsgálatot kért az elveszett okmányok dolgában. A
                  bíróság egy évi haladékot adott neki, hogy az odaveszett írásokat felkutassa.
                  Nekiállt a képtelen feladatnak, hogy a szénakazalban megkeresse a tűt. Először is
                  kutatni kezdett, hogy mi történt a csonthegyi csatában, miután őt Lőrinc herceg és
                  a pécsi püspök közrefogták, s a kincsek egy részével hanyatthomlok menekültek.
                  Egész sereg embert küldözött szét az országban, hogy azok régi pártjának
                  altisztjeit megkeressék. A visszatérő nyomozók előadásaiból az a kép alakult ki,
                  hogy mikor ő elmenekült, a vesztett csata vad összevisszasága még jó darabig
                  tovább folyt. A megvertek egy része Szabaton felé menekült, Báthori és Kinizsi
                  győztes emberei, akik már rávetették magokat az otthagyott szekerekre, a menekülők
                  után eredtek. A szekerek egy részét már birtokba vették ugyan, de még maradt elég.
                  Ekkor János tulajdon emberei lopództak elő cserjésből, völgyhajlásból, ahol
                  elrejtőztek és ők estek neki a szekerek maradványának. A győztes sereg már
                  elvonult. Ekkor Szabaton falu népe jött fel a dombra, mint csaták után a
                  jobbágyság szokta, hogy levetkőztesse az elesetteket, ruhát, csizmát, fegyvert
                  zsákmányoljon, aztán a holttesteket elkaparja. Két-három forrás is azt állította,
                  hogy a Korvin-pártiak egyik tisztje, Zádorlaki Dóczi Imre, ott volt a
                  rejtekhelyekről elébúvók között és néhány szekeret birtokba vett. A legyőzött had
                  elszéledésekor látták, mikor elindult a szekerekkel az országúton. János tehát
                  elkezdte ezt a Dóczi Imrét kerestetni. Nem ismerte, nem emlékezett rá. Másrészt
                  most elment embereivel Szabatonba, hogy a falu népét kihallgassa. Nem éppen
                  alkalmas időben, az emberek a nyári időhöz képest mind kint voltak a földeken.
                  Csak nehezen lehetett őket estére összeterelni. Addig János megnézte a harcteret,
                  ahol két éve még mint koronázandó király szenvedett vereséget. A Csonthegy
                  lejtőjén nyoma sem volt a két éve lefolyt csatának. A ligetekben madarak
                  csicseregtek, a tisztásokon buján zöldelt a gyep. A természet nem törődött a
                  történelemmel. Este aztán sorra vették az embereket, akik ijedten járultak az
                  ismeretlen nagyurak elé. Mikor pedig megtudták, hogy a két év előtti
                  társzekerekről van szó, még jobban megrémültek, mert mind ludasnak érezte magát.
                  Eleinte árva szót sem lehetett kihúzni belőlök. Hétrét görnyedve, állati alázattal
                  és rémülettel esküdöztek, sokan ösztönszerű mozdulattal karjukat kapták magok elé,
                  várva a biztos ütleget. János mindegyiknek valami kevés rézpénzt adatott és
                  kihirdettette, hogy aki abból a kocsirakományból bármit is fel tud mutatni,
                  pénzjutalmat kap. Erre már megjött bizalmok és mind elfutottak bogárhátú
                  viskóikba, hogy izgatottan keresgéljenek. Hoztak is sok mindent. Egyik ünnepi
                  köntöst, melyet szekérponyvából szabatott magának. Másik okmányok összekötésére
                  használt hevedert, amelyet most gatyakorcnak hordott, harmadik dirib-darab
                  írásokat, amelyeket ablaknak használt s az eső régóta lemosott a kutyabőrről
                  mindent. Néhány okirat mégis akadt, de nem érte meg a jutalmat egyik sem.
                  Jelentéktelen írás valamennyi. János számbavehető eredmény nélkül hagyta el
                  vesztett csatája falvát. Más reménye nem maradt, mint a nyomaveszett Dóczi Imrét
                  tovább kurrentálni. Peres ellenfelei között volt most már az új nádor, Szapolyai
                  is, ajánlatos volt nagyon vigyáznia.</p>
               <p>Most aztán elindult a délvidékre. Nem egy ok késztette, hogy odamenjen. A török
                  ellen védő várlánc állapotáért ő volt felelős. Aztán a horvát, tót és bosnya urak
                  hangulatát is kémlelni akarta, hogy nem kezd-e érkezni az idő a boszniai koronázás
                  végrehajtására. De minden gondolata legmélyén ott fészkelt Bianca. Közelebb akart
                  lenni Itáliához, hogy könnyebben meghallhasson valami fontosat. A dalmata
                  partokkal sokkal több érintkezése volt Velencének, mint Budával. Velencében pedig
                  már tudhattak egyetmást a köztársaság emberei a Sforza-udvarról.</p>
               <p>Kőrösön, ahol horvátországi szállását felütötte, mindenki az új pápáról beszélt.
                  Incze pápa a nyár derekán meghalt, a bibornokok Borgia Sándort ültették a trónra,
                  akinek nevét nem valami jó hír környezte: kicsapongónak, szilajnak és olyan
                  embernek mondották, aki a hatalom kedvéért nem restell bárkit ügyesen eltenni láb
                  alól. János most érezte meg legerősebben, amit eddig igyekezett gondolataiban
                  leplezni: állásának ijesztő süllyedését, súlyának szomorúan kevés voltát. Ha
                  helyzetét a napfényes oldalról nézte, örömmel sorolhatta fel magában, hogy Mátyás
                  király fia, Hunyadi János unokája, Korvin herceg, tót fejedelem, bán, örökös
                  főispán, az ország leggazdagabb embere, a nádor után az ország első zászlósura. De
                  ha megnézte mindezeknek visszáját, meg kellett vallania, hogy semmibe sincs
                  beleszólása és vagyona rohamosan fogyatkozik. Ha mint magyar király fordulna most
                  a pápához, kétségkívül nagy előzékenységgel találkoznék. Írna például a pápának,
                  hogy a vallás parancsai szerint kötvén házasságot Biancával, Krisztus új
                  helytartója legyen rajta, hogy a szent köteléket mindenki megtámadhatatlannak
                  tartsa. De így? A súlytalan tót fejedelem, akit saját földje ügyeiben a kutya sem
                  hallgat meg, hiába fordul VI. Sándorhoz. A jól értesült pápai udvar tisztában van
                  vele, hogy a pápai államnak János herceg semmiféle lépése nem fontos. Milánóból
                  pedig nem kapott semmiféle választ.</p>
               <p>Most tehát ahhoz az erőlködő, nagy lélegzetet vett elhatározáshoz, hogy Biancát
                  mindenáron megtartja magának, új elhatározást csatolt: rendet teremt szerződésben
                  biztosított délvidéki uralma dolgában. Kereste az érintkezést a horvát urakkal,
                  hogy megnyerje kedvöket. Feltette magában, hogy a fejedelem méltóságos, kegyes
                  hangján fog velök beszélni, de ügyes mondatokban emlékeztetni fogja őket fejedelmi
                  rangjára. Kedves lesz, megnyerő és politikus. Kitudja szövevényes ügyeiket,
                  észrevétlenül szerepet keres a viszályokban való döntésre, a fontosakat
                  lekötelezi, egyszóval meghódítja saját országát, hogy valódi bosnya király legyen
                  és valódi tót fejedelem. Súlyt szerez magának, aztán mint olyan ember, akivel
                  számolni kell, rendbehozza zilált pöreit. Udvart fog tartani, elkápráztatja
                  Európát Mátyás feltámasztott pompájával. Egy-két török győzelem, és ime: Lodovico
                  herceg boldogan fogja elküldeni neki az esküdött hitvest. De mindezt mennél
                  gyorsabban végre kell hajtani, mert Ulászló és a brandenburgi grófkisasszony
                  házasságát a pápa bármikor felbonthatja és Miksától is folyton rettegni kell, mint
                  lehetséges kérőtől.</p>
               <p>Lelkes nekibuzdulással fogott a dologhoz. A délvidéki erőpolitika tengelyét abban
                  a szövetségben látta, amelyet Frangepán Bernát kötött a valóságos bánnal,
                  Egervári Lászlóval, aki különben veje is volt. A mostanában divatos ilyen „foedus
                  indelibile” nevű szövetkezés az érvényesülési érdekek közös támogatását jelentette
                  és ez esetben kimondatlanul is ellene irányult, hiszen Egervárinak az volt az
                  érdeke, hogy jogkörét ne piszkálhassa a föléje ültetett névleges fejedelem.
                  Ennélfogva mindenekelőtt ezt a két urat tűzte ki meghódítandónak.</p>
               <p>Első lépése azonnal kudarcot vallott. Magához kérette Egervári bánt. A bán kurtán
                  azt izente vissza, hogy most nem ér rá. Mégegyszer ráizent, hogy fontos védelmi
                  ügyekben ragaszkodik a találkozáshoz, a bán tehát siessen Körösre. De hogy az új
                  izenet ne legyen sértő, értékesen felkantározott lovat küldött neki ajándékba. A
                  bán megköszönte a lovat, de megismételte, hogy nem ér rá és belátható ideig nem is
                  fog ráérni. Magyarán mondva fittyet hányt a fejedelmi szónak.</p>
               <p>János nem tehetett mást, lenyelte a nyilt engedetlenséget. Elégtételért nem
                  fordulhatott senkihez. Szapolyai nádor haragosa volt a köztük folyó és már nagyon
                  elmérgesedett pörösködés miatt. Bakacs Tamás, ahol lehetett, ellene dolgozott.
                  Ulászlóhoz pedig céltalan lett volna fordulnia, az úgysem csinált egyebet, mint
                  amit helyette Szapolyai és Bakacs intéztek. Az országgyűléshez sem volt értelme
                  fordulnia, mert az egész ország előtt kimutatta volna tehetetlenségét és a bán
                  pártját teljesen magára vadította volna.</p>
               <p>Megpróbálkozott tehát a másikkal, az eszes Frangepán Bernáttal, aki Bécsben apja
                  halála után sok jóindulatot mutatott iránta. Hangsúlyt adott annak a vékony rokoni
                  szálnak, amely Bernát kenéz egyik leányát az ő unokafivéréhez, Pongrácz Mátyáshoz
                  kötötte. S ezúttal nem ő volt a meghívó, hanem bejelentette magát rokoni
                  látogatásra. Nagy örömmel látják, ezt izenték vissza. János elutazott Modrus
                  városába, Bernát gróf kastélyába. Izgatottan várta, hogy itt mi mindent fog
                  hallani. Bernát felesége Aragóniai Lujza volt, a Beatrix rokona és udvarhölgye,
                  anyja pedig nem más, mint Isota hercegnő, Este Ercole ferrarai herceg nővére. Ha
                  valahol az olasz udvarok híreit tudták, ennél a családnál kétségkívül megtudhatott
                  valamit.</p>
               <p>Rendkívüli nyájassággal fogadták, megtartva minden árnyalatot, amelyet a
                  mágnásvilág társadalmi szabályai fejedelmi vendégek számára előírtak. A
                  vendéglátó házaspáron kívül még otthon volt a legidősebb fiú, Kristóf gróf, a
                  második fiú, János gróf, és Bea, a szép grófkisasszony, aki már régóta élt
                  Beatrix udvarában. A többi négy leány közül ki már férjnél volt, ki meg sógoroknál
                  látogatóban. Mihelyt kijelölt szobáiban elhelyezte gazdag málháját, átöltözött és
                  megjelent a család körében, az első felületes mondatok után azonnal Biancára tért
                  át. Dicsérte a horvát vidék gyönyörű rengetegeit, amelyek közt utazni ilyen késő
                  őszi időben hasonlíthatatlan gyönyörűség.</p>
               <p>- Alig várom, - mondta - hogy Sforza Biancát, kedves feleségemet hazahozzam.
                  Mennyire fog tetszeni neki az ő csodaszép új hazája.</p>
               <p>Erre az egész család zavartan összenézett.</p>
               <p>- Nem értelek, - mondta Bernát Kenéz, - hiszen Biancát már Ulászlónak adták.</p>
               <p>- Ó dehogy, - felelte ő könnyedén, - ez csak budai pletyka. Hiszen Ulászló házas
                  ember.</p>
               <p>- Nem, nem, herceg úr ez nem budai pletyka, ez milánói bizonyosság. Hiszen már az
                  esküvőt is kitűzték nagy titokban és csak Ince pápa miatt nem tarthatták meg.</p>
               <p>János csak a fejét rázta és mosolygott, de már nagyon sápadtan.</p>
               <p>- Ne haragudj, Bernát kenéz, de ez lehetetlen. Tudnom kellene róla. És nagyobb
                  híre volna Budán.</p>
               <p>Lujza grófné, a háziasszony közbeszólt, szelíden és hangjában bizonyos vigasztaló
                  árnyalattal:</p>
               <p>- Mi tudjuk a részleteket is, János herceg. Lodovicoék elhatározták, hogy Bianca
                  házasságát érvényteleníttetni fogják a pápával. De hogy a dolog már eleve biztos
                  legyen, meg akarták tartani az esküvőt Anconában. Ulászló már ki is nevezte a maga
                  képviselőjét Sánkfalvi Antalt, a nyitrai püspököt. Sforzáék is a magokét.</p>
               <p>- Kit? - suttogta inkább János, mint mondotta.</p>
               <p>- Maffeót. Maffeót azért, mert Bianca dolgáról ő folytatta az írásbeli
                  tanácskozásokat Della Caude apáttal. Az egész házasság tulajdonképpen Maffeo és
                  Bakacs műve. Nem csodálom különben, hogy mindezt nem tudod. Bakacs bámulatosan tud
                  hallgatni. Mi sem Budáról tudjuk az egészet, hanem olasz rokonainktól.</p>
               <p>- Ez elég csodálatos újság számomra, - mondta János rekedten és minden erejét
                  összeszedve, - hiszen Bianca Isten és ember előtt a feleségem. Hogyan képzelhették
                  ők ezt az esküvőt?</p>
               <p>Könyörgő kifejezéssel nézett körül. Segítséget várt, cáfolatot, lelkes helyeslést.
                  De mindenki csak vállát vonogatta.</p>
               <p>- Az ilyesmi manapság könnyen megy, - mondta Lujza grófné, - nem mint az én
                  időmben. Nagyot változott a világ. Aztán meg uralkodóházaknál másképpen ítélik meg
                  a házasságokat.</p>
               <p>- De ez nem fejedelmi házasság, - kiáltott ő remegő hangon, fájdalmasan, - és
                  szeretem Biancát, mint jobbágy a párját! És inkább meghalok, semhogy lemondjak
                  róla. Nem! Soha! Soha!</p>
               <p>Mostanában már nem sírt olyan könnyen, de most az izgalomtól kitörtek belőle a
                  könnyek. Egyszerre ott volt mellette az egész család. Lujza grófné megsimogatta a
                  fejét. Vigasztalták mindnyájan. És ő csodálatos módon heves boldogságot érzett
                  nagy fájdalmában. A fejét cirógató kéz, a duruzsoló női és férfihangok édes,
                  balzsamos gyönyörűséget takartak sajgó szívére. Lassanként megnyugodott sírása.
                  Megtörölte szemét, felegyenesedett és náthás hangon, de sírás nélkül
                  mentegetődzött.</p>
               <p>- Igazán restellem, de nem tudtam uralkodni magamon. Ez a hirtelen izgalom
                  felborított. Mindezt én nem tudtam. Hát most már tudom. De hogy elveszítsem
                  Biancát, most sem tudom elképzelni. Hiszen talán ő is... talán tőle is függ... és
                  ha ő kitart az eskü mellett...</p>
               <p>- Szegény fiam, - mondta Lujza grófné, - ezt a reményedet el kell vennem. Bianca
                  már nyilatkozatot adott.</p>
               <p>- Milyen nyilatkozatot?</p>
               <p>- Hogy Ulászlót elfogadja férjének. Jobb, ha megtudod az igazat.</p>
               <p>- Úgy, - felelte János csendesen, - ezt sem tudtam. De ez még nem jelent mindent.
                  Talán kényszerítették. Vagy nem tudta, mit ír alá.</p>
               <p>Hosszú csend következett, ő csak nézett maga elé mereven a földre. Aztán
                  megszólalt a háziasszony, gyengéd melegséggel.</p>
               <p>- Ahogy elnézlek, János herceg, ma is éppen olyan vagy, mint mikor
                  kisgyerekkorodban először láttalak az udvarnál. A király, már tudniillik édesapád,
                  lassanként kezdett beszoktatni az udvarhoz. Nagyon szeretett. Egyszer az ölembe is
                  vettelek. Nem tudom, emlékszel-e...</p>
               <p>János némán bólintott, hogy emlékszik.</p>
               <p>- Soká játszottam és beszélgettem veled. Beatrix meg is haragudott, tüntetően nem
                  szólt hozzám. Éppen ilyen érzelmes voltál. Könnyen sírtál. Ijedeztél az
                  emberektől, de ha valaki nyájas volt hozzád, azonnal nyakába ugrottál és hevesen
                  szeretted. A játékaidat azonnal oda akartad ajándékozni...</p>
               <p>- Most is, - szólt János szomorú mosollyal.</p>
               <p>- Mondd el nekünk, hogyan élsz, kik vannak körülötted, hol vagy állandóan.</p>
               <p>János nem kérette magát. A családi kör melegsége meghatott bizalommal töltötte el.
                  Beszélte napi életét, jövés-menését, vágyát az állandó otthon után. Aztán
                  lassanként beleelegyedtek a beszélgetésbe a férfiak is. Elmondatták vele
                  részletesen a Beatrix füstbe ment házasságának történetét. Kikérdezték, hogy mit
                  tud Szapolyai nádor és Bakacs Tamás versengésének részleteiről. El is mondta,
                  amit Budán tapasztalt, vagy megtudott, de kitűnt, hogy ezek itt Modrusban, a jó
                  Isten háta mögött, többet tudnak, mint ő. Ezzel telt el az estebéd. Aztán a
                  hölgyek visszavonultak, s ők még az asztalnál maradtak poharazni. Ekkor a
                  birtokpörökre került a sor. Elmondta valamennyit. Frangepánék, apa és két fia,
                  állandóan beleszóltak elbeszélésébe, minden közbevető kérdésökkel a lényegre
                  tapintottak. Úgy ismerték a pörös eljárások minden csinját-binját, mintha könyvből
                  olvasták volna. És ittak nagyokat. Rettenetesen győzték az italt, neki meg már az
                  első pohár fejébe szokott szállani. Beszéde egyre akadozóbb lett, gyomrát émelygés
                  kínozta. A kupát kétszer egymásután feldöntötte maga előtt. Aztán nem emlékezett
                  semmire.</p>
               <p>Másnap kínzó fejfájással ébredt. Csak lassan derengett benne a visszaemlékezés. Az
                  előző este történetét a poharazásig tudta követni. Akkortól kezdve már csak
                  egy-egy kép ragadt meg emlékezetében. Mélyen és szomorúan elszégyelte magát.
                  Férfiasnak és erősnek kellett volna mutatnia magát és leinni ezeket az asztal alá.
                  De ki tudna bírni az ilyen hegyi bölényekkel, hatalmas, ős-egészségű erejükkel? A
                  küzdelem az ivás terén reménytelen. Tanulság: nem szabad ivásnak adnia magát.
                  Azonnal meg is fogadta magában, hogy ezentúl vigyázni fog s a szesztől
                  tartózkodik. Ezzel nagy előnyt szerez magának, mert józan marad a becsípettek
                  között.</p>
               <p>Mikor felöltözve ismét a családi körbe lépett és fejfájásról panaszkodott, kitűnt,
                  hogy már késő délután van. Lujza grófné azonnal háziorvosságot adott neki. Aztán
                  lovagolni mentek, hogy a vendég jól kiszellőzzék. Jól is esett a testmozgás.
                  Felfrissülten érkezett haza és most már igyekezett politikára fordítani a
                  beszélgetést. De a tegnap oly bizalmas és közlékeny férfiak most begombolkoztak.
                  Politikáról nem akartak beszélni. Mindig áttértek más tárgyra. De ő mindig
                  visszatért. Mire végül Bernát gróf így szólt:</p>
               <p>- Nézd, herceg úr, ne okozz magadnak gondokat az itteni közügyekkel. Ez a kérdés
                  itt olyan bonyolult, hogy néha mi, akik évszázadok óta élünk benne, magunk sem
                  tudjuk, hogyan állunk tulajdonképpen.</p>
               <p>- Talán meg tudom még tanulni, - felelte ő büszkén.</p>
               <p>- Talán. Nagysokára. De ez olyan külön világ, amely messziről jött embernek
                  teljesen idegen.</p>
               <p>- Bocsáss meg, Bernát kenéz, én itt fejedelem vagyok. Kötelességem a dolgommal
                  foglalkoznom.</p>
               <p>- Ördögöt kötelességed. Azt elvégzi más. Bízd miránk. Kivált vőm uramra. Az
                  kiválóan csinálja.</p>
               <p>És azonnal másról beszélt. János előzékenyen belement az új beszédtárgyba. Magában
                  azt gondolta, hogy nem erőszakolja a dolgot. Ha majd az ügyekkel, a bonyolult
                  szövetségekkel, az összefüggésekkel megismerkedik, lassan és szívósan majd csak
                  sikerül minden. Ezúttal a törökről beszéltek inkább, az idei fegyvercsönd
                  magyarázatáról, a várak állapotáról, Bernát gróf eddigi csatáiról. János pedig
                  apjának olyan háborúiról beszélt, amelyekben maga is részt vett. Mikor elmondta,
                  hogy egyszer Bécs alatt a Schwarzenberg árulása folytán hogyan csapott be az
                  ágyúgolyó az ő és apja ágya közé egy éjszaka, Bea nagyot sikoltott. Nagyot néztek
                  reá és kinevették. A leány fülig pirosan kiment a szobából. Csak az estebédhez
                  jött vissza, roppant zavartan. János boldogan nézte. Íme, egy ilyen kedves, finom,
                  szép leány félti az ő életét. Bianca jutott eszébe, szíve fájdalmasan
                  elszorult.</p>
               <p>Estebéd után, mikor a két hölgy elment, már megitta az első kupa igen erős olasz
                  bort, mikor eszébe jutott fogadalma. De már későn. Feje már kóválygott, a mámor
                  édes könnyelműséggel töltötte el. S vendéglátói erősen kínálták. Homályosan még
                  úgy döntött magában, hogy a tartózkodást holnap kezdi. Aztán megszünt eszmélni.
                  Másnap megint rettenetes rossz érzéssel ébredt. Lenézte, megvetette, szidta magát.
                  Öltözködés közben meglepetve vette észre, hogy Bianca arcképe nincs sehol. Mikor
                  gépies mozdulattal párnája alá nyúlt, nem találta. Hosszú keresés után akadt rá a
                  szoba messzi sarkában a földön. Csak ő dobhatta el az éjjel, öntudatlan
                  részegségében. De milyen furcsa ösztön dolgozhatott benne, hogy eldobta? Tünődve,
                  sokáig nézte az arcképet. Fájdalmas, vérző szemrehányásokat tett gondolatban a
                  rejtelmes arcnak. Az érzéketlenül nézett el mellette valahová, az ismeretlenbe.
                  Hosszú, szakadozott sóhajjal fogta a képet és nem nyakába tette, mint szokta,
                  hanem a zsebébe, úgy öltözött tovább.</p>
               <p>Megint délután volt már és megint kilovagoltak, de ezúttal Bea is velök. A férfiak
                  elmaradtak mögöttük. János kétszeri részegségének szégyenében nem tudott
                  megszólalni. De megszólalt a leány:</p>
               <p>- János herceg, szabad valamit kérdeznem?</p>
               <p>- Bármit kérdezhetsz, kedves húgom.</p>
               <p>- Miért nem törődöl egészségeddel? Miért iszol?</p>
               <p>- Nem szoktam inni, - felelt ő elpirulva, - ez véletlen volt csupán. Nem bírom az
                  italt.</p>
               <p>- Tégy fogadalmat, hogy nem iszol többet. Légy erős. Óvd magadat. Fogadd meg
                  valakinek.</p>
               <p>- Szívesen. De kinek?</p>
               <p>- Nekem, János herceg. Nekem. Bízom benned.</p>
               <p>- Itt a kezem. Többet nem iszom le magam.</p>
               <p>Kezet szorítottak. János magán érezte a leány pillantását. De nem mert ránézni.
                  Képtelen zavart érzett. A leány azonban nem volt zavart ezúttal.</p>
               <p>- És küzdjél tovább, János herceg, mindenért, amit el akarsz érni. Imádkozzál.
                  Isten megsegít.</p>
               <p>János nem szólt. Köszönetet sem mondott, hogy ne sírjon. Nem sírt. Azon
                  imádkozott, hogy a férfiak csatlakozzanak hozzájok mennél hamarabb. Ezzel a
                  leánnyal nyiltan és melegen beszélgettek egyszer, még Bécsben. Miért nem tudott
                  most? Zavarát már elviselhetetlennek találta. De pár perc mulva a leány javasolta,
                  hogy forduljanak vissza. A nap többi része kellemesen telt el. Étkezés után János
                  búcsút mondott, hogy kialhassa magát és kora reggel visszaindulhasson. Nyájasan
                  búcsúzott a hölgyektől. Lujza grófné homlokon is csókolta.</p>
               <p>- Kis korodban szőke voltál, most fekete.</p>
               <p>- Igen. Az apám haja volt még, ez már anyámé.</p>
               <p>A férfiak kora reggel jó darabig elkísérték lóháton, mint fejedelmi vendéget
                  illet. Aztán ők is búcsúztak. Volt valami pártfogó, kissé kicsinylő jóindulat a
                  modorukban. Ő úgy vélte, hogy végeredményben a látogatás nem végződött rosszul. A
                  barátkozást folytatni lehet. De ha Biancára gondolt, még mindig gyorsabb lett a
                  szíve verése a megdöbbenéstől. Keservesen vádolta magában hűtlenséggel a
                  hercegnőt, akit sohasem látott, akivel sohasem beszélt és akitől soha levelet nem
                  kapott. Ostoba ábránd volt, mondta magában, a való világtól elvonatkozott meddő
                  ábránd. Ezentúl nem így lesz. A csillagok közül le kell szállani a földre. Biancát
                  csak azért is hazahozza feleségnek, de nem mint holdvilágos ábrándozó, hanem mint
                  tetterős férfi, aki józanul, okosan, kitartóan tör célja felé. Még nincs minden
                  elveszve. És addig nem is lesz elveszve, míg házasságát a pápa fel nem bontotta.
                  Ez pedig lehetetlen, ha ő bele nem egyezik. Nos tehát: nem fog beleegyezni akkor
                  sem, ha a világ vége rászakad. Az arcképet pedig, mihelyt hazaér, elhelyezi
                  ékszerei között. Nem az arckép kell. Az eredeti kell, aki Isten és ember előtt a
                  felesége.</p>
               <p>Körösön tovább igyekezett folytatni politikai tájékozódását. Azzal az okkal, hogy
                  megtekinti a várakat, végiglátogatott egy-két helyet. Mindenütt nagy megbecsülés
                  külsőségeivel fogadták, de mikor országos ügyekre terelte a szót, mindenki kitért
                  előle. Gyanakodó szeme gyakran fedezett fel enyhe lenézést az udvarias mosolyban.
                  Ezt másképpen nem lehetett megfogalmazni, mint hogy nem vették komolyan. De nem
                  adta fel a küzdelmet. Ha egy-egy útról visszatért Körösre, leveleket diktált
                  különböző uraknak. Ügyesen fogalmazta, a szöveget udvarias meghívásnak is lehetett
                  venni, fejedelmi parancsnak is. Azonban a címzettek vagy kurtán-furcsán
                  kimentették magokat, vagy eljöttek, de politikába nem mentek bele, vagy egyszerűen
                  nem is válaszoltak. A harc egyre sikertelenebbnek tűnt fel. Most már ráeszmélt,
                  hogy elkésett vele, akkor kellett volna mindezt elkezdenie, mikor jogkörét Ulászló
                  még nem alkudta el tőle. De szégyelte volna önmaga előtt máris megfutamodni. És
                  Biancára nem is számíthatott másként, mint hogy valódi uralkodóként jelentkezik
                  érte. János igyekezettel buzgólkodott tehát tovább is. De mintha az egész
                  délvidéken kidobolták volna, hogy: itt van Korvin János, töri a fejét valamiben,
                  vigyázat, nem kell vele szóba állani.</p>
               <p>Ekkor értésére jutott, hogy a Frangepán-családban parázs perpatvar tört ki: Bernát
                  gróf és rokona, Iván gróf, valami birtoklási kérdésben csúnyán összekülönböztek.
                  János felcsillant: itt az alkalom. Mint fejedelem ki fogja békíteni őket. Kegyesen
                  ítéletet mond, ha a feleket kiegyeztette. Hamarosan híre megy, hogy az előkelő
                  család viszályában ő döntött. Ez egyetlen csapásra hatalmasan megnöveli, vagy
                  inkább megalapítja tekintélyét. Levelet írt tehát mind a két Frangepánnak,
                  meghívta őket magához és közölte, hogy megegyezést óhajt közöttük közvetíteni.</p>
               <p>Mind a ketten válaszoltak. Bernát gróf, aki Modrusban oly kedves volt hozzá,
                  kurtán-furcsán azt válaszolta, hogy esze ágában sincs családi dolgaiba idegen
                  fiatalembereket beavatni. Iván gróf pedig még rövidebben azt felelte, hogy megvan
                  ő a maga eszével, gyerektől nem kér tanácsot.</p>
               <p>János a megaláztatás, a kicsinyeltetés pirosságával olvasta a két levelet. Most
                  már megelégelte. Az asztalra vágott. Ezt nem lehet annyiban hagyni. Nem is
                  tétovázott most már. Csikorgó decemberi fagyban felment Budára. Jöttéről nem
                  küldött hírt előre. Nem akarta Ulászló vendégszeretetét igénybevenni. Volt egy
                  kis palotája a királyi palotától nem messze a Mindszent-utcában. Itt szállott meg.
                  Már régebben elhatározta, hogy ezt állandó otthonná rendezi be. A királynak
                  azonnal izent, hogy kihallgatást kér délvidéki rangjainak tisztázása végett.
                  Választ nem a királytól kapott, hanem Bakacs Tamástól: a király őt hatalmazta fel
                  a tárgyalásra.</p>
               <p>Felkereste tehát Bakacs Tamást, nagy ellenségét. Közölte vele, hogy ilyen kitömött
                  bábu szerepét nem hajlandó játszani többé. Neki egyességben biztosították a bosnya
                  királyságot, ünnepélyes koronázást ígértek neki, tót fejedelemséget, örökös báni
                  hatáskört, mindenfélét. Így került trónra békével Ulászló. Most tehát követeli
                  mindez igéretek teljesítését. Bakacs élesen válaszolt: az egyességre már nem lehet
                  visszatérni, azt azóta közös megegyezéssel módosították. A módosítás a gyakorlati
                  kormányzás hatáskörét elvette a hercegtől. Ne hagyta volna elvenni. Ha pedig
                  megunta a helyzetet, nem szükséges ott tartózkodnia. Egervári, vagy más bán
                  elintéz mindent. A közvéleményt maga a herceg láthatta odalent, s a közvélemény
                  ellen tenni olyan országban, amely a török miatt életbevágóan fontos, őrültség
                  lenne. Viszont az lenne a helyes megoldás, ha a herceg még a névleges fejedelmi
                  címről is lemondana, mert ez odalent kitűnő hatást keltene. Éppen országgyűlés
                  következik, jó volna ezt hivatalosan nyélbeütni, még pedig azonnal.</p>
               <p>Fejbeütötten jött ki. Erőnek erejével a királyhoz akart menni. De Ulászló azt
                  izente, hogy nincs módjában tárgyalni a kérdésről, nem sértheti meg Bakacsot, ha a
                  tárgyalást egyszer rábízta. Ebbe tehát bele kellett törődnie. Most lett volna jó
                  Bakacs nagy vetélytársához, Szapolyai nádorhoz fordulni. Az rendes körülmények
                  között neki segített volna, csak hogy Bakacsot bosszantsa. De Szapolyaihoz nem
                  fordulhatott. Haragban voltak a bajnóczi pör miatt. Ha találkoztak, nem is
                  köszöntötték egymást. Így megint csak Bakacshoz kellett visszamennie, hogy
                  folytassa a tárgyalást. Tárgyaltak is napokon át. Bakacs kemény maradt, mint a
                  szikla. Sőt mindvégig azt a védekezési módot használta, hogy ő támadott félelmes
                  agyafúrtsággal. A végén Jánosnak örülnie kellett, hogy legalább a szlavóniai
                  fejedelem névleges címét megtarthatta. Boszniát, a partokat és egyebeket vissza
                  kellett adnia. A hajdani álomról, a boszniai koronázásról, már nem is beszéltek. A
                  királyfi elkeseredve fogadta meg, hogy soha a lábát nem teszi a délvidékre, csak
                  ha a török ellen kell menni.</p>
               <p>Ekkor vette észre, hogy nagy és kellemes megkönnyebbülést érez. Mintha kőszikla
                  esett volna le melléről. Igaza volt a nyers és goromba Frangepánnak, messziről
                  jött ember számára teljesen idegen és érthetetlen világ az a délvidék. Ismeretlen
                  összefüggések, kötekedő és lázadó nagyurak, roppant bonyolult birtokkérdések
                  gondjai nyomták volna vállát, kora reggeltől késő estig csak azon kellett volna
                  töprengenie, hogyan csinálja a legkisebb hibát. Így meg szabad. Azt csinálja, amit
                  akar. Ráér vagyonával törődni. Most megint új pör szakadt a nyakába. A pécsi
                  püspök, tudván az elveszett okmányok sebezhető pontját, összeállt fivérével, aki
                  fontos ember volt, az ország új kincstartója. Az Ernuszt-testvérek azt állították,
                  hogy a besztercebányai réztelepek őket illetik. Mátyás ezeket az ő apjoktól nem
                  vette meg, hanem erőszakkal elfoglalta. Ha nem úgy van, lássuk az adásvételi
                  szerződést. És János nem tudta felmutatni az adásvételi szerződést. Azt a
                  Zádorlaki Dóczit még mindig nem találták emberei.</p>
               <p>Biztatta magát, hogy most már mindenre ráér. Boldog örömmé nagyítva a
                  megkönnyebbülés érzetét, elkezdett a budai palota berendezésével foglalkozni, ami
                  nagy élvezettel járt, mert bútorokban, szövetekben, házi holmiban, szép szobákban
                  gyerekkora óta gyönyörűséget tudott találni. Majd maga mellé vette új ügyvédjét,
                  Késes Pétert, hogy pörei állását számba vegye, valamint Darányi Jakabot, hogy
                  birtokai helyzetét átlássa. Ezekkel utazni indult, az országgyűléssel nem törődött
                  semmit. Néhány fontosabb birtokát látogatta meg. Mindenütt találtak valamit,
                  amiért érdemes volt odamenni. Vígan mondogatták egymásnak, hogy jó gazda szeme
                  hizlalja a marhát. Munkács volt az út utolsó stációja, onnan tért haza ismét
                  Budára és folytatta palotája berendezését. Tavaszra el is készült vele.</p>
               <p>Az idő mult. Közben ki-kirándult Zsámbékra, vagy Perbátra. Kedvenc kutyái voltak
                  itt is, ott is. Ezek eszeveszett örömmel üdvözölték, ha megérkezett, vadul
                  ugráltak fel rá, hogy megcsókolják, alig tudta őket leseperni magáról. Vagy
                  kiment a solymári vadaskertbe és elindult cserkészni. Vadászt sem vitt magával. S
                  ha valami idillikus tisztásra ért, ahol kellemes, mohos fekvőhely kínálkozott a
                  lapulevelek között, elfelejtette a vadat. Nyilait lerakta maga mellé, hanyatt
                  feküdt és hallgatta a rigófüttyöt. Biancára gondolt. Nem is az igazira. Az igazi
                  Bianca menthetetlenül távolodott tőle. Ez az álmodott Bianca pedig egyre közelebb
                  jött hozzá, de egyre áttetszőbben.</p>
               <p>Egy nyári napon Bakacs kívánt vele beszélni. Közölte a Sforza-család amaz óhaját,
                  hogy János egyezzék bele a válásba, mert soha semmi körülmények között nem fognak
                  belemenni, hogy Bianca hercegnő a képletes házasságot valóra váltsa. János már nem
                  döbbent meg. Csak nagy fáradságot érzett.</p>
               <p>- Mutasjad ez óhajt írásban, Tamás pispek.</p>
               <p>Bakacs eléje teregette Lodovico herceg leveleit. Nem is egyet. Csakugyan ott
                  foglaltatott a sürgetés, hogy miután Bianca semmiesetre soha nem lesz a Korvin
                  herceg neje, szerezzék meg a herceg beleegyező nyilatkozatát a váláshoz. A pápa
                  már ki akarja mondani a házasság érvénytelenségét, de erre a nyilatkozatra a rend
                  kedvéért szükség van. A herceg bizonyára nem fog ellenkezni, hogy ez a házasság
                  tökéletesen lehetetlen. János elolvasott két levelet, a többit már nem is
                  olvasta.</p>
               <p>- Hol az az írás, kit szignáljak?</p>
               <p>Aláírta. A pecsétviaszra rányomta gyűrűje kövét. Aztán elment. Felnézett Ulászló
                  ablakaira. Ott valaha apja lakott, Mátyás király. Aztán Beatrix volt ablakaira.
                  Ott fog lakni Bianca magyar királyné. Neki majd látnia kell néha palotája
                  ablakából udvari hintaját a nyargaló testőrökkel. Vállat vont. Majd megszokja.
                  Tovább baktatott a köveken hazafelé bicegő lépéseivel. De egyszerre megállt a
                  Mindszent-utca sarkán. Befordult az Olasz-utcába és elindult a klastrom felé. Rég
                  nem látta anyja sírját.</p>
               <p> (Vége az első kötetnek.)</p>
               
               
            </div>
         </div>
         <div type="group">
            <head>MÁSODIK KÖTET</head>
            <div type="chapter">
               <head>I.</head>
               <p>Palotája berendezése közben arra is sor került, hogy régi írásait rakosgassa. És
                  kezébe kerültek régi horoszkópjai. Apja erősen hitt a csillagok sorsformáló
                  hatásában és minden fontos lépése előtt megkérdezte az égitesteket. Ha Ilkusz
                  Márton, a derék csillagjós, a napot nem találta alkalmasnak, még a hadjárat
                  kezdetét is elhalasztotta. Egész sor horoszkópot csináltatott fiáról és ezeket
                  rendesen félrerakta. A vaskos papír-paksaméta most kezébe akadt Jánosnak.
                  Fekete-piros írású füzetek voltak ezek, a lapok élén keresztül-kasul vont
                  négyszögekkel, átlókkal s az állatöv tudományos jegyeivel, az ábra alatt pedig
                  írott magyarázattal. „Conceptio nati erat Anno 1572 in Julio die 18 hora prima
                  noctis sequentis...” Eltűnődve nézett maga elé, a lét, a fogantatás, a halál nagy
                  titkaira gondolt, mint ahogy általában legtöbbet ezekről az elvont dolgokról
                  gondolkozott, nem pedig a hétköznapok megfogható dolgairól. A horoszkóp pontosan
                  feljegyezte fogantatása idejét, azt az órát, mikor a királyi szerelem új
                  szikrácskát adott a világban élő millió és millió emberhez: az ő jövendő életét.
                  Tovább lapozgatott. Csupa dicsőség, siker, fény, mérhetetlen gazdagság, boldogság
                  és öröm. Ilkusz Márton nem fukarkodott a jóslatokkal, hogy a szerető apát
                  megnyugtassa fia jövője felől. Jóslata érvényes is maradt, míg az apa élt. Azóta a
                  diadalok és örömök helyett elveszítette a koronáját, hercegi menyasszonyát és
                  vagyona jórészét. De ha csak apja korát éri el, még majdnem harminc esztendeje van
                  hátra. Az élet hánykolódik, mint a zajló örvény, hol ezt dobja felszínre, hol
                  amazt. Vannak, akik vad erőfeszítéssel küzdenek a víz ellen: gondokban őrlődnek,
                  lótnak-futnak, ármánykodnak, szövetkeznek és csakugyan az örvény fölött tudják
                  tartani magukat. De elvesztik éppen azt, ami az életnek egyetlen értelme, a
                  csendes szemlélődés óráit. Mások, bölcsebbek, nem küzködnek. Várnak, amíg az
                  áradat ismét felszínre veti őket. A csillagok úgyis mindent eleve elhatároztak. A
                  dicsőség, boldogság és fény megjön magától. Ki kell várni. Addig ittvannak a
                  könyvek, a képek, a szobrok, a bútorok. Nincs szebb, mint esős délután otthon
                  üldögélni és előhúzni Attavante Gabriello di Vante egy kéziratos könyvét és
                  miniatürjeit nézegetni. Félrehajtott fejjel méregetni, hogy ez a boszorkányos kezű
                  ember mennyit tanult Ghirlandajótól és mennyit Verrocchiótól. Vagy megállni a
                  képek alatt és gyönyörködni bennök, ismét és ismét új szépséget fedezni fel a
                  mesteri alkotásokban. Vagy meghívni az udvarnál élő osztrák írót, Neudecker
                  humanistát, s zavartalan kettesben, jó vacsora mellett beszélgetni vele
                  irodalomról, művészetről. Donatellóról, aki mesteri feszületet faragott egyetlen
                  darab fából. Fra Angelicóról, aki ugyanabban a firenzei klastromban festegette a
                  falakat, ahonnan Savonarola mindennap elindult prédikálni és lázítani. Fra
                  Lippiről, a kármelita barátról, akit úgy fedeztek fel már gyerekkorában, hogy
                  latin tanárának feltűnt, milyen pompás rajzokat kanyarít óra alatt a papiros
                  margójára. Bellini Gentiléről, aki olyan nagy művész volt, hogy mikor a szultán
                  meghívta a török udvarhoz, a velencei köztársaság állami hajón küldte el egymagát.
                  Verrocchióról, aki mindig öt-hat szobron dolgozott egyszerre és egyik munkát a
                  másikkal pihente ki. Aztán a modernekről áttértek a régiekre, festőkről költőkre.
                  Tacitusra, akinek leírását a régi germánokról falni lehet. Ovidiusról, aki olyan
                  nagyszerű meséskönyvet írt, mint a Metamorfózisok, amelyet nem lehet letenni. Az
                  órák belenyúltak az éjszakába, annyit idézgették a kivülről tudott hexametereket.
                  S az ilyen esték után olyan jól esett fáradt sóhajjal megállapítani, hogy akinek
                  érzéke van a szépségek iránt, annak sokat tud adni az élet.</p>
               <p>Csak anyagi gondok ne volnának a világon. Csak gonosz és kapzsi emberek ne
                  volnának, akik - nádortól a legutolsó sárvár kapitányáig - rablók módján csapnak
                  le a máséra. Akinek vagyona van, annak álma nincsen. Azt a Zádorlaki Dóczit
                  országszerte nem lehet megtalálni. Már a király is parancsot adott ki, hogy
                  akárhol van, jelentkezzék, már meg is hosszabbította a határidőt, az okmányok
                  nincsenek sehol. A pörök ijesztően dagadnak, Mátyás fia lett a legnagyobb alperes
                  az országban. Most már nem volt hét, hogy súlyos összegek dolgában ne lett volna
                  tárgyalási határnapja. Mivel öröksége egész Magyarország térképére kiterjedt
                  hatalmas foltjaival, egész Magyarországon voltak szomszédai, tehát az egész
                  országban az ő vagyonát rágták, mint egerek a sajtot és nehezebb volt pöreit
                  megolvasni, mint azokat, akikkel nem állott pörben. Alig tudott baráti szót
                  váltani valakivel. Akik erőszakos, zsaroló pörök miatt haragot tartottak vele,
                  azokból kitellett volna holmi fiók-országgyűlés.</p>
               <p>Ujján számlálható barátai között most Kinizsi Pállal melegedett össze legjobban.
                  Nem tudott élni anélkül, hogy ne lett volna valakije, akihez határokat nem ismerő
                  barátsággal ragaszkodott. Most Kinizsi volt a biblia számára, mint annakidején
                  Péter érsek. Az öreg vezér, aki valaha megverte őt a Csonthegyen, örökös
                  békétlenségét nála panaszkodhatta ki legjobban, mert senki olyan résztvevő
                  helyesléssel nem tudott bólogatni, senki olyan hűséges hévvel nem tudott igazat
                  adni, mint János. S mikor János keservesen panaszolta anyagi gondjait, Kinizsi
                  váltig azt mondta:</p>
               <p>- Hivatalt, uram, hivatalt! Ki hivatalnak ura, pörnek is ura. Vésjed eszödben: az
                  törvény, mikint az kutya. Jobbágyot marja, úrnak kezit nyaldosja.</p>
               <p>- Hivatalt, Pali bácsi, de mit?</p>
               <p>- Tudom is én. Horvát bánságot, töszöm.</p>
               <p>János hevesen rázta a fejét. Azt az egyet legkevésbé, a horvát bánságot.
                  Darázsfészek az, amelyben még egymást is döfik a darazsak, hát még a máshonnan
                  jöttet. Fáradságos dolog bajlódni velök, szilajok és erőszakosak, tiszteletlenek
                  és lázadozók. És az ilyen hivatal csak akkor jelent befolyást, ha nem csak cím,
                  hanem igazi hatalom is. Igazi hatalom pedig csak úgy lehet, ha élnek is vele. Ez
                  folytonos gyűléseket jelent, bonyolult ügyeket, rengeteg levelezést, gondot,
                  felelősséget, fáradságot. De Kinizsi, az öreg harcos, aki mindent csak a verekedés
                  szempontjából nézett, új helyzetet látott a délvidéken. A török miatt.</p>
               <p>A török egyre jobban kezdett mozogni. S mint mindig, mikor nemcsak apró portyákról
                  volt szó, hanem komoly szándékai voltak, Jajcza vára ellen indult. Most is így
                  történt. Jakub pasa vezénylete alatt jókora csapat elkezdte ostromolni Jajczát.
                  Hír szerint az ostrom megindításakor meteorkövek hullottak sátra elé, s ezt Allah
                  biztató intésének vette a pasa. Valóban jót jelentettek az égi kövek: Petkey
                  kapitány nagy summa pénzt fizetett neki, hogy vonuljon el. Onnan el is vonult, de
                  más utakon megközelítette a báni sereget. Az urak között heves vita tért ki. A
                  horvátok, akik a terepet jól ismerték, mindenáron kerülni akarták a nyílt
                  ütközetet. A Magyarországról ideszármazott kapitányok pedig únták az ilyesmit, ők
                  mindenáron a mezőn akartak csatázni. Különösen az új horvát bán és Frangepán
                  Bernát között volt nagy vita. Nem Egervári volt már a bán, János távozása után a
                  családi viszályoktól elgyöngült Frangepán-pártot legyűrték a többi urak és
                  Egervári helyett két bánt is hoztak maguknak, Derencsényi Imrét és Both Jánost. A
                  hadviselésben ez a Derencsényi volt a soros. Frangepán egyenesen gyávasággal
                  vádolta Derencsényit: szemébe vágta, hogy öccse és fia életét félti. Az új bán
                  kénytelen volt cáfolni a vádat: vakmerőbben viselkedett, mint szabad lett volna.
                  Rajta is vesztett. A törökök fiát és öccsét megölték, őt elfogták és elhurcolták.
                  Ott veszett a fogságban. De nem jól ment Frangepánéknak sem. Csak maga Bernát gróf
                  tudta magát kivágni, két másik Frangepán elesett. A törökök az egész lika-krbavai
                  vidéket kifosztva, sok fogollyal tértek vissza, tehát a Délvidék ezúttal a nagyobb
                  hadjárat veszedelmétől felszabadult. De a horvát nemesség felzúdúlt azon, hogy
                  Ulászló ennyire segítség nélkül hagyja őket. Híre járta, hogy a velencei
                  köztársasághoz is, Bécsbe is küldtek követeket azzal, hogy szeretnének elszakadni
                  Magyarországtól. Lehet, hogy ez igaz, lehet, hogy nem igaz. Bizonyos, hogy a török
                  háborúk ideje megint elérkezett. Aki tehát most Horvátországban bán lesz, annak
                  nem gyűléseken kell résztvennie és nem csirkepörökben kell naphosszat leveleket
                  diktálnia. Katona kell most oda. És a horvát bán remekül verekedhetik, igen
                  fontossá teheti magát, erős tekintéllyel védheti anyagi érdekeit.</p>
               <p>Ez már szeget ütött János fejébe. Az élettől kapott bántalmakat általában könnyen
                  feledte, de volt egy sebe, amely igen nehezen akart hegedni. Maga előtt is
                  titkolta; ha elkezdett sajogni, azonnal másra gondolt. A csonthegyi ütközet volt
                  ez a seb: Mátyás király fia a koronájáért folytatott csatában még ki sem húzta a
                  kardját. Pedig jól tudta forgatni, jó lovas volt és bátor ember. Most itt
                  kínálkozott előtte az alkalom. Akár mindjárt nyergeltetett volna, hogy ütközetbe
                  menjen. De a báni állástól, hiába papolt neki Kinizsi, irtózott. Várt még, hagyta
                  még sodortatni magát az örvénytől. A törökveszedelem most nem is volt időszerű
                  már. S talán a pörök útvesztőiben történik valami, ami jobbra billenti helyzetét.
                  Tovább éldegélt a budai palota könyvei, gyönyörű bútorai, képei, szobrai között.
                  Olykor elment Zsámbékra, vagy Solymárra. Az az értesítés, hogy a pápa felbontotta
                  házasságát, már alig is érdekelte. Csak az indokolás fájt neki. Sándor pápa
                  ítélete szerint a herceg képtelenné vált feleségének a méltó fejedelmi pompát
                  biztosítani. Így nyilatkozott őszentsége Magyarország leggazdagabb emberéről. A
                  másik nagy hír az volt, hogy III. Frigyes, a németrómai császár meghalt és Miksa
                  követte a trónon, most tehát a szabaddá lett Bianca kezéért az udvari pletyka
                  szerint kemény versengés indult meg Miksa császár és Ulászló király között. Ő azt
                  remélte, hogy a vetélkedésben Miksa fog győzni. Jobb lesz Biancát meg nem látni
                  soha az életben. De ha Ulászló győz, majd beletörődik abba is. Vállat vont és
                  Cicerót olvasott.</p>
               <p>Ez a tétlenség, a külső életről való elszakadás hasonlított az álomhoz. És végül
                  mégis csak fel kellett ébredni belőle. Egy napon Darányi Jakab, Kauka és Késes
                  jelentkeztek előtte. Sűrű bocsánatkérések közt bejelentették, hogy bármennyire fáj
                  nekik, kénytelenek más szolgálatba állani. Ilyen módon tovább vinniök a dolgokat
                  képtelenség. A vagyont menthetetlennek látják és képtelenek tovább nézni, hogy
                  halad gazdájuk a bizonyos végpusztulás felé. János megrémült. Először attól, hogy
                  ennyire jutott, másodszor attól, hogy ezek elhagyják. Kancellár, kincstáros és
                  ügyvéd nélkül magára maradva meg sem tud moccanni. Túlságosan megszokta, hogy azok
                  gondolkozzanak helyette, s az ő dolga mindössze annyi, hogy kedvetlenül és
                  vonakodva elmenjen ahhoz a hatalmassághoz, ahova ezek küldik, sürgetni valamit.
                  Kérlelni kezdte őket, sőt könyörögnie kellett: maradjanak mellette. A három ember
                  kifogástalan tisztelettel bár, de feltételekhez kötötte maradását. A hercegnek
                  talpra kell állania és a dolgok után kell nézni. Ő mindent megígért, fogadkozott,
                  hálálkodott, buzgón megígért mindent. A kénytelen elhatározás hullámai gyorsan
                  magokkal ragadták, végül már úgy érezte, mintha ő maga kezdte volna az egészet,
                  még ő kezdte biztatni és tüzelni amazokat. De mikor úgy ahogy megnyugodva
                  elmentek, a mesterséges nekibuzdulás hamarosan megcsappant benne. Sóhajtva vette
                  tudomásul, hogy a szép, csendes életnek vége. Össze kell szednie magát.</p>
               <p>Összeült Kinizsivel, aki most már befolyásos és magas hivatalt viselt: a hajdani
                  molnárfi országbíró volt a magyar birodalomban. Meghányták-vetették, mit kellene
                  csinálni. Kinizsi mindig mindent roppant egyszerűnek látott. Most is.
                  Ellenségeivel ki kell békülni, a befolyásos embereket mind meg kell nyerni, kész.
                  Ő maga minden befolyását felajánlotta és készségesen vállalta, hogy közvetít,
                  ahol kell. És János horvát bán lesz.</p>
               <p>A nádor és a kancellár voltak a legfontosabbak. Kinizsi tehát szólt a nádornak. A
                  dölyfös természetű Szapolyai goromba elutasítással kezdte. De vagyonéhsége volt
                  akkora, mint gőgje. Egy-két békítési kísérlet után kijelentette, hogy hajlandó
                  ugyan békülni, de előre megmondja, hogy ezt drágán fogja adni. Kijelölte egyik
                  bizalmasát, Somi Józsa urat, mint akit megbízott a pörbeli egyesség
                  kidolgozásával. Somi Józsa megjelent János budai palotájában. Mindenekelőtt a
                  sajátmaga dolgával kezdte: ingyen nincs módjában az időt vesztegetni, tehát egy
                  kis donációt kér magának. Ami a nádort illeti, ő követeli Bajmócot, Árvát, Likavát
                  és Szklabinát. János elszörnyedt. Ennél még a bírói ítélet sem lehetett
                  rosszabb.</p>
               <p>Aztán Bakacs Tamás következett. Még mindig nála voltak a zálogul adott kincsek,
                  Mátyás kincstárának remek darabjai, köztük világhírű ötvösi műalkotások. A kapzsi
                  pap annakidején a kincsek értékének tizedrészét folyósította készpénzben a
                  megszorult hercegnek. Most azt követelte, hogy a zálogügyet tekintsék
                  adásvételnek, az értéktárgyak maradjanak nála.</p>
               <p>Székely Jakab következett, az ármányos és erőszakos rokon. Hajlandó volt
                  egyezkedni, ha János jogosnak ismeri el tizenhatezer arany légből kapott
                  követelését. Ennek a tizenhatezer aranynak fejében Vinica és Trakostyán várát, a
                  kamenicai kerület birtoklását követelte, s ezenfelül két hatalmas értékű
                  nyakláncot a családi ékszerek közül.</p>
               <p>A pécsi püspökkel is rendet kellett csinálni. Készpénztartozások fejében még
                  mindig ott voltak Ernuszt Zsigmond birtokában azok a szekérnyi kincsek, amelyekre
                  a csonthegyi futás után rátette a kezét. János embert küldött hozzá, hogy
                  egyezkedni szeretne. A követ azzal a meglepő hírrel tért vissza, hogy a kincsek
                  már rég nincsenek a püspök birtokában. Ő azokat közben nyolcezer aranyért eladta s
                  ezzel kielégítettnek is tudja magát. Ha János úgy gondolja, hogy ez jogtalanság
                  volt, támadja meg pörrel a vevőt. A vevő Ulászló király.</p>
               <p>Maga Kinizsi Pál sem maradt ki a listából. Már régóta példálódzgatott, hogy van
                  neki a multból tízezer arany követelése, előlegezett hadi kiadások fejében. Ezt
                  nem kívánja azonnal készpénzben. Megelégszik azzal, hogy János elismeri a
                  követelést és ráíratja a vajdahunyadi várra és a gyulai várra. És a két
                  uradalomra.</p>
               <p>A Túsz-testvérekkel nemkülönben egyezkedni kellett. De Túsz Osvát, a zágrábi
                  püspök, gyorsan szokott cselekedni és nem igen várt egyességekre. Olyan biztos
                  volt pöre kedvező kimenetelében, hogy már előre Rakolnok várát követelte. Ott most
                  a török fogságban elhalt Derencsényi özvegye lakott. Túsz püspök és Alfonz fivére
                  egyszerűen fegyveres csapattal mentek rá a várra, az özvegyet irgalmatlanul
                  elkergették és beültek. Az ostrom folyamán annyi pusztítást műveltek, hogy az
                  ijesztő hír hozói huszonötezer arany kárt jelentettek Jánosnak. Ő azonnal szaladt
                  Kinizsihez.</p>
               <p>- Hát most, Pali bácsi, hát most?</p>
               <p>- Mit kérdöl, herceg fiam? Fejökre sútunk! Ki az kardot egy-kettő.</p>
               <p>- Kardot? S az katonák hunnen? Nincs pézem fikarcnyi is.</p>
               <p>- Adok.</p>
               <p>Adott is rögtön. Sőt a büntető hadjáratot maga szervezte meg. Az országbírói
                  hivatal futárait küldte a délvidékre azokhoz, akikről tudta, hogy a zágrábi
                  püspökre valamiért orrolnak. Lőrinc herceghez, Kishorváthoz és a
                  Beriszló-testvérekhez. Fegyveres segítséget kért tőlök. Napok alatt megjött a
                  kedvező válasz. Kinizsi intézkedett. Tüneményes gyorsasággal szedte össze a
                  büntető sereget. Az emberek elindultak. Napok sem teltek bele, már Budán volt a
                  hír, hogy a zsoldosok kiverték Túszék őrségét a várból, sőt hogy bosszút álljanak
                  a károkért, a zágrábi püspök körösi birtokain mindent felgyujtottak, az állatokat
                  leöldösték, a gazdaságok felszerelését teljesen elpusztították.</p>
               <p>- Így köll ezt, - mondta Kinizsi egykedvűen - öregapáink öregapái is mán így
                  töttek.</p>
               <p>János csodálkozott. Milyen könnyen ment ez: erőszakra erőszak, kártételre bosszú.
                  Még csak nem is esik rosszul. A legtermészetesebb ősi önzés igazságos
                  kielégülésének érzése jár vele. Úgy látszik, ezt is meg lehet tanulni. Követte
                  Kinizsi tanácsait tovább is. Bár kissé sziszegve. Mikor összeadta magában, hogy
                  mibe kerül összesen a nagyurai megnyerése, elszörnyedt. Meg aztán fájt a szíve
                  azokért a tárgyakért, amelyek a királynál és Bakacs Tamásnál elsikkadtak. Volt
                  azok között egy-két darab, amelyet nagyon szeretett. Nem értéköket, hanem
                  szépségöket szerette. Most azonban még érzéseit is Kinizsi diktálta.</p>
               <p>- Nagy halat kis halval fogják, pézt pézvel.</p>
               <p>- Fogadom, Pali bácsi.</p>
               <p>- Úgy ni. S mastan ügyes szerivel! Odale tüzesedik!</p>
               <p>Somi Józsa megkapta a donációt. A nádor megkapta a várakat. Bakacs megkapta a
                  drágaságokat. Székely Jakab megkapta a várakat és a nyakláncokat. A pécsi püspök
                  megkapta a jóváhagyást. Kinizsi megkapta a terhelési okiratot, a rakolnoki
                  hadjáratra adott háromezer aranyat hozzácsapták a tízezerhez. Sietni kellett az
                  emberek megnyerésével, mert nagyon érdekes dolog volt az, amelyről Kinizsi
                  megjegyezte, hogy tüzesedik.</p>
               <p>A király mellett két nagy befolyás viaskodott két oldalról. A nádoré és a
                  kancelláré. Ulászló, akit most már országszerte Dobzse Lászlónak hívtak, úgy
                  ingott köztük hol erre, hol arra, mint forgószélben a nádszál. A főúr és a főpap
                  feneketlenül gyűlölték egymást, mindegyik csak sajátmagának akarta a hatalmat.
                  Hosszú idő óta már Bakacs bizonyult az ügyesebbnek, sikerült Szapolyait elmarnia a
                  király mellől s ez idő szerint tulajdonképpen ő volt a király Magyarországon.
                  Szapolyai a sarokban ült és várt, mint a pók. Játéka most már nem várakban és
                  uradalmakban ment, sokkal nagyobb tétek álltak a kockán. Akik a nádort jól
                  ismerték, azt állították, hogy király akar lenni. Mintha néhai Hunyadi Jánosról
                  venne példát, fiát Szapolyai Jánost, már úgy neveli, mint valami fejedelmi
                  sarjat.</p>
               <p>A délvidéken most olyasmi történt, amit a nádor alkalmasnak látott Bakacs
                  megbuktatására. Csakugyan nem volt mese, hogy a horvát, tót, bosnya és dalmata
                  urak a hatalom ellen szervezkedtek. Budától távol a magok karsztos rengetegeiben
                  külön világot alkottak, a mostani magyar bán, Kanizsai tehetetlenül és tudatlanul
                  székelt közöttük a király képviseletében. Kósza hírek általános megmozdulásról
                  beszéltek. Már a neveket is tudni vélték, a már összeesküvésnek mondható mozgalom
                  vezetőit. Legfeltűnőbb volt Ujlaki Lőrinc herceg részvétele. Nem volt nehéz
                  kitalálni, hogy mi mozgatja: országos zavart akart csinálni, hogy aztán a
                  zavarosból kihalássza a bosnyák királyságot magának. Vele mentek azok, akik
                  annakidején Miksa pártján állottak: Kishorvát, Székely Jakab, Szécsi Miklós,
                  Elderbach, Pankircher. A Frangepánok, Periszlók és más fontos urak szerepe még
                  tisztázatlannak látszott. Most Szapolyai ezek mellé állott. Ügyesen csinálta
                  dolgát, csak titokban élesztette a tüzet, rajtakapni nem lehetett. Az ő közéleti
                  viselkedésének is ez volt a természete: bajba sodorni az országot, s a bajból azt
                  a hasznot húzni, hogy az országot, mihelyt hatalomra jutott, ő mentse meg.</p>
               <p>Idefenn Budán növekvő ijedelmet keltett a pártütés. Ulászló, vagy inkább Bakacs
                  Tamás, azzal a veszedelemmel találta magát szemközt, hogy a délvidék országai
                  elszakítják magokat a magyar koronától. S mivel a baj nem jár egyedül, Erdélyből
                  is rossz hírek jöttek. A nép fellázadt az adó miatt. Más volt a világ, mint
                  Mátyás király korában. Akkor fogcsikorgatva bár, de megfizették az adókat, mert
                  tudták, hogy azon a pénzen a király beül Boroszlóba, Olmützbe, Bécsbe. Volt miért.
                  De most a sokkal kisebb adót sem akarták megfizetni annak a királynak, aki
                  elvesztette Ausztriát és tehetetlenül ráengedte az országra a habsburgi
                  örökösödési igényeket. Bakacs azonban nem vesztette el a fejét. János Albert
                  herceghez fordult, a kielégített ellenséghez, most már szövetséges testvéröccshöz.
                  Ulászló és öccse személyesen találkoztak, és nem eredménytelenül: a harckedvelő
                  testvér megígérte a fegyveres segítséget. Erre gyorsan az erdélyi nyugtalanságot
                  kellett elsimítani, mert ez látszott könnyebbnek. Bakacs fontosnak találta, hogy a
                  király személyesen menjen oda.</p>
               <p>Az öreg országbíró rajtaütött friss tanáccsal védencén:</p>
               <p>- Hamar, herceg, hamar. Kirá Erdéllyé megyen. Hunyad várában vendégül lásjad, de
                  okos légy!</p>
               <p>János azonnal kihallgatást kért. Hosszú idő óta csak felületes szavakat váltott
                  Ulászlóval. Udvari ünnepségeken, vagy más alkalmakkor találkoztak, s ilyenkor
                  János megtartotta a hűvös távolságot, Ulászló pedig maga volt a királyi kegy.
                  Mivel most már nem volt szüksége a minden súlyából kifosztott hercegre, nem
                  kereste társaságát, Jánost pedig roppant kellemetlenül feszélyezte a Bianca
                  köztük lebegő ügye. Elérkezett a jó alkalom, hogy mint Kinizsi előírta tennie,
                  ismét nyájas viszonyba kerüljön a királlyal. A kihallgatást most gyorsan megkapta,
                  jeléül annak, hogy az Erdélyből is, horvát földről is szorongatott Ulászló megint
                  jónak látja megnyerni, akit lehet.</p>
               <p>- Végre eszedbe jutok, - mondta Ulászló olyan duzzogó hangon, mint az elhagyott
                  kedves, - megérdemelnéd, hogy kedvetlen legyek hozzád. Sajnos, nem tudom
                  eltitkolni, örömömet, hogy látlak. Foglalj helyet.</p>
               <p>János máris zavarba jött. Azzal az elhatározással indult el hazulról, hogy nem
                  tesz szemrehányást a királynak. Hogy azonban a szemrehányást éppen ő kapja, erre
                  éppenséggel nem készült fel. Csak kereste a szavakat, de nem találta.</p>
               <p>- Hát mit szólsz, - mondta a király annál elfogulatlanabbul, - mi ugyan szépen
                  megjártuk azzal a Biancával mind a ketten.</p>
               <p>- Biancával? Nem értelek, felség.</p>
               <p>- Ne tudnád ezt az ujságot? Bianca hozzámegy Miksához. Ő lesz a németrómai
                  császárné. Ketten tulajdonképpen közös gyászmisét rendelhetnénk. Temesvári Pelbárt
                  szónokolna, az a véresszájú bolond pap, aki, hallom, apádat is gorombán
                  kiprédikálta. Jól ellátná a beszédben mind a kettőnk baját. Mit mosolyogsz?</p>
               <p>- Azon mosolygok, hogy Bianca a németrómai császárné lesz.</p>
               <p>- És mit nevetsz ezen?</p>
               <p>- Hogy apám is így képzelte. Azzal a kis különbséggel, hogy én leszek a németrómai
                  császár. Bocsáss meg a tréfáért, felség. Kéréssel jöttem hozzád.</p>
               <p>- Halljuk. Már előre is igennel felelek, ha nem lehetetlen.</p>
               <p>- Ez aligha lesz lehetetlen. Azt a kegyet kérem felségedtől, hogy elkísérhesselek
                  Erdélybe, lent pedig tiszteld meg Vajdahunyadot, nagyatyám várát, magas
                  jelenléteddel.</p>
               <p>- Igazán kedves vagy, szeretett Johannesem. Köszönöm. Látod, úgy jössz, mint aki
                  kér, pedig adsz. Rádismerek. Szólj majd Hunyadról Bakacsnak, hogy beoszthassa az
                  útitervbe.</p>
               <p>Megölelte, ahogy azelőtt szokta. Még beszélgettek közömbös dolgokról. Ulászló
                  jókedvű volt és tréfás. Még búcsúzáskor is tréfálkozott:</p>
               <p>- Isten veled, Johannesem. Kihez egyébiránt királyi kegyelmünkkel hajlandók
                  maradunk.</p>
               <p>János ment Bakacshoz. Bejelentette, hogy a királlyal utazik és bejelentette
                  vajdahunyadi meghívását. Az egri püspök kivételesen beszélgető kedvűnek
                  mutatkozott. Azonnal a nádorra terelte a szót és a horvát viszonyokra. És kémlelő
                  tekintettel vizsgálta Jánost, nyilván, hogy kitudjon belőle valamit.</p>
               <p>- Katonaféle köllene oda bánnak, - mondta János óvatosan.</p>
               <p>- Mér katona?</p>
               <p>- Ki kardját húzza királyér. Akár törökre, akár másra.</p>
               <p>Bakacs megint rápillantott. Meg volt elégedve a válasszal. Nagy barátságot mutatva
                  váltak el. Kinizsi örvendezve hallgatta a beszámolót, sűrűn bólintott. Megdicsérte
                  a tanulékony tanítványt és részletes tanácsokat kötött lelkére az erdélyi úttal
                  kapcsolatban. Külön kifejtette neki, hogy mindenáron kösse le a Geréb-rokonságot.
                  Azokra hallgat a király és Bakacsnak is fontosak. Ha kérnek valamit, oda kell adni
                  nekik. Pénzt csak pénzzel lehet keresni, - hajtogatta folyton. János tehát nagyban
                  készülődött az útra.</p>
               <p>És mégsem mehetett a királlyal. Közvetlenül indulás előtt, mikor már egész menete
                  készen állt díszesen felöltöztetett fegyveres cselédséggel és málhás szekerekkel
                  együtt, egy délután sürgősen hívatták Kinizsiékhez: az országbíró rosszul van.
                  Ijedten sietett oda. Zavartan és félszegen üdvözölte Benigna asszonyt, a
                  gömbölyded, hervadó, kicsiny Kinizsinét, annyi csiklandós mende-monda hírhedt
                  hősnőjét. Asszonyokkal nem tudott beszélni, folyton elpirult, s keze-lába folyton
                  útjában volt. Az országbíróné dúlt arcán élet-halál aggodalma látszott. Ha
                  százszor megcsalta is herkulesi férjét, alapjában melegen ragaszkodott hozzá.</p>
               <p>- Guta ütte, - mondta sírva, - nem tud magárul.</p>
               <p>- Bemennék, - szólt János habozóan.</p>
               <p>Benigna bevezette. Kinizsi ott feküdt alsóruhában a medvebőrös pamlagon. Az ágyat
                  soha életében nem állhatta. Hatalmas teste nem mozdult. Benigna elmondta, hogyan
                  történt a baj: levelet olvasott, elejtette, utána nyúlt és máris elterült a
                  földön. Azóta eszméletlen. Két orvos is járt nála, egyik eret vágott, másik
                  megköplyözte. Javasasszonyt is hívtak, az ráolvasott. De eddig nem használt semmi.
                  Talán megél. A beteg mindezt nem hallotta. Mozdulatlanul hevert, még így is
                  félelmes testi erő benyomását keltve katlanszerű hatalmas mellkasával,
                  combvastagságú felsőkarjával.</p>
               <p>János azonnal lemondott az útról. Értesítette a királyt, aki különben már tudott a
                  balesetről és maga is meglátogatta az eszméletlen országbírót. Aztán útrakelt
                  János nélkül. A királyfi napjában háromszor is elnézett a beteghez, mindannyiszor
                  legyőzve feszélyezett zavarát, hogy együtt kell ülnie és beszélgetnie a cikázó
                  szemű Benignával, aki most már erősen remélvén, hogy férje életben marad, élénk
                  lett és jókedvű. Harmadnap magához tért a beteg. Mindjárt Jánost kívánta látni.
                  Nyomorúságos, szánalmat keltő látvány volt: félteste megbénult. Egyik szemével
                  nézett csak, másik szeme hülye merevséggel nézett a semmibe. Mikor beszélni
                  próbált, ajkai egyik oldala mozgott, szája másik fele tehetetlen maradt, s ebből
                  valami torz vigyorgás sült ki. Nem volt jó beteg a híres Kinizsi Pál, dühöngött
                  testi gyengesége miatt, fújt haragjában és ép öklével a medvebőrt ütötte.
                  Amennyire tudta. Mert még nehezére esett a mozgás is, a beszéd is. Csak egyes alig
                  érthető szavakat lökött ki magából és ép szeme kifejezésével kérdezett.</p>
               <p>- Kirával... te... már nem...</p>
               <p>- Nem hagyhattalak, Pali bácsi, ugyan megijesztél...</p>
               <p>- Nyomba... kirá után... de nyomba...</p>
               <p>Nehezen mozgó nyelve kevéssé, de félarcának kifejezése megmutatta sürgető
                  haragját. János szót fogadott. A beteget itt hagyta, az már a gyógyulás útjára
                  lépett. Még aznap útra kelt tehát a napollóba tétlenül várakozó menettel. Az
                  országúton aztán, mialatt csendesen poroszkált, folyton az udvari futárt, vagy a
                  magáét várta: össze kellett egyeztetnie csatlakozását a király útirendjével. De ez
                  nem volt könnyű dolog. Egyik híradás a másikat cáfolta. Erdélyben elég zavarosak
                  lehettek a dolgok, a király minduntalan megváltoztatta terveit. A vége az lett,
                  hogy Kolozsvár falai között érte utól a királyt. Csak itt beszélhetett vele,
                  Ulászló vajdahunyadi látogatását máskorra kellett halasztani.</p>
               <p>János most járt először Erdélyben. Mikor a bihari tájak után a bérces rengetegek
                  közé érkezett, valami ősi otthonosság ragadta el szívét. S mikor Kolozsvár falait
                  először megpillantotta, úgy érezte, hogy hazaérkezett. Hányatott, izgalmas élete
                  itt mintha biztonságos kikötőbe érkezett volna. A bástyák vonalai fölött magasló
                  Szent Mihály-templom sötét kőteste valami édes bizalmat keltett benne. Melle
                  domborúbbra dagadt, s valami varázslatos érintéstől erőt és hitet érzett magában.
                  Ahogy beérkezett a városba, boldogan tekintgetett erre-arra a tornyos bástyák
                  övében. A várakozó szállásmester elvezette az ősi házhoz. Mielőtt belépett volna,
                  feltekintett az első emelet ablaksorára. Ott valamelyik ablak mögött született e
                  világra Hunyadi Mátyás, az ő édesapja. Ott szoptatta gyermekét Szilágyi Erzsébet,
                  az ő nagyanyja, akinek emlékét gyermekkora legmélyebb benyomásai között
                  szeretettel őrzi most is. Ebbe a házba tért vissza balkáni csatáiból Hunyadi
                  János, az ő nagyapja, Európa nagyszerű hőse. És amit az ősi Erdély már magasra
                  dagasztott benne, azt most az erdélyi ősök roppant nagysága kicsinyre tiporta. Itt
                  állt apja szülőházának kapujában, mintha nem is élő fiú, hanem az elődök
                  tehetetlen hazajáró lelke volna. Aztán, mintegy menekedve az ősi homlokzat
                  nyomasztó ereje elől, bement a palotába. Mint a kísértetektől félő gyermek
                  bátorítja magát saját kiáltásával, úgy hangoztatta magában, sürgősen és babonásan,
                  új reményeit az előretörés újra megnyílt útján.</p>
               <p>Néhány napot a király környezetében töltött. A szót mindjárt első napon a bánságra
                  terelte, Ulászló cseppet sem lepődött meg. Sőt az volt a meglepő, amit ő
                  mondott.</p>
               <p>- Igen, kedves Johannesem, valami ilyesfélét már Bakacs is felvetett. De szerinte
                  még éretlen a dolog, és sok a jogi akadálya is. Majd egyszer visszatérünk rá.</p>
               <p>János tehát úgy vélte, hogy a királynál nem erőszakolja a dolgot, hanem Kinizsi
                  oktatása szerint a környezetben dolgozik tovább. Az udvar alkalmasabb is volt erre
                  ilyen utazási alkalommal, mint Budán. A kancellária szűkebb helyre szorult, az
                  elejtett mondatok könnyebben hallatszottak, a futárokat bárki láthatta
                  jönni-menni, s hogy honnan jönnek és hova mennek, ismeretesebb volt. Másfelől sok
                  olyan erdélyi úr jött királylátni, aki máskor nem igen hagyta el a havasalföldi
                  határon, vagy székely havasokban fekvő sasfészkét. Ezek mind akarták látni Mátyás
                  fiát is. Akadt olyan öreg, aki még Hunyadi Jánost is ismerte, olyan meg éppen
                  bőven volt köztük, aki jól emlékezett Hunyadi Lászlóra és Hunyadi Mátyásra, a
                  vajdafi testvérekre, ahogyan a régi időben közönségesen nevezték őket. Kivált a
                  köznemesek zarándokoltak el hozzá és az a régi törzsökös fajta, amelynek szerepe
                  Hunyadi János alatt olyan tündöklően felvirágzott, hogy az Árpádok századait
                  idézve nemzeti királyt adott az országnak. János érezte ezek szemében a vizsga,
                  bíráló tekintetet. János méltó unokáját, Mátyás méltó fiát keresték-kutatták
                  benne. S ő igyekezett annak látszani, mialatt érezte, hogy a sors igazságtalanul
                  hárított rá ekkora felelősséget. Ha ment, kínosan igyekezett bicegését leplezni.
                  Pazar borravalókat osztogatott, gyakran ejtett el hanyag megjegyzéseket arról,
                  hogy apja utolsó éveiben mennyire be volt avatva az egész Európát behálózó
                  diplomáciába, csak úgy mellékesen megemlítette a ragusai köztársaság
                  küldöttségét, amely nemrégiben Budán járt és nála is tisztelgett jóindulatát
                  kérni. De mindez igyekezettel, fárasztó szerepjátszással talán meggyőzte
                  egyik-másik urat, csak éppen azt nem, akit legjobban szeretett volna meggyőzni:
                  sajátmagát. Mintha az erdélyi főváros összes kőfalával mellére feküdt volna, úgy
                  érezte nagyapja és apja itt különösen hatalmas emlékét.</p>
               <p>És hiába lélegzett fel, mikor útján tovább indult Vajdahunyad felé. Egész
                  Erdélyország mindenütt tele volt családja számonkérő emlékeivel. A Cserna mentén
                  haladt Darányival és Késessel, mögöttük csak tizenhat ember. A dévai út fogyott a
                  csapat háta mögött, a tizenhat páncél ízei a lólépések ütemére csörömpöltek, és
                  sikoltva, nyikorogtak a málhás szekerek kerekei. A kaputornyon meglebben a zászló,
                  amelyet most húztak fel a fiatal gazda érkezésére, és benne a csodálatos vár
                  láttán, amelynél szebb nem volt Magyarországon, valami titokzatos sejtelem lebbent
                  meg: mintha ugyanebben a helyzetben, ugyanilyen pillanatban érkezett volna már
                  egyszer ugyanehhez a várhoz. Soha nem járt itt ezelőtt, talán csak apja lelkéből
                  szakadt lelke emlékezett a pillanatra, mely máris elröppent.</p>
               <p>A várban elámult a hely szépségétől. Félénken, mint aki tilosban jár, lépkedett
                  végig a termeken. Apja és nagybátyja itt voltak kisgyerekek, itt készültek fel az
                  életre, innen indultak el mind a ketten, egyik a vérpad, másik a korona felé.
                  Innen indult el az a hatalmas vágy, amely megváltoztatta Európa térképét, hogy még
                  magasabbra törjön, a magyar császárság álma felé, de a cél előtt visszahullott,
                  már szédületes magasból. Az ő vágya? A horvát bánság, olyan állás, amilyet apja
                  tízével-tucatjával tologatott, cserélgetett a politika szerint. Bicegése úgy tünt
                  fel neki a fényes, berakott padlón, mintha térde rogyna össze az örökség kegyetlen
                  felelőssége alatt.</p>
               <p>Másnap odaérkezett hozzá Thurzó János, a bányavállalkozó, hogy szerződést kössönek
                  vele Besztercebánya rezének kiaknázására. Megalkudtak évi ezernégyszáz aranyban.
                  Harmadnap megbeszélés szerint nagybátyja jött hozzá, Geréb Péter. Egész századdal
                  jött az öreg, szeretett nagy kísérettel járni. Utóbbi időben rohamosan
                  megöregedett, nagy szakállában már több volt a fehér, mint a fekete. Panaszkodott
                  is, hogy öreg csontjai már megérzik a lovat. János igyekezett házigazdaként
                  viselkedni, de gyorsan megfordultak a szerepek. Nem ő vezette körül a várban Geréb
                  Pétert, hanem az vezette őt. Elmagyarázta, hogy ki hol lakott, hol volt a roppant
                  Hunyadi-birtok középponti igazgatásának nagy irodája. Ott egyik asztal mellett ült
                  valaha Vitéz János, akiből esztergomi érsek lett később. A másik asztalnál kezdte
                  pályáját ugyancsak Hunyadi-hivatalnok gyanánt az a Szapolyai, akinek családja ma a
                  legmagasabban hordja az orrát. Innen indult el minden hatalom az országban, mert
                  volt idő, mikor innen kormányoztak királyi hatalommal. János ragyogó arccal
                  hallgatta, de arca hazudott. Magában megalázottnak, kicsinynek érezte magát.</p>
               <p>Geréb Péter érdeklődve hallgatta János terveit. Nem nyilatkozott, csak tűnődve
                  simogatta őszülő szakállát. János a rokon, támogatását kérte. A király és főként
                  Bakacs előtt sokat jelenthetett a három Geréb-testvér szava. Végre a maga nyers
                  módján odadobta:</p>
               <p>- Jól vagyon, kedves öcsém, herceg. Azomba az Krisztus koporsóját ingyér nem
                  őrzék, tudod.</p>
               <p>- Tudom. Ezér ülünk itt. Mit kévántok, Péter bácsi?</p>
               <p>- Nem sokat. Imhol mondókám, halldsza.</p>
               <p>Hosszú fejtegetésbe kezdett az öreg, visszament még Hunyadi János idejére és nagy
                  lére eresztett történetet adott elő, amelyből az tünt ki, hogy bár ezt semmiféle
                  okirattal igazolni nem lehet, voltaképpen neki igénye van Munkács várára és a
                  munkácsi uradalomra. Meglátszott magából az elbeszélésből, hogy az egészben egy
                  szó igaz sincs. De az öreg nem is kívánt hitelt szavainak. János sem úgy
                  tekintette az előadást, mint jogalapot, hanem mint az alku ildomos formáját.
                  Belement a történetbe, de maga is alkudott. Egyes részleteit kétségbevonta.
                  Órákig tartó tárgyalás következett Darányi és Késes részvételével, térképekkel.
                  Mindvégig régi ígéretek és megállapodások alapján tárgyaltak, amelyeknek soha nem
                  léteztét jól tudták mind a ketten, de a költött történetet kényelmesebb volt
                  mintegy tolvajnyelvnek használniuk. Másnap írásbeli kötést csináltak: Geréb Péter
                  megkapja a munkácsi várat a részletesen felsorolt falvakkal, viszont a
                  Geréb-fivérek kötelesek őt eskü terhe alatt minden törekvésében teljes erejökkel
                  segíteni.</p>
               <p>Ezt vitte haza János Erdélyből Budára. Korábban ment vissza, mint tervezte.
                  Szeretett volna még elmenni Gyulafehérvárra, ahol családja tagjai pihentek a
                  királyok közé temetett apja kivételével, még a lefejezett Hunyadi László tetemét
                  és koponyáját is odahozták volt a Hunyadi-kriptába. Szerette volna látni és
                  betűzni a feliratokat és tűnődni a titokzatos Morzsinai-nővéreken, akik közül az
                  egyiket elrabolták a szultán háreme számára és így ősanyja lett a mostani
                  szultánnak, II. Bajazidnak, a másik pedig Zsigmond császár kedvese lett a család
                  titkai szerint és Hunyadi Jánost szülte neki. A családfa szétágazó két vonalának
                  végén tehát ők állottak ketten: Korvin herceg és Bajazid szultán. De most éppen
                  Bajazid akadályozta útitervében Korvin herceget: híre támadt, hogy a török támadni
                  készül Délmagyarországon. Jánosnak sietnie kellett először Kinizsihez, aztán
                  megint felkeresni a királyt.</p>
               <p>Az országbíró már fent járt, de nem épült fel teljesen a szélütéstől. Féloldalát
                  ernyedten húzta maga után, nézése megkancsalodott. Orvosai és javasasszonyai azt
                  mondták, hogy most már így is marad. Lóra ülnie és táborba szállnia mindenesetre
                  istenkísértés. De ő csak legyintett ép karjával, s aki vissza akarta tartani,
                  keményen összeteremtette. A török már Nándorfehérvár ellen vonul, neki ott a
                  helye. Úgy védelmezte hadbavonulását, mint a szenvedélyes vadász, akit a
                  szarvasbőgéstől akarnak visszatartani. Jánost is felizgatta a fegyveres
                  készülődés. Végre, végre harcolni szeretett volna ő is. De Kinizsi ráripakodott és
                  leintette.</p>
               <p>- Mend egész dógot egy szeriben lerontod, fékomadta!</p>
               <p>És megmagyarázta: Ulászlónak rendkívül fontos lesz, hogy a török ellen az unoka
                  által Hunyadi János nevét állíthassa oda. A Hunyadi nevének ma is olyan a varázsa,
                  hogy a török ellen félgyőzelmet jelent. Ingyen nem szabad odaadni. Várni kell, míg
                  a király megveszi. Vételár: a bánság. Egyszerűen eltiltotta Jánost attól, hogy
                  vértet öltsön. Csak abba ment bele, hogy védence egy darabon elkísérje. Aztán míg
                  ő megy a törökre, János húzódjék meg Siklóson, vagy más valamelyik dunántúli
                  kastélyában, ahol a harctérhez is közelebb van, meg a királyhoz is, aki Pécsre
                  készült, Ernuszt püspökhöz. Így is történt. János Siklóson leste az új horvát
                  helyzet híreit és sűrű futárszolgálatot tartott Kinizsi felé is a király felé
                  is.</p>
               <p>A hadi helyzet rendkívül érdekes lett és mindennap meglepő hírekkel szolgált a
                  tétlenül várakozó hercegnek. Kinizsi szélütötten is remekelt. Nándorfehérvár
                  alatt szétverte az ostromló törököt s a vert hadat tovább kergette. A menekülő
                  pogány végigpusztította a Szerémséget és a tót megyéket. Útját égő falvak
                  jelezték. Most kellett volna működésbe lépnie a horvát urak hadi erejének. És
                  akkor Lőrinc herceg meg sem moccant. Egyik sürgető parancsot a másik után küldték
                  rá. Nem is válaszolt. Azonkívül a harctéri hírek jelentették, hogy a pusztító és
                  gyujtogató török csodálatos módon kíméli Ujlaki herceg minden birtokát. A herceg
                  maga váraiban bujkál és serényen dolgozik azok megerősítésén, amelyek nem is estek
                  a török útvonalba. Tehát más ellen készül védekezni. Szapolyai nádor hivatalos
                  ürügyek alatt Budán maradt, vagy másutt talált sürgős dolgot magának. Leste, hogy
                  mi lesz, a délvidéken tartózkodó király környezetétől távol tartotta magát. Nyilt
                  titok volt, hogy Ujlaki Lőrinccel egy követ fúj. S nyilt titok volt, hogy Lőrinc
                  herceg mire vetemedett: a törökkel játszik össze a magyar kormány ellen. Bakacs
                  Tamás szerette volna kiugratni a nyulat a bokorból és rajtakapni a nádort az
                  összeesküvésen. Ravaszul próbálkozott Ujlaki személyén keresztül. A király
                  hivatalos okmányban a hazaárulás vádját emelte Lőrinc ellen és Bácsra idézte:
                  adjon számot viselkedéséről. Lőrinc azzal felelt az idézésre, hogy anyját, az
                  örege hercegnét küldte el maga helyett valami átlátszó hazugsággal Bácsra. Őmaga
                  elbújt valahol a rengetegben. Családját Németújvárott már régen biztonságba
                  helyezte.</p>
               <p>János azalatt, míg ez lezajlott, állandóan dolgozott tovább. Állandó érintkezésben
                  volt Bakáccsal és mindazokkal, akik a királyt körülvették. Szénája most már, azt
                  hitte, mindenkivel rendben van. És mikor már egészen, közel látta magát a célhoz,
                  az utolsó pillanatban megint baj támadt. Megint a pécsi püspökkel, a gonosz kövér
                  öreggel, akinek már elnézte, hogy az elsikkasztotta a nála zálogba tett tárgyakat
                  és eladta a királynak. De az most új követeléssel lépett elő: kikaparta azt a
                  szünetelő pört, amelyet teljesen költött alapon indított volt a besztercebányai
                  rézbányákért János ellen. Még ezt is, - sóhajtotta magában. De most már nem sokat
                  gondolkozott. Mint a nagy téteket vesztett kocka játékos, futott a pénze után.
                  Elutazott Bácsra, hogy ott a királyt is megtalálja és környezetében a pécsi
                  püspököt is. Besztercebányát odaadta az Ernusztoknak. Thurzó már azoknak
                  fizethette az évi ezernégyszáz aranyat.</p>
               <p>- Végre rendben vagyunk? - kérdezte a hájtól szuszogó öreget, mikor a bácsi
                  káptalan előtt aláírták az okmányt.</p>
               <p>- Végre rendben vagyunk, - felelte az kapzsi vigyorgással, - mindent el fogok
                  érted követni.</p>
               <p>Akik megzsarolták, legalább megtartották a zsiványbecsületet. Hogy jobbról-balról
                  duruzsoltak a király fülébe, az rögtön meglátszott az első kihallgatásnál.</p>
               <p>- Hogyne, hogyne - mondta Ulászló - most már csakugyan visszatérhetünk a kérdésre.
                  Akivel csak beszéltem a kérdésről, mindenki el van ragadtatva a te jelöltségedtől.
                  Csak még Bakacsnak vannak jogi meggondolásai. Beszélj vele, kedves Johannesem, s
                  magam részéről boldog vagyok, ha megy a dolog. Mikor Ujlakiék ilyen disznóságokat
                  csinálnak, a hű és derék embereket különösen meg kell becsülnöm. Ahhoz
                  mindenesetre gratulálok, hogy milyen népszerű vagy. Egyetlen szó nem emelkedik
                  ellened. Sokba került?</p>
               <p>János csak legyintéssel felelt a királyi kérdésre. Ha összeadta az ellenfelei
                  meghódítására kiadott áldozatokat, most már ijesztő vagyon jött ki belőle.
                  Gazdagsága megcsappant valamit. De legalább most már legkínzóbb pörei békét
                  hagyták, egyéb pöreiben pedig ügyesen halogathatta a döntést addig, amíg bán
                  lesz. Akkor aztán a bíróságok is másképpen fognak vele beszélni. Most
                  mindenesetre elment Bakacshoz, hogy azokat a jogi meggondolásokat tisztázza.</p>
               <p>Bakacs ezúttal nem köntörfalazott. Első kérdésre megmondta kifogását. János
                  Szlavónia fejedelmének nevezte magát. Ha a bán egyszersmind fejedelem, az
                  temérdek közjogi félreértésre adhat okot. Amíg János csak hordja ezt a címet és
                  legutóbbi megállapodásuk szerint semmi jogkörrel nem rendelkezik, addig nincs baj,
                  legfeljebb a királynak nem kellemes, hogy a horvát-szlavón földekre vonatkozó
                  magyar királyi szuverenitását egy ilyen cím zavarja. De ha ez a kissé zavarórangú
                  fejedelem még bán is, az már sok a jóból. Jogilag tehát csak két eset képzelhető
                  el: János vagy tovább címezteti magát fejedelemnek és nem beszél bele semmibe,
                  vagy báni állást kap igazi hatáskörrel, de akkor nem nevezheti magát fejedelemnek.
                  Más akadálya a bánságának nincs. A horvát urakon most már alig fordul meg valami.
                  Drágfi Bertalan, akit a király Ujlaki szökése után fegyverrel küldött rendet
                  csinálni, rendet is csinált. Megjuhászodtak, örülnek, hogy megúszták az
                  elszakadási kalandot.</p>
               <p>- Bánságot választom, - szólt János határozottan.</p>
               <p>- Akkor megalkudtunk, - felelte Bakacs, - s hogy az törökkel fegyvernyugvást
                  köttünk három évre, nyugodalmas bánságod lészen.</p>
               <p>- S mikor lészen?</p>
               <p>- Érkező időnk szerint.</p>
               <p>- Évek-i, avagy hónapok, Tamás pispek?</p>
               <p>- Hetek. Nyugodtan mehetsz haza, uram.</p>
               <p>- Nem még, pispek - rázta fejét Kinizsi tanítványa - hát pénz? Fizetségrül is
                  szóljunk. Addig mehetek hazá, de nyugodtan nem.</p>
               <p>Most jött az igazi alku. Az eddigi bánok kis fizetést kaptak és hadi kiadásaik
                  miatt inkább ráfizettek a díszre, semmint kerestek rajta. János komoly fizetésre
                  tartott igényt. Kétszer annyit mondott, mint amennyit valóban kapni akart.
                  Azonkívül készpénzkölcsönt is óhajtott, legalább hatezer aranyat, mert míg anyagi
                  helyzete jelentékenyen meg nem javult, annyi pénzt nem tudott nélkülözni,
                  amennyivel az állást kellő díszesen és méltóan elfoglalhassa. Úgy alkudoztak, mint
                  a lócsiszárok. János most alkudozott először komolyan. Csodálkozott önmagán, hogy
                  ez milyen könnyen megy. És végül megállapodtak: János tízezer aranyat kap báni
                  fizetés gyanánt.</p>
               <p>- Is az kölcsön? Azt kitül kapom?</p>
               <p>- Tőlem. - felelte egyszerűen Bakacs Tamás, - majd írásba tösszük.</p>
               <p>János bólintott. Hogy milyen uzsorástól kap pénzt, mindegy volt neki. Ha az ország
                  kancellárja, annál jobb. Most már tehát nem maradt hátra egyéb teendője, mint a
                  suton ülni és várni. S mikor most már remélhette, hogy végre-valahára nyeregbe
                  jutott, Kinizsivel készült megbeszélni, hogyan menjenek a dolgok tovább. De
                  Kinizsivel most már nem beszélhetett meg semmit. Váratlanul kapta a hírt, hogy az
                  országbíró meghalt. Mégsem lett volna szabad háborúba mennie, azoknak lett igazuk,
                  akik visszatartották. A halálhír megdöbbentette és lesujtotta a királyfit. Megint
                  társtalannak és árvának érezte magát, mint apja halálakor. Kinizsi, aki a
                  Csonthegyen megverte és megfosztotta a tróntól, később egyetlen bizalmasa lett.
                  Most megint nem maradt senkije. Mint a folyondár indája, amely együtt zuhant a
                  kidőlő tölggyel, új törzs után vágyott, hogy abba kapaszkodjék, azt ölelje, hogy
                  annak szilárd támaszán vágyakozzék tovább a boldogító nap felé.</p>
               <p>Mintha Isten csodát tett volna, ez az új törzs maga jelentkezett. Előbb
                  puhatolódzó közvetítő útján, aztán már levélben. S ez nem volt más, mint Frangepán
                  Bernát, a megbuktatott horvát ellenzék egyik legfontosabb embere. Aki annakidején
                  megalázóan megbántotta, most azonban csupa udvariasság volt és tiszteletadás.
                  Honnan sejtette meg, hogy a János bánsága rendben van, azt nem lehetett tudni.
                  Mindenesetre ügyes hírszolgálata lehetett az udvarnál. De meg Bakacs Tamás talán
                  már nekifogott a horvát urak körében az ügy végleges elintézéséhez. János boldog
                  volt, ha bármilyen sérelmet elfelejthetett, a Bernát gróf közeledésen kapva-kapott
                  most is. Áradozó barátsággal válaszolt. És amíg békésgyulai kastélyában várakozott
                  a végleges döntésre, sűrű levelezésbe bocsátkozott Bernát gróffal. Hosszú
                  levelekben kért és kapott tanácsot. A Frangepán leveleiben mindig ott volt a grófi
                  család minden tagjának üdvözlete, s ő minden levélben külön megemlítette a grófnét
                  és Bea grófkisasszonyt.</p>
               <p>Beköszöntött az ezernégyszázkilencvenötös esztendő, még minden eredmény nélkül,
                  pedig Bakacs megígérte levélben, hogy karácsony tájára tető alá kerül a dolog. De
                  most végre Ulászló maga ment Verőczére. Horvát országgyűlést hirdetett, hogy a
                  megfékezett forradalom elmúltát megpecsételje. Vita alá bocsátotta azt a
                  szándékát, hogy horvát bánná Korvin Jánost nevezi ki. És íme, a horvát urak
                  egyszerre kezesek lettek. Akik azelőtt szóba sem akartak vele állani,
                  szívesörömest helyeselték a kinevezés tervét. De még mindig hetek teltek bele,
                  amíg végre megjött Pécsről az okmány. Nagy pecsétes írásban mentette fel Ulászló
                  Kanizsai Lászlót a báni méltóságtól és horvát bánná Korvin János herceget nevezte
                  ki. János azonnal útrakelt. Elment Pécsre, ahol a kövér püspök látta vendégül a
                  királyt. Itt tette le Ulászló kezébe a hivatalos esküt. Utána megjelent a szokásos
                  kihallgatáson, amelyen azonban csak vadászatról volt szó. Alig várta, hogy
                  visszavonulhasson szállására emberei közé.</p>
               <p>- Leveleket írunk, Jakab! Késes!</p>
               <p>És vad kedvvel, táguló orrlyukakkal kezdett diktálni. Mindenekelőtt levelet ahhoz
                  a pécsi püspökhöz, akinek palotájában tartózkodott. A zágrábi káptalanhoz címezte
                  neki a levelet. Felszólította, hogy azonnal adja vissza mindazt, amit jogtalanul
                  vett el tőle. Mert voltak ilyen birtokok is bőven. Aztán a zágrábi püspöknek is
                  írt, Túsz Osvátnak. Kemény hangon követelt tőle huszonötezer aranyat: ennyi kárt
                  okoztak a Túszok, mikor Rakolnak várát jogtalanul elfoglalták. Aztán a
                  Báthoriaknak. Aztán a többieknek. Nyersen, ahogy még Kinizsi tanította. Közben le
                  s fel járkálva szünetet tartott és a levegőbe fenyegetett.</p>
               <p>- Jaj néktek mastan, ebanyátok valamennyötöknek!</p>
               <p>Darányi és Késes csodálkozva pillantottak egymásra. Ezt a hangot még nem hallották
                  gazdájoktól. Nem is az ő hangja volt ez. Hanem Frangepán Bernáté.</p>
               
            </div>
            <div type="chapter">
               <head>II.</head>
               <p>A körösi installációra összesereglett az egész délvidék nemessége. Mindenki ki
                  akart tenni magáért, mindenki elészedte a legszebb díszruhákat, a legpompásabb
                  ékszereket, a legpazarabb nyakláncokat. Sokan asszonyaikat is elhozták, hogy azok
                  is pompázzanak és örvendjenek a ritka társaságos alkalomnak. János dobogó
                  szívvel örült a győzelemnek. A beiktatáskor még külön sikere is volt. Két vicebánt
                  kellett kineveznie. Az egyik állásra a szlavóniai Túróczi Benedeket nevezte ki,
                  mert Frangepánnak ez volt a jelöltje. A másikra sokan pályáztak, mind elég fontos
                  emberek, s ő, ugyancsak Frangepán tanácsára úgy oldotta meg a gordiusi csomót,
                  hogy egyik jelöltnek sem adott helyet, hanem Gyulai Jánost hozta magával magyar
                  földről. Ez békési birtokos nemes volt és neki ragaszkodó embere. Merész lépés
                  volt ez: a két vicebáni állást ős hagyomány szerint mindig odavalók kapták. De az
                  új bán győzött. A rendek belenyugodtak Gyulaiba, János viszont oklevelet adott
                  arról, hogy ez kivétel, s ezentúl az ősi hagyományt tiszteletben fogja
                  tartani.</p>
               <p>Az új bán nagy estélyt adott a beiktatás örömére. Háziasszonynak Frangepánnét
                  kérte fel segítségül. A lakomán apja drágaságaival teríttetett, a pompától
                  mindenkinek szeme-szája elállott. Ő maga olyan ruhát viselt, hogy abban akár
                  bosnya királynak koronázhatták volna. A táncmulatság gyönyörű képet nyujtott. A
                  színes ruhák aranyhímes, sziporkázó virágoskert gondolatát adták. Egy-egy
                  kösöntyűnek vagy nyakláncnak külön bámulói akadtak. János Frangepán Beával
                  nyitotta meg a táncot. A zene andalítóan hízelgett a lelkeknek, az élet tele volt
                  örömmel és reménységgel.</p>
               <p>- Miért vagy szótlan, kedves húgom, - kérdezte tánc közben - bánt valami?</p>
               <p>- Igen, - felelt a grófkisasszony szemlesütve, - nem is valami, hanem valaki.</p>
               <p>- Ki bántott, hadd veszem fejét azonnal.</p>
               <p>- Kár volna a fejedért, herceg. Te bántottál meg. Azt hallom, hogy a minap nagyon
                  sokat ittál. Nem emlékszel, mit fogadtál nekem Modrusban?</p>
               <p>János lelkét elöntötte a melegség. Csodálkozva nézett a leányra. Hát van valaki,
                  aki így aggódik érte? És ahogy ujja hegyével annak ujja hegyét emelte magasra,
                  voltaképpen most nézte meg először. Most látta meg, hogy Frangepán Beatrix nagyon
                  szép leány.</p>
               <p>- Igaz, megvallom bűnömet. De muszáj volt innom az urakkal. Apád urad lelkemre
                  kötötte, hogy barátkozzam velök. Most elhallgatsz valamit, kis asszonyom. Mondd
                  csak ki, amit akartál. Miért nem mondod?</p>
               <p>- Mert tisztellek, kötelességem szerint.</p>
               <p>- És ha megkérlek, hogy mondd ki?</p>
               <p>- Azt akartam mondani, hogy bárkivel józanul is barátkozhatol. Azért nem kell
                  tönkretenned magad.</p>
               <p>- Belátom. S ha akarod, most újra fogadást teszek. De most már nem fogom
                  elfelejteni.</p>
               <p>- Szóval elfelejtetted. Ilyen könnyen.</p>
               <p>János zavarba jött. Már azon is csodálkozhatott, hogy ennyit tudott beszélgetni
                  egy úrihölggyel. Semmi gyakorlata nem volt a szépelgésben, és rettegve kínos
                  elfogultságától, mindig kerülte az asszonytársaságot. Apróbb kalandjait maga is
                  megvetette, érzelmi életét pedig hosszú éveken át a Bianca iránt való alaktalan
                  rajongás töltötte ki, amelyet most már ő maga is gyerekesnek, esztelennek és
                  nevetségesnek látott. Ha hölggyel beszélt, ügyefogyott mamlasz lett belőle.
                  Szótlanul táncolt tovább. Szeretett táncolni, mert tánc közben kevésbé
                  bicegett.</p>
               <p>Mikor átment az asztaloknál üldögélő és már javában kupázó, horvátul diskuráló
                  urakhoz, letelepedett Bernát gróf mellé és kupához nyúlt maga is. De azonnal
                  eszébe jutott a leány, s az italt eltolta magától.</p>
               <p>- Miről beszélgettek, Bernát kenéz?</p>
               <p>- Családfákat feszegettünk, János herceg. Mi már csak így szoktuk. Ha két ember
                  bor mellett összekerül, azonnal kisütik az atyafiságot. Vagy a vérrokonságot, vagy
                  azt, amit általában magyar rokonságnak hívunk. A délvidéken, ezt büszkén
                  mondhatom, a genealógiát én értem legjobban. Most a feleségem származásáról volt
                  szó. Elmagyaráztam, hogy Árpád-vér van benne.</p>
               <p>- Hogyan, - kérdezte élénken János - ez engem is érdekel.</p>
               <p>- Elmondom mégegyszer, ha az urak nem unják. Álmos fia Árpád volt, fia Zsolt, fia
                  Taksony, fia Mihály, fia Vazul, vagy ahogy ti mondjátok: Vászoly, fia I. Béla
                  király, fia I. Géza király, fia Vak Álmos, fia II. Béla király, fia II. Géza
                  király, fia III. Béla király, fia II. Endre király, fia IV. Béla király, fia V.
                  István király, leánya Mária, ennek férje... várjál csak, az előbb is itt akadtam
                  meg... igen: férje Sánta Károly nápolyi király, ennek leánya Eleonóra, férje II.
                  Frigyes sziciliai király, fia II. Péter sziciliai király, leánya Eleonóra, IV.
                  Péter aragóniai király felesége, leánya Eleonóra, I. János kasztiliai király
                  felesége, ennek fia I. Ferdinánd kasztiliai király, ennek fia I. Alfonz, sziciliai
                  és nápolyi király. Most csak közbeszúrom, hogy ez az Alfonz volt a Beatrix
                  királyné nagyapja. De hogy visszatérjek, Alfonz leánya volt Eleonóra, Marzano
                  herceg felesége, az én feleségem anyja.</p>
               <p>Az üldögélők elismerően bólogattak. Sokszor voltak már tanúi Frangepán Bernát
                  efféle bűvészmutatványainak. Nem volt a történelemnek olyan híressége, a jelennek
                  olyan koronás nagysága, akivel fejből ki ne tudta volna mutatni az atyafiságot.
                  Családja magától Aeneastól származtatta magát. Szentekkel, pápákkal, Dantéval
                  hosszú levezetések hozták rokonságba a Frangepánokat, a családtörténeti iratok
                  nagy polcokat töltöttek meg a modrusi levéltárban. Bernát gróf a saját személyéről
                  is kimutatta az árpádi vért, nemcsak feleségéről. Azonkívül anyja Este hercegnő
                  volt, egyik ősanyja Morosini-leány. Szóval, ha búvárkodott családja történetében,
                  éhes büszkesége elég táplálékot találhatott. János fejét csóválta.</p>
               <p>- Bámullak, Bernát kenéz. Mióta foglalkozol ennyire az atyafiságokkal?</p>
               <p>- Mióta eszemet tudom. Ennél fontosabb tudomány nincs. Az élet célja, hogy az
                  ember gazdag és hatalmas legyen, ebben mindnyájan egyetértünk. Már pedig
                  vagyonnak és hivatalnak a származás az alapja. Ha jól használják. Neked például,
                  János herceg, származásod alapján a magyar korona járt volna.</p>
               <p>- Isten nem így rendelte, - szólt János csendesen.</p>
               <p>- Azt még nem tudhatjuk, - vetette oda a vakmerő szót egész közömbösen
                  Frangepán.</p>
               <p>És mindjárt másra terelte a szót. Jánosban villámló ütéssel megfagyott a vér. Ez a
                  megjegyzés meglebbentette előtte a hajdani tündöklő álmot. A tovább folyó
                  beszélgetésre csak szórakozottan figyelt. Frangepán szavai mintha régóta facér
                  malom zakatolását indították volna el benne. De a zakatolás csikorgott. Valami
                  megmagyarázhatatlanul visszásat érzett, valami önkéntelen ellenkezést. Mint aki
                  tiltakozik, ha késsel közelednek rosszul behegedt sebéhez, hogy gyökeresen
                  meggyógyítsák. Mit forgathat fejében ez az eszes és kemény ember, aki ott ragyog
                  mellette, nehéz aranypiros brokátujjasban, sziporkázó pitykékkel? Éles agyának
                  nagy a tekintélye, nagy lélegzetű tervei mindig messzire néznek. Az életet korán
                  kezdte: alig múlt negyven esztendős, és már férjes leányai vannak. Sokat
                  tapasztalt, minden összefüggést ismer. Alaptalanul nem mond ez semmit. Ha ilyen
                  megjegyzést elejt, amögött lakik valami.</p>
               <p>A Frangepán-leányok gondolata eszébe juttatta Beát. Azzal az ürüggyel, hogy
                  házigazdai teendői után néz, otthagyta a társalgást. Az urak élénken vitatkoztak a
                  harmincados adó-rendszer horvátországi nehézségeiről, s ez őt nem érdekelte. Bea
                  egy Egervári-fiúval táncolt. Ő tehát odatelepedett a fal tövén üldögélő grófné
                  mellé. Ha majd a tánc után a leány visszatér anyja mellé, ő kevésbé jön zavarba,
                  mintha neki kellene közelítenie hozzá.</p>
               <p>- Gyere, gyere, kedves hercegem, törődjél kevéssé a szegény öregasszonnyal is.
                  Miről folyik a szó odaát?</p>
               <p>- Adóról, harmincadról.</p>
               <p>- Az bizony most nagy kérdés. Eleget hallom naphosszat. A harmincadot nem lehet
                  behajtani. Minden telek azt mondja, hogy minek fizessen, mikor odafent Bakacs
                  Tamás meg Ernuszt Zsigmond úgyis ellopják. Jaj, mennyi gondod lesz ezzel az
                  állással, szegény fiam...</p>
               <p>- Nem baj, néném, mellettem lesz Bernát kenéz. Minden könnyebbségemet tőle várom.
                  És nem is látom olyan sötéten a dolgokat. Bakacs Tamással is, Ernuszttal is el
                  lehet boldogulni, ha a nyelvökön beszél az ember.</p>
               <p>- Ennyire bízol a jövőben? Az uram bizony nem nagyon bízik...</p>
               <p>Ekkor jött vissza a leány a táncból. Arca kimelegedett és hamvasan piroslott,
                  szeme a mulatság izgalmainak kellemes fényétől még sokkal nagyobbnak tűnt fel.
                  Bámulatos: hogyan lehet ekkora szeme valakinek? Ebben a pillanatban János a
                  térdére ütött.</p>
               <p>- Mi az, herceg? - kérdezte Beatrix meglepetve.</p>
               <p>- Régóta keresem már, hogy kire emlékeztet a szemed, Beatrix húgom. Úgy jártam,
                  mint aki mindenütt keres valamit, tűvé teszi a házat, végül az orra előtt
                  megtalálja. Éppen olyan szemed van, mint anyámnak volt. És anyámnak nagyon szép
                  szeme volt.</p>
               <p>Beatrix mélyen elpirult. A megjegyzés túlment a társadalmi illendőségen, fiatal
                  leánnyal anyja jelenlétében lehetett akár nehéz szülésről is beszélni
                  személytelenül, de ez már udvarlás volt. Frangepánné jóindulatú megbocsátással úgy
                  tett, mintha nem hallotta volna. János pedig roppant zavarba jött saját
                  megjegyzésétől. De a bölcs mama kisegítette.</p>
               <p>- Remélem, bán úr, megtisztelsz bennünket szerény otthonunkban.</p>
               <p>- Boldogan teszem, - kapott buzgón a szón a herceg, - már rég feltettem magamban,
                  hogy ha végiglátogatom a legfőbb urakat, a Frangepán-ház lesz az első. Szívem
                  szerint is, de meg tüntetni is akarok barátságommal.</p>
               <p>- Ez nagyon kedves tőled. Majd megbeszélitek az urammal, hogy kit hívjunk meg
                  ugyanakkor Modrusra.</p>
               <p>- Legjobb lenne senkit, néném. Csak szűk családi körben. Hogy sokat és bizalmasan
                  beszélgessünk.</p>
               <p>Mikor megint megszólalt a muzsika, János megint felkérte a leányt. A rangosabb
                  dámák közül két-három termetesebbet már megtáncoltatott, olyanokat, akiket Bernát
                  gróf jelölt ki neki. A pártpolitikának eleget tett, most már táncolhatott a saját
                  maga kedvére. Csak az illemszabályokat átkozta, amelyek fiatal leánynak
                  megtiltották, hogy férfitársaságban megkérdeztetés nélkül szót emeljen. De a leány
                  segített neki. Olyan arccal nézett rá, hogy neki nem esett nagyon nehezére
                  megkérdezni:</p>
               <p>- Mondani akarsz valamit, húgom?</p>
               <p>- Csak kérdezni, ha megengeded.</p>
               <p>- Hogyne, hogyne. Bár csak százfélét kérdeznél, hogy folyton felelhessek.</p>
               <p>- Csak egyet kérdek: szenvedsz-e még nagyon a Sforza-leány miatt? Mikor nálunk úgy
                  kétségbeestél, teljes szívemből megsajnáltalak.</p>
               <p>- Nem, már nem szenvedek. Csak ritkán jut szembe. Tudod, nekem olyan beletörődős
                  természetem van. Ha történetesen el kellene mennem a habsburgi udvarhoz és ott
                  találkoznám vele, nem is volnék izgatott. Inkább kíváncsi volnék: micsodás az a
                  nő, aki annyi éven át a feleségem volt, de addig sosem láttam?</p>
               <p>- Azt mondja anyám, hogy nagyon szép.</p>
               <p>János mosolygott és vállat vont.</p>
               <p>- Szép nő sok van a világon.</p>
               <p>- Hálistennek, hogy így beszélsz. De a táncnak mindjárt vége. Nem felejted el,
                  amit meg-megfogadtál?</p>
               <p>- Nem, húgom, nem felejtem el. Ha majd bekocogtatok Modrusban, kérjed számon.</p>
               <p>A mulatságnak vége lett, a vendégek már szállingóztak. Az asszonyok között, bár
                  mindegyiknek előre megmondták, hogy a herceg csak báni tiszteletadást rendelt,
                  mégis akadt egy-kettő, aki kivágta előtte a mély udvari bókot. Ez a királyfinak
                  szólt. S neki megint eszébe jutott Frangepán megjegyzése. Még akkor is ezen törte
                  fejét, mikor pihenni tért. Meg a Frangepánék árpádi származásán. Most, hogy a
                  bánságot elérte és remélhette, hogy hatalmával és megfoldozott tekintélyével
                  anyagi helyzetét is rendbehozza, megint napfényesen tárult ki előtte a jövendő és
                  a határok elsodródtak előle. Sajátmagában is tudott már bízni valamit. Kinizsi már
                  megtanította, hogy tilos önzetlennek lennie. Már tudott erőszakos mozdulatokat
                  tenni, már tudott szemrebbenés nélkül jogtalan alapon követelődzni. Most a még
                  magasabb iskolát Frangepánnál kezdte. És csupa oktató példát látott maga körül:
                  nem az erkölcs határozza meg az előremenetel módjait, hanem a siker kérdése. A
                  pécsi püspöknek, aki elsikkasztotta drágaságait és ráadásul még külön
                  megzsarolta, igaza volt. Isten agyafurt szolgája tudta, hogy jókor csinálja, amit
                  csinál. Viszont Beriszlónak, a vránai perjelnek, nem volt igaza, mert hamis
                  pecsétet csináltatott, okiratokat hamisított, rajtakapták, becsukták. Isten
                  elhamarkodott szolgája nem jól csinálta dolgát. Ha magát rajta nem kapatja, vígan
                  uraskodhatnék most is az elorzott vagyonban és tisztelné mindenki. Szapolyai
                  nádor, Ernuszt kincstárnok, Bakacs kancellár mindenki szeme láttára rabolnak,
                  zsarolnak, lopnak és csalnak, de mivel ügyesen csinálják, igazok van. Ha
                  példájokat nem kell is követni, de fegyvereik ellen hasonló fegyverekkel kell
                  védekezni. Még nyakokra is lehet nőni, ha minden jól megy. Frangepán segít, ő
                  ismeri a dürgést. Szőrmentén, okosan, ez a fő, szigorúan a király mellett, az ő
                  hatalmának árnyékában. És Ulászló sem él örökké. Ivás, asszony, nagyon
                  tönkretette. Egy szép napon behunyhatja a szemét, és akkor... hogyan mondja
                  Frangepán? Azt még nem tudhatjuk.</p>
               <p>Másnap elkezdte a munkát. Nem a báni munkát, arra most nem volt ideje. Az újra
                  felélesztett pörökkel kellett foglalkoznia, köztük a legnagyobbal és
                  legfontosabbak a Túsz-testvérek dolgával. Huszonötezer aranyat követelt rajtok. Az
                  eljárás a mindenkori bán elé tartozott, most tehát ő lett bírája saját ügyének. Ez
                  az első ügy mindjárt csalódással kezdődött. Rögtön, bánsága első napjain már
                  értesítést kapott, hogy a Túsz-pört a báni hivataltól áttették a királyi kúriához,
                  éppen azért, hogy a bánnak saját ügyében ne kelljen ítélnie. Ez kissé
                  elkedvetlenítette. Nagyon fente már a fogát a zágrábi püspökre, aki már Mátyás
                  életében nyilt és heves ellenségének mutatkozott. Előre örvendett a pillanatnak,
                  mikor az ellenfelet báni hatalmával torkon ragadja. Erről most le kellett
                  mondania. De vigasztalta az a gondolat, hogy az elégtétel nem veszett el, csak
                  halasztódik. És vigasztalták egyéb pörei, amelyeket most kíméletlenül,
                  nekirugaszkodott lendülettel erőszakolt. Mindenáron meg akarta például büntetni
                  Poki Pétert. Ez a Poki Péter valaha az ő bajmóci várnagya volt és elég hitvány
                  módon elárulta: Szapolyai kezére játszotta a várat s ezzel alapot adott arra a
                  jogtalan pörre, amely végül is a kapzsi Szapolyai győzelmével végződött. A pert
                  befejező okiratot aláírta, józan megítélés szerint saját okiratát nem igen
                  támadhatta meg. Ezelőtt három évvel nem is tette volna. De azóta sokat tanult, s
                  az igazságszolgáltatás iránt érzett tisztelet, amelyet apja erősen belenevelt,
                  éppen úgy elsekélyesedett és meglazult apja halála óta, mint maga az
                  igazságszolgáltatás. Okirat ide, okirat oda, Poki Péternek lakolnia kell, így
                  döntött magában. Hogy kellő súllyal lépjen fel, magát az egyik vicebánt küldte
                  Budára: indítsa meg a pört, beszéljen mindenkivel, aki tehet valamit és mindenütt
                  magyarázza meg, hogy ez az ügy a bánnak rendkívül fontos.</p>
               <p>A báni hivatalban ez a rendelkezés zúgolódást keltett. Túróczi Benedek, a horvát
                  vicebán, nyiltan felszólalt.</p>
               <p>- Ez nem jó lesz, herceg úr. Gyulait én nem nélkülözhetem, neki is megvan a maga
                  munkaköre, nekem is megvan. Míg Budán jár, én nem vállalhatom az ő dolgát.</p>
               <p>- Nem is kell vállalnod. Azok a dolgok várhatnak. Gyulai munkaköre a
                  hadifelkészültség, most pedig a törökkel fegyverszünetünk van.</p>
               <p>- De herceg úr, az Istenért, hiszen a fegyverszünet nem jelenti a tétlenséget.
                  Tudod, mi történt a jajcai huszárokkal.</p>
               <p>- Nem tudom, majd elmondod.</p>
               <p>- A jajcai várban, amely legfontosabb várunk a török ellen, már régóta botrányos
                  állapotok uralkodtak. A falak rosszak, a fegyverek selejtesek, a hadianyag kevés
                  és rossz, mindennek tetejébe az őrség olyan rendetlenül kapott zsoldot, hogy
                  zendülés tört ki. A huszárok fittyet hánytak a kapitánynak, felszedelődzködtek és
                  fellovagoltak, ahányan voltak, Budára. Erre eddig példa nem akadt. Budán botrányt
                  csináltak a királyi palota előtt, míg meg nem kapták a pénzöket. Azt hiszed, uram,
                  hogy az ilyesmi Bajazid kormánya előtt titokban marad? A töröknek kitűnő
                  kémszolgálata van. Pontosan tudja, hogy itt a délvidéken majdnem minden várunk
                  olyan botrányosan áll, mint Jajca. Van olyan fegyverszünet, amelyet csábító
                  alkalom esetén meg ne szegne az ellenség? Herceg úr, ne küldd Gyulait Budára.
                  Maradjon itt és míg én végzem a közigazgatást és igazságszolgáltatást, ő kezdjen
                  neki a hadügyeknek de inkább ma, mint holnap.</p>
               <p>János fejét rázta.</p>
               <p>- Nem. Gyulai küldetése nekem nagyon fontos. Valakinek okvetlenül ki kell törnöm a
                  nyakát. A várak, ha eddig vártak, kis ideig még várhatnak, amíg Gyulai megjön.</p>
               <p>Túróczi még érvelt, de tehetetlenül. János konokul ragaszkodott rendelkezéséhez.
                  Akkor azon esenkedett a vicebán, hogy János szakítson időt magának és ne a saját
                  kancelláriáján üljön folyton, hanem végre vegye kezébe a báni hivatalt. Intézze el
                  legalább a legsürgősebb aktákat.</p>
               <p>- Hogyne, hogyne, - mondta János, - hamarosan időt szakítok. Csak essünk túl
                  legfontosabb magánügyeimen, akkor aztán napokon keresztül referálhatsz, jön a
                  komoly munka.</p>
               <p>Beiktatása óta még nem volt a báni hivatalban. Sokat dolgozott ugyan, de pöreiben:
                  órák hosszat tanácskozott Darányi kanonokkal és a többiekkel. A báni ügyek
                  elintézetlenül hevertek íróasztalán, amelyhez még nem is ült le. Csak egy-két
                  olyan aktát intézett el, amelyet súlyos következmények nélkül nem lehetett
                  halogatni. Túróczi az ilyeneket áthozta hozzá. Ő hallgatta is a referádát, nem is,
                  aztán odakanyarította nevét és türelmetlenül merült vissza a pörökbe. A Gyulai
                  ügyköre teljesen gazdátlan maradt. A várak sürgető kérései, lázadó őrségről szóló
                  panaszai, hadi igénylései, megakadt építkezések jelentései mind ott tornyosultak
                  elintézetlen. Ha ötödször is, tizedszer is szóltak neki, idegesen legyintett:</p>
               <p>- Jó, jó, azt sem tudom, hol a fejem. Különben sem ugorhatom fejjel a dolgokba. A
                  munkát alaposan kell elkezdeni.</p>
               <p>- De mikor, herceg úr, mikor?</p>
               <p>- Előbb meg kell ismerkednem a legfontosabb kérdésekkel. Végiglátogatom a
                  legfontosabb urakat. Akkor aztán elkezdjük és égni fog kezünk alatt a munka.</p>
               <p>A bánság tisztviselői némán és kényszerű türelemmel vártak tovább. Ő pedig még
                  jobban belebújt pöreibe, amelyek nem hogy tisztázódtak volna a sok munkával, hanem
                  bonyolódtak. A zagorjei grófokkal megint kitört ellenséges viszonya. Egyik pörös
                  beadvány a másikat követte. És most már nem teketóriázott. Csinálta, ahogy
                  tanulta: mikor György zagorjei gróf nagyon ellenkezett, János parancsot küldött
                  varasdi kapitányának, Alapi Boldizsárnak: azonnal támadja meg György gróf
                  szentjakabi és szentillési birtokát és csapjon egy kis rendetlenséget. Az sem
                  lesz baj, ha gyujtogat és rabol egy kicsit. És a pörök miatt nemcsak báni ügyeit
                  halogatta, hanem tervezett látogatásait is. Sok várkastélyt akart végigjárni, de
                  még Frangepánékhoz sem jutott el. Gyulai vicebán megjött Budáról, annak hírei
                  napokig foglalkoztatták s a beadványok egész garmadájára indították. Husvétkor
                  iktatták be és néhány kisebb jelentőségű, kényszerű kiszállást leszámítva, nyár
                  elejére még nem volt sehol. Az országos ügyek egész sorát hagyta heverni. Ha
                  visszanézett, hogy mit végzett eddig, édeskevésről tudott magának beszámolni.</p>
               <p>Végre megemberelte magát és otthagyta pöreit. Elment Modrusba gyönyörű nyáreleji
                  időn. Vidáman, felszabadulva poroszkált lovasai élén, az illatos ősrengetegek
                  mélyében kígyózó hegyi utakon nem kínozták a báni tisztviselők. A szakadékok
                  mélyén ékszerzöld folyócska kanyargott, a bércek oldalán sötétzöld hímet mutatott
                  az erdő, a tájra sziporkázóan kék, tündöklő kupola borult. Három évvel ezelőtt,
                  kilencvenkettőben, egy bámulatos ember, valamilyen ágrólszakadt olasz, vagy
                  spanyol, akinek nevét mindig elfelejtette, Katolikus Ferdinánd és Izabella
                  királyné segítségével elindult a spanyol partokról, hogy eszeveszett terve szerint
                  nyugat felé érjen el a keleten fekvő Indiába, arra alapítva őrült vállalkozását,
                  hogy a föld nem lapos, hanem olyan alakú, mint a gömb. És nem a józan észnek lett
                  igaza, hanem ennek a megveszekedett hóbortnak. A meghibbant hajós csakugyan
                  elérkezett Indiába, csodálatos, veres színű, tollbokrétás bennszülötteket, soha
                  nem látott madarakat, dús fűszereket, aranyat, ezüstöt hozott onnan. Sokat
                  lehetett hallani erről a hihetetlen felfedezésről. János mindig utazni vágyott, de
                  ezt a vágyát csak színes álmokban érvényesítette, mert a felkerekedéshez, az
                  elhatározáshoz szükséges erőt kényelmetlen volt összeszednie. Most a rengetegben
                  azon tünődött, milyenek lehetnek azok a távoli tájak, milyen erdőket borzol ott a
                  szellő, milyen színű virágok lepik el a lankásokat s a fák közül milyen mesebeli
                  sárkányok röffennek rá tüzet okádva az ilyen utazó lovasra, amilyen ő maga.</p>
               <p>Frangepánék még nagyobb nyájassággal fogadták, mint annakidején. A goromba levél
                  feszélyező emléke teljesen eltűnt, sok új és szeretetteljes baráti levél
                  hullatott már új réteget arra az egyetlen egyre. Bernát gróf és fiai most nyiltan
                  új hangot használtak, leplezetlenül feltárták ellenzéki voltukat és nem titkolták,
                  hogy az elmúlt horvátországi zendülés csak a felszínen múlt el. Az egész felvidék
                  olyan, mint nagy szárazságban az erdő. Csak egyetlen könnyelmű útszéli tűzrakás
                  szikrája kell hozzá és lángba borul az egész erdő.</p>
               <p>- De hiszen Bakacs, Szapolyai, Ernuszt mind olyan emberek, - vélte félénken János,
                  - hogy le lehet őket kenyerezni. Sokba kerülnek, de megérik.</p>
               <p>- Várjál csak, János herceg, - szólt a családfő, - kérdek tőled valamit. Mennyi a
                  te báni fizetésed?</p>
               <p>- Tízezer arany.</p>
               <p>- Helyes. Körülbelül negyedéve vagy bán. Járt neked kétezerötszáz arany. Mennyit
                  kaptál meg ebből?</p>
               <p>- Ezer aranyat. De ez véletlen. Ígéretem van, hogy a hátralékot Budáról sürgősen
                  megkapom.</p>
               <p>- Hát azt lesheted, uram. Tudod, hol az a pénz? Ellopják. Bakacs és Ernuszt úgy
                  lopnak, mint a csirketolvajok a vásáron. Szapolyai szeretne lopni, de azok
                  elállják előtte az utat, tehát kénytelen magánosokat rabolni, ha már az ország
                  pénzéhez nem juthat. És kik ezek a fráterek? Bakacs Tamás közönséges jobbágyfi
                  volt. Apád adott neki nemességet. Főpap! Nemesember! Nevetséges! A festék még nem
                  száradt meg a címerén. Egy ilyen paraszt ül a nyakunkon és végigzsarolja az egész
                  országot. És Ernuszt Zsigmond! Ez a jöttment sváb, ez a kövér disznó, akinek rég
                  börtönben kellene ülni, mint a legutolsó cigánynak! És maga a nádor, akinek fivére
                  még a tintát nyalta, nagyapádnál, ez a senki! És mi itt ülünk és tűrjük, hogy
                  ilyen zsebrák csőcselék megnyergeljen bennünket? Hát igazi urak vagyunk mi?
                  Tartunk magunkra valamit? Ördögöt vagyunk urak. Puha férgek vagyunk, ez az
                  igazság.</p>
               <p>János gyáván ellenvetéseket próbált tenni.</p>
               <p>- Mit tehetünk mi, ha a király olyan erősen tartja őket?</p>
               <p>- Ugyan eredj a királyoddal. Hát király ez a Dobzse László, ez a málészájú
                  korhely, ez a pipískedő kitartott ficsúr? Már nem egyszer hajszálon múlt, hogy el
                  nem takarodott innen a hazájába. És jegyezd meg magadnak, hogy akik királlyá
                  tették, torkig vannak vele. Csak még te tartod benne a lelket, herceg úr, meg a
                  hozzád hasonló... nem, nem akarlak megsérteni. S itt tartunk Mátyás halála után öt
                  esztendővel. Hódításait elvesztettük, az ország fenekestül felfordult, a jobbágy
                  nem dolgozik, a nemesember nem katonáskodik, a kormány csal és lop. Mit mondtam
                  neked Bécsben egyszer, emlékszel még? Szóról-szóra bekövetkezett. Emlékszel,
                  hogyan bíztál még akkor Bakacsban, abban a címeres gazemberben? Hát most már
                  tisztán láthatnál, de nem látsz.</p>
               <p>- Bocsánat, - mondta János idegesen, - én nem tartom Bakacsot hófehér angyalnak.
                  De számítok a zsiványbecsületére. Kinizsi maga mondta szegény, hogy arra építeni
                  lehet.</p>
               <p>- Kinizsi, kitűnő, - szólt az apa, és fiaira nézett, akik csendesen mosolyogtak,
                  majd ismét János felé fordult, - Kinizsinek annyi esze és emberismerete volt, mint
                  egy apácanövendéknek. Összesen azt tanulta meg, hogyan kell vagyont szerezni. De
                  különben az orránál nem látott tovább. Benigna az orra előtt csalta meg hetvenhét
                  emberrel egymásután. Az utolsó gavallérhoz, Horváth Márkushoz, úgyszólván a férje
                  halálos ágyánál ment feleségül. S te Kinizsire hivatkozol. Én mondom neked, ennél
                  a Bakacsnál elszántabb rablót még nem hordott hátán a föld.</p>
               <p>- Ha így van is, hogyan lehet tőle szabadulni?</p>
               <p>- Majd megmondom neked, hogyan lehet. Már meg is kezdődött. Voltál az
                  országgyűlésen legutóbb?</p>
               <p>- Nem voltam, hiszen nem volt semmi fontos.</p>
               <p>- Én sem mentem el. Azt hittem, nem lesz semmi fontos. De lett. Kimondták, hogy a
                  köznemesség nem küldöttek útján fog résztvenni az országgyűlésen, hanem
                  fejenkint. Tudod, kinek a bukása lesz ez? A nádoré. Őneki járt a szája legjobban,
                  hogy puha király kell, mert a főnemesség nem hajlandó két kő között őrlődni, mint
                  apád alatt. Hát most megkapták a puha királyt, de a köznemesség a nyakunkra nő. Ez
                  az egyik. A másik az, hogy ezentúl az országos törvényszékeken a köznemesség is
                  döntő részvételt kap. Kinek a bukása lesz ez? A Bakacsé. A főpapság is megissza a
                  levét a gyalázatos rendetlenségnek. Így zűllik a mi osztályunk, a főuraké. Amely
                  mindenkor az ország támasza volt. Majd jönnek a kurtanemesek, a bundaszagúak, a
                  betűt sem ismerők. Szép lesz, ahogy majd vezetik az országot. Ha ugyan arra kerül
                  a sor. De ne kerüljön. Te is főúr vagy, állj a sarkadra te is.</p>
               <p>- És a te véleményed szerint mi a teendő, Bernát kenéz?</p>
               <p>- Hátára ülni az ellenzéki mozgalomnak. Elvenni a vezetést a mezei hadaktól.
                  Kipusztítani a zsebrákokat. Ha Ulászló nagyon sokat okoskodik, akkor ellene.
                  Megcsinálom nélküled is. De tudom biztosan, herceg úr, hogy velem fogsz jönni.
                  Gondolkozzál ezeken, aztán majd elnézek hozzád Kőrösre, vagy pedig te tisztelsz
                  meg engem megint. A levelekre mindenesetre nagyon vigyázz, csak tizenhárompróbás
                  emberedre bízzál levelet.</p>
               <p>A dolgot János ottléte alatt még többször is előhozták. Frangepán Bernát kivált
                  Bakacsra haragudott. Csak úgy szikrázott a haragtól, hogy ő, annyi király
                  ivadéka, Aeneasnak magának sarja, nézni kénytelen ezt a parasztot maga fölött a
                  kancellári székben. Kiszámíttatta Jánossal, hogy a Korvin-vagyonból eddig mennyi
                  jutott a Bakacs kezére. János összeszámolta és elképpedt a végeredménytől. Ez
                  kereken százezer aranyat tett ki, magábanvéve akkora vagyont, amilyen nem sok volt
                  az országban. És mikor a vendégszobában álmatlanul nézett a sötétbe, megismételte
                  magában ezt az ijesztő számadást. Annyi jött ki, akárhogy forgatta. Csak a zálogba
                  adott és ott ragadt műkincsek kitettek negyvenezer aranyat. Mégsem tudott Bakacsra
                  eléggé haragudni. A királyválasztásnál ellene dolgozott, esküjét megszegte, a
                  bosnya királyság elgáncsolásában főszerepet vitt, egyéb jogainak csonkolása is az
                  ő kancellári kezén ment keresztül, de most, miután jóllakatta, tisztességesen
                  dolgozott a bánság mellett is, zsiványbecsülettel fog dolgozni a püspök sorsában
                  is. Ez a számadás nem is izgatta nagyon a modrusi vendéget. Sokkal inkább egy
                  másik. Családja emelkedésére, sorsára és a maga végzetére gondolván a köznemesség
                  járt az eszében. Nagyapja köznemesi sorból lett Magyarország kormányzója. Apját a
                  köznemes Szilágyi Mihály vezetése alatt a köznemesség győztes felébredése emelte
                  királlyá. A Mátyás-uralom gerincét nem a megfélemlített és kegyetlenül féken
                  tartott főurak és főpapok, hanem a köznemesek alkották, akik imádták a fajtájokból
                  sarjadt nagy királyt. Mátyás még koronával a fején is szerette köznemesi
                  származását emlegetni. Holott bizalmasan nagyon tartott arra, hogy Zsigmond
                  császár és király véréből származik. Mégsem erre a vonalra támaszkodott
                  büszkesége, hanem fiát is arra oktatta, hogy a trónnak rájok kell támaszkodnia, a
                  falusi udvarházak mokány kis uraira. Most Frangepán azt mondta: „te is főúr vagy”.
                  És lenézően kicsinyelte a köznemeseket. Ő hiú büszkeséggel érezte magát hercegnek,
                  királyfinak, dinasztia mellőzött, de vér szerinti tagjának, aki elérhetetlen
                  magasan áll a hétszilvafások felett. De ugyanakkor mágnási gőgjébe valami árulás
                  lelkiismeretfurdalása keveredett. Nagyanyja jelent meg előtte, Szilágyi
                  Erzsébet, aki hiába volt a király anyja, a falusi nemes asszony kevélységével
                  kerülte a mágnásokat és asszonyaikat. Hová érezzen ő most, hová számítsa magát
                  hajlandóságaival? Árván és tehetetlenül tépelődött, ezt senkivel a világon nem
                  tudta megbeszélni. A grófoknak hiába mondta volna ezt, azok a mezei hadak esküdt
                  ellenségei voltak. Azt pedig rangja nem engedte, hogy efféle lelki válságaival
                  kisnemeshez forduljon, Gyulaihoz, vagy máshoz, és komázzék vele.</p>
               <p>Beát ezúttal alig látta. A leány betegeskedett, csak illendőségből jött elő rövid
                  időre, hogy a vendéget köszöntse. S akkor is a család jelenlétében váltottak
                  udvarias mondatokat. Mindössze pár percig maradtak egyszer egyedül, mert az
                  illendően ott üldögélő grófnét valamiért kiszólította a kulcsárasszony. Akkor is
                  János jó darabig csak állt topogó zavarban, megszólalni sehogy sem tudott. Csak
                  nagynehezen kezdte rá:</p>
               <p>- Kérdezd már, húgom, hogy megtartottam-e a fogadást.</p>
               <p>- Kérdezem, - szólt Bea, szép szemét mosolygóan felvetve.</p>
               <p>- Megtartottam. Azóta nem ittam le magam egyszer sem. Milyen angyali lelked van,
                  hogy ilyenekre gondolsz.</p>
               <p>A leány most a földre nézett és kérdezetlenül, csendesen ezt mondta:</p>
               <p>- Tudod-e, mit szeretnék, herceg úr? Ha ötéves kisfiú volnál. Akkor gondodat
                  viselném, megtörölném az orrodat, játszanék veled bujócskát és anyád volnék...</p>
               <p>Itt jött be a grófné. Többet aztán nem beszéltek. János elbúcsúzott a családtól és
                  visszatért Kőrösre. Az úton a leány pillantása járt az eszében, amely anyjáéhoz
                  annyira hasonlított. Volt ebben a nézésben valami csendes, méla bölcsesség, más
                  szót nem talált reá. A szép, nagy szemek meleg és kedves felsőbbséggel néztek reá.
                  Mikor Kőrösre ért, ráeszmélt, hogy egész úton, noha más gondolkozni valója is lett
                  volna, mindig Frangepán Beatrix járt az eszében. Ettől megijedt, mert
                  ösztönszerűen félt minden kényelmetlen lelki bonyodalomtól. De megnyugtatta
                  magát: ha Beatrix őt fiául szerette volna, ő viszont testvérhugának óhajtaná a
                  leányt, hogy nagyon-nagyon szeresse.</p>
               <p>Kőrösön aztán olyan hírt kapott, amely minden egyebet kivert a fejéből. Eleinte
                  nem is akarta hinni, olyan feneketlenül gonosznak tetszett előtte az egész. De
                  írás tanúsította, hogy a hihetetlent nagyon is el kell hinnie.</p>
               <p>Annakidején Kinizsi, mikor a bánság korteshadjáratára felkészült, pénzt adott neki
                  kölcsön és egy homályos régi követelést is elismertetett vele. Ezt a tartozást
                  betáblázták Vajdahunyadra is, Békésre is, és a várakhoz tartozó uradalmakra is.
                  Most kitünt, hogy Bakacs Tamás megjelent a halódó országbírónál és szerződést
                  csikart ki a nagybetegtől. Kinizsi tartozott neki valamennyivel, ő ennek fejében
                  azt követelte, hogy Kinizsi örökségül rája hagyja a hunyadi és békési
                  betáblázásokat. Sőt, mikor Kinizsi meghalt, az okmányt elismertette az özveggyel,
                  és annak új férjével. Horváth Márkussal is. Most pedig peresítette az örökséget és
                  törvény előtt követelte Jánostól a hunyadi birtokot és a békési birtokot. Anélkül,
                  hogy előzőleg baráti figyelmeztetést küldött volna, vagy a fennálló követelésről
                  Jánost egyszerűen értesítette volna. Sőt a pörben társul maga mellé vette a pécsi
                  püspököt is valami költött jogcímen, és annak testvéreit is. Az ország kancellárja
                  és az ország kincstárnoka szervezett bandaként mentek rá a királyfira, aki nagy
                  bizalommal látta bennök eddig megfizetett cimboráit. S ami még növelte fájdalmas
                  megdöbbenését, az a Kinizsiék szerepe volt. Kinizsi nem értesítette semmiről,
                  holott legjobban tudhatta, mit csinál, mikor a Bakacs javára hagyakozik. És később
                  Kinizsiné sem szólt semmit, holott a legkevesebb elvárható dolga az lett volna,
                  hogy a vagyona alapjaiban érintett Jánost legalább figyelmeztesse.</p>
               <p>Frangepán jóslata túlhamar bekövetkezett. Bakacs eljárását nem lehetett másnak
                  nevezni, mint a legaljasabb támadásnak. Az, aki a világon mindenét Mátyásnak
                  köszönhette, Mátyás fiát elárulta, kisemmizte, megzsarolta és most egyenesen
                  romlására tör. A báni hivatal emberei a sürgős akták nagy halmazával nyaggatták
                  az útjáról visszatért bánt. De ő az asztalra csapott, hogy most hagyjanak neki
                  békét. Lehet az akármilyen országos fontosságú, most ő nem ér rá semmire. Első
                  megdöbbenésében arra gondolt, hogy a királyhoz fordul. De azt sem tudta, hogy az
                  most hol tartózkodik, aztán meg reménytelennek is látszott a dolog: Bakacs
                  úgyszólván zár alatt tartotta a királyt, ahhoz csak rajta keresztül lehetett
                  jutni. Akkor azt gondolta, hogy Bakacshoz fordul magához. De elképzelte azt a
                  merev, kemény és kíméletlen arcot, amellyel a főpap fogadni fogja. Ezt az arcot
                  már ismerte. És Bakacsnak papíron igaza is volt. János egyszerre borzadva eszmélt
                  rá, hogy milyen helyzetbe jutott. És bármennyire elhárította magától a bánság
                  sürgető ügyeit, azt mégis tudomásul kellett vennie, hogy fizetését Budáról még
                  mindig nem kapta meg. Az újonnan esedékes pénzt sem, a régi hátralékot sem. Ezzel
                  szemben nyomasztó kiadások terhelték, amelyek a bánsággal jártak ugyan, de
                  magánpénztárára tartoztak. Arra is kétségbeesve ébredt tehát, hogy a bánság,
                  amelyre annyi vagyont és kínlódást áldozott, most nem hogy javítaná, hanem rontja
                  anyagi helyzetét, mert vagy igyekszik pöreiben megtartani Bakacs segítségét, s
                  akkor két leghatalmasabb birtokát veszni hagyja, vagy védeni igyekszik vagyonát
                  Bakacs ellen, s akkor az ország kancellárja az óriás pörökben végig ellene
                  dolgozik.</p>
               <p>Ekkora bajban még nem volt. Felszedelőzködött és kétségbeesve vágott neki megint
                  Modrusnak, ahonnan csak most jött vissza. Érkeztét sebesen nyargaló futárral
                  közölte előre, nehogy Frangepán Bernát gróf elutazzék valahova.</p>
               <p>- Mi jót hoztál, herceg úr? Vagy rosszat hoztál? Mert az arcod nagyon sötét.</p>
               <p>- Bizony rosszat hoztam. Bakaccsal van baj.</p>
               <p>- Máris kibújt a szeg a zsákból? Hát csak helyezkedjél el és mondd el az egészet
                  töviről-hegyire.</p>
               <p>János elmondott mindent töviről-hegyire. A történet Frangepánt egyáltalán nem
                  lepte meg. Szinte azt lehetett volna mondani, hogy közömbösen hallgatja. Mikor
                  végighallgatta, bólintott.</p>
               <p>- A helyzet tiszta. Bakacs el akarja venni a birtokodat. Te pedig nem fogod
                  odaadni.</p>
               <p>- Nem adom? Hát mit csinálok?</p>
               <p>- Egyszerűen nem adod. A bíróságnak Bakacs diktálhat olyan ítéletet, amilyet akar.
                  Nem adod. Jöjjenek és vegyék el. Nincs ennél egyszerűbb dolog.</p>
               <p>- Igen, ez így szokás, tudom. Csakhogy...</p>
               <p>- Mi az a csakhogy? Mitől félsz? Bakacstól? Nagy hatalom van a kezében? El kell
                  venni tőle. Ez is nagyon egyszerű. Éppen azon dolgozom, hogy elvegyük. Ne hidd,
                  hogy tétlenül töltöm az időt. Aki vigyázni akar a magáéra, az nem ülhet ölbetett
                  kézzel. Úgy megy a munka, hogy öröm nézni!</p>
               <p>- Milyen munka?</p>
               <p>- Szervezem az országos ellenzéket, ha eddig nem vetted volna észre. Nehézségeim
                  alig vannak. A fontos emberek mind torkig vannak a parasztok és bocskoros nemesek
                  uralmával. Csak össze kell őket hozni megint. Aki habozik, azt az események úgyis
                  ebbe a pártba sodorják. Ilyen vagy például te, herceg úr. Rád teljes
                  bizonyossággal számítunk. Ezt onnan is láthatod, hogy teljes nyíltsággal beszélek
                  előtted, amit különben nem tennék. Egyébként mi van a fizetéseddel? Megkaptad
                  már?</p>
               <p>- Nem. Nem is értem, hogy...</p>
               <p>- Te nem érted, de én értem. Bakacs maga mellé vette Ernusztot és pört indított
                  ellened. A pör sok pénzbe kerül, azt te tudod legjobban. A bánság is sok pénzbe
                  kerül. Bakacsnak az a természetes érdeke, hogy sarokba szorítson. Hogy olyan
                  anyagi helyzetbe kényszerítsen, amelyből csak egyességbe menekülhetsz. A
                  felperesek: a kancellár és az ország kincstárnoka. A báni fizetést a kancellár
                  utasítására a kincstárnok folyósítja. Azt hiszed, hogy olyan nagyon sietnek vele?
                  Egyszerűen visszatartják a pénzedet. Kifogás mindig akad. Kivált mikor az ország
                  pénztára úgyis mindig üres, mert ellopják.</p>
               <p>János dühösen kiáltott fel, helyzete tisztán állott előtte:</p>
               <p>- És ezt muszáj tűrni?</p>
               <p>- Dehogy muszáj, - felelte nyugodtan Frangepán, - hiszen éppen arról beszélünk. Én
                  nem sürgetlek, János herceg. Majd belátod magadtól, hogy rossz tanácsot eddig nem
                  adtam neked. Majd jössz magadtól és azt fogod mondani: elég volt. Ez a perc már
                  nincs messze.</p>
               <p>- Az a perc már itt is van, - szólt János fáradtan, - elég volt. Ezennel belépek a
                  te mozgalmadba. Mondd meg, mi a teendőm.</p>
               <p>- Jól van. Gyere velem.</p>
               <p>Frangepán Bernát gróf és két fia átkísérték a vendéget a kancelláriára, a palota
                  másik szárnyára. Ott a belső szobák egyikébe vonultak. Előszedték az ellenzéki
                  mozgalom irattárát. A mozgalom élén Frangepán állott, a szervezés központi tanyája
                  volt ez a szoba. Részletesen elmondták neki, hogy kik és hogyan részesei az
                  ügynek. Felolvasták neki a főmozgatók névsorát, s ő egy-egy névnél meglepetten
                  kiáltott fel: az illetőt régi és kipróbált kormánypártinak hitte. Aztán leveleket
                  mutattak neki: ez és ez az úr kötelezi magát, hogy ha a kormány a mozgalom
                  leverésére fegyverekhez nyúlna, ennyi és ennyi emberrel támogatja a fegyveres
                  ellenállást.</p>
               <p>- Hiszen ez már zendülés! - kiáltotta János.</p>
               <p>- Hogy hogyan nevezzük, mi azon nem sokat tanakodtunk. De ha valaki fejbe akar
                  ütni bennünket, azt megelőzzük.</p>
               <p>Elmondták neki azt is, hogy a két ellenfél, Bakacs és Szapolyai, egymásnak
                  életre-halálra gyűlölője, nekik egyformán ellenség. Pusztulnia kell a pécsi
                  püspöknek is. Hogy az üres helyekre ki kerül majd, afelől még nem egyeztek meg, ez
                  hosszú mérlegelés és alkudozás kérdése.</p>
               <p>- Nekem mit szántatok, Bernát kenéz? - kérdezte János.</p>
               <p>- Te leszel a nádor, - felelte Frangepán közömbös hangon, - akár tetszik
                  Ulászlónak, akár nem.</p>
               <p>A királyfit enyhe szédülés fogta el. Valaha úgy volt, hogy csak kezét kell
                  kinyujtania a királyi koronáért, most a szoba falai forogni kezdtek vele a
                  nádorság gondolatától. És Frangepán még folytatta is, egészen könnyedén, mintha
                  csekély és termesztés dolgokról beszélt volna:</p>
               <p>- A többi majd azután jön. Isten kezében vagyunk. S te most múltál huszonhárom
                  éves. Egyszóval csatlakozásodat írásba tesszük. A szövegezést elvégezhetjük, amíg
                  itt vagy. Ma már eleget tárgyaltunk, az étkezés ideje elérkezett. Holnap majd
                  nekiülünk együtt és megszerkesztjük az okmányt.</p>
               <p>- Nem, nem, - védekezett János, - nekem nagyon is tele van a fejem. Csak csináld
                  meg az okmányt magad. Én mindent aláírok. Mindössze egy kérdést akarok tenni:
                  ugyebár, ez az egész mozgalom kimondottan csak a kormány ellen és nem a király
                  ellen irányul?</p>
               <p>- A kormány ellen. A királyról nincs szó. Feltesszük, hogy ha sikerül azokat a
                  haramiákat elsöpörni, a király nem fedezi őket tovább.</p>
               <p>- És ha fedezi?</p>
               <p>- Édes Istenem, akkor küldjön katonákat ellenünk. Mi őt megtámadni soha nem
                  fogjuk. De ha támad, természetesen védekezünk.</p>
               <p>Ez a magyarázat nem volt tökéletesen meggyőző. És János nem kérdezett többet
                  mégsem. Kiszolgáltatott állapotában görcsösen kapaszkodott ahhoz az erőhöz,
                  amelyben az egyetlen segítséget látta. Félt, hogyha tovább firtatja a kérdést,
                  kisül valami, ami a trón ellen irányul. Akkor aztán kényelmetlen lelkiismereti
                  kérdések tolultak eléje, amelyek dolgát megnehezítik. Így viszont rendben van:
                  megkérdezte, választ kapott. Ezzel a kérdést egyelőre el is intézte magában.
                  Mindig nagy megkönnyebbülésére szolgált, ha valamely súlyos helyzetnek
                  felelősségét valahogyan másra tehette át. Így történt most is: már nem Bakacson
                  járt az esze, hanem Frangepán Beatrixon. Szerette volna már látni, különös
                  kíváncsisággal. Nem a leányra volt kíváncsi, hanem sajátmagára: vajjon mit fog
                  érezni, mikor most megint megpillantja.</p>
               <p>S mikor megpillantotta végül, mikor a kancelláriáról visszatérőben az első
                  kontignáció nappali szobájában telepedtek le beszélgetni és a leány belépett,
                  érezte, hogy úgy van, amint ki nem mondott gyanújával sejtette. Szerelmes. Érezte,
                  hogyan pirul el a főtt rák színével és nem mert körülnézni, hogy látják-e
                  pirulását. Boldog rémület fogta el, édes és ijesztő. Előre látta, hogyan fog
                  hosszú időn keresztül rajongani ezért a leányért, folyóparton dalokat dúdolva
                  rágondolni, éjjel arcát alélt gyönyörűséggel szorítani a vánkoshoz. És majd jön
                  valaki ügyesebb, élelmesebb, fürgébb, hogy a leányt elvegye előle s neki csak a
                  gyötrelmes szenvedést hagyja. Menekülni kellene a jövendő fájdalmak elől, míg nem
                  késő. De most már késő.</p>
               <p>A nap folyamán úgy adódott, hogy a férfiak különféle dolgaikra hivatkozva rövid
                  elnézést kértek s ő hármasban maradt anyával és leányával. Azok szorgosan
                  kézimunkáztak, ő szemközt velök karosszékben üldögélt, kényelmesen hátradőlve.
                  Odakint most alkonyodott, a nyitott ablakon messzi csúcsokra lehetett látni,
                  amelyeknek erdős taréját piros vonallal rajzolta meg a húnyó nap. A beszélgetés
                  gyermekkorára terelődött, mert Bea terelte oda. János szívesen beszélt. Mivel
                  horvátul gyengébben tudott, a férfiakkal latinul folytatta az eszmecserét és most
                  jól esett átmennie a lágy és kedves olaszba.</p>
               <p>- Csak képekre emlékszem gyermekkoromból. Ha le kellene írnom életemet, abból nem
                  lenne Tacitus soha. Inkább Ovidius. Versekben. Kicsit Catullus-íze is volna. Nem
                  tudom, érthetően fejeztem-e ki magamat előttetek, grófkisasszony.</p>
               <p>- Pontosan értelek, - szólt Bea.</p>
               <p>- Vagy inkább festményeket raknék egymás mellé. Fra Angelico volna az igazi hozzá.
                  A kolostor kőtornácát ábrázolná egyik kép, ugyanilyen nyári alkonyatkor. Az a
                  kőtornác a klauzurán kívül volt, apám ott szokott abban az időben meglátogatni.
                  Ekkor is belépett. Megállott és rám nézett. Mintha most is látnám. Igen sűrű,
                  szőke haja volt, válláig érően hordta nagy csigákban. Furcsa kis süveg ült a
                  fején, mint valami udvari vadászé, hosszú fácántoll mellette. Szeretett olykor
                  egész egyszerű ruhákba öltözni és egyedül kószálni az utcákon, ha ráért. Ahogy ott
                  engem nézett s én őt, hirtelen az a gyerekes gondolatom támadt, hogy az Isten
                  teljesen fölösleges. Az én számomra apám az Isten. Ha abban a pillanatban azt
                  mondta volna, hogy nekem most meg kell halnom, azonnal megöltem volna magamat.</p>
               <p>- Ne beszélj ilyeneket. Borzasztó elképzelni is... az öngyilkos kis herceg...</p>
               <p>- Ó nem, akkor még nem voltam herceg. Még gróf sem. Csak hétéves koromban kaptam
                  királyi kéziratot, hogy Vajdahunyad grófja lettem... Ó Istenem, ezt a
                  Vajdahunyadot akarja most elvenni tőlem Bakacs Tamás... hagyjuk, örülök, ha nem
                  jut eszembe. Szóval roppant örültem, hogy gróf lettem. Attól fogva a nevelőm,
                  Ugoletti, mindig úgy szólított: domine comes. És anyám tréfálkozva úgy mondta:
                  Herr Graf. Mikor rakoncátlan voltam, azt mondta: Herr Graf, wünschen vielleicht
                  eine Ohrfeige? Akkor mindaketten elkezdtünk nevetni... Ó, be szép idők voltak.
                  Gyakran az a furcsa gondolatom van, hogy nem szeretek nagy lenni. Ez valami
                  kegyetlen tévedés: én még mindig kisfiú vagyok, még nem kezdtem el a
                  lovaglóleckéket és még nem vagyok sánta...</p>
               <p>A két hölgy egyszerre tiltakozott. Buzgón és melegen vigasztalták.</p>
               <p>- Hogyan nevezheted magad sántának? Alig látszik, hogy kissé húzod a féllábadat,
                  ennyi az egész.</p>
               <p>Ezt mohón hallgatta. Régi szokása volt, hogy ravaszul így vigasztaltatta magát.
                  Tudta jól, hogy bicegése eléggé feltűnő, de szerette, ha ezt tagadták előtte s ő
                  pár pillanatig bolondíthatta saját magát azzal, hogy elhiszi. Kis szünet támadt
                  erre. Aztán Frangepánné, kurta és látható habozás után megszólalt:</p>
               <p>- Nem is tudod te, János fiam, milyen bolond ez a leány. Minden nap elmond egy Ave
                  Mariát, hogy a lábod valahogy gyógyuljon meg...</p>
               <p>Bea félbeszakította:</p>
               <p>- Jaj, asszonyanyám, miért mondasz el ilyesmit? Mit fog gondolni a herceg? Még
                  félreérti. Elsüllyedek a szégyentől...</p>
               <p>- Igaz ez, kedves húgom? - kérdezte János elszoruló torokkal.</p>
               <p>- Nem, hagyjuk ezt, beszéljünk másról. Ahol elhagytad gyerekkorodat...</p>
               <p>- Igen, akkor boldog voltam. Most fáj visszanézni és visszakívánkozni. Nagyon sok
                  a bajom és a gondom. Nessun maggior dolore...</p>
               <p>Csak úgy önkéntelenül vetette oda a Dante-gondolat kezdő szavait, inkább a maga
                  számára. Visszhangot nem is várt rá. De a leány folytatta:</p>
               <p>- Che ricordarsi del tempo felice... Jól mondom?</p>
               <p>- Ó, hát te ismered az Isteni színjátékot?</p>
               <p>Anya felelt a leány helyett:</p>
               <p>- Ez? A világ minden versét felfalná, ha lehetne. Éjszaka mindig olvas, hiába
                  tiltom. Csak rontja a szemét. Le is tagadja, de én látom, hogy mennyi égett le a
                  gyertyájából. Nem is bírok vele. De majd az ura ráncba szedi, ha férjhez megy,
                  abban bízom.</p>
               <p>János felütötte a fejét. Figyelni kezdett. Vajjon van már jelöltjök? Bizonyosan
                  van. Gazdag lány, előkelő, udvarhölgy volt, szép. Lehetetlen, hogy már ki ne
                  szemelte volna valaki. De nem tünődhetett tovább, azok csak meséltették. Olyan
                  időhöz érkezett, amikor már az udvarnál volt, s erre az időre anya is, leánya is
                  vissza tudtak emlékezni. Különös volt most visszanézniük régi udvari eseményekre,
                  amelyeket két oldalról láttak: az udvarhölgyek a Beatrix külön udvartartásának
                  világításában, János pedig apja oldaláról.</p>
               <p>- Tulajdonképpen kár volt, - mondta Frangepánné, - hogy a királynéval sohasem
                  állhattátok egymást.</p>
               <p>- Én sohasem gyűlöltem, - felelt János elgondolkozva, - én roppantul vágytam arra,
                  hogy szeressen. Sokszor szerettem volna leborulni eléje és könyörögni neki: nézze
                  el, hogy a világon vagyok és próbáljon jószívvel lenni hozzám. Mindig a kedvét
                  lestem. Hiába. Nagyon sokat szenvedtem miatta. Nem azért, mert akadályozta
                  előmenetelemet és apámnál mindig ellenem igyekezett dolgozni. Nem ezért
                  szenvedtem. Hanem azért az okért, amiért mindezt tette. Hogy gyűlölt engem. Ez
                  nagyon fájt. Egyetlenegyszer fakadtam ki ellene, mikor anyámat megbántotta. Akkor
                  apám megütött. Soha máskor nem ütött meg. De még ezt az ütést is megbocsátottam
                  neki. Mikor apám meghalt és ő a halálos ágy mellett sírva megölelt, egyszerre
                  elfelejtettem mindent és boldog voltam. De csalódtam megint. Nem szeretett soha.
                  Most, ha így visszanézek, egészen furcsának és különösnek találom, amit éreztem
                  iránta...</p>
               <p>- Nem különös, - mondta a leány, - a te helyzetedben ez természetes volt. Serdülő
                  fiúk rendesen beleszeretnek a mostohájukba, csak nem tudják.</p>
               <p>Frangepánné megbotránkozva csóválta a fejét.</p>
               <p>- Az Isten szerelmére, te leány, miket beszélsz?</p>
               <p>János pedig ámultan nézett a hang felé. A lány arcát nem láthatta már a homályban,
                  a nap már lement. De, még ha szemét behúnyta is, maga előtt látta a két nagy
                  szemet. Micsoda bölcsesség lakik ebben a hajadonban, hol szedte ezeket a dolgokat
                  ilyen fiatalon? S amint lelkes elismerés öntötte el szívét, amint Bea egyszerre
                  magasba lendült előtte, egyszersmind gyáva szomorúság fogta el: nem lesz ez az övé
                  soha. Az ilyen tüneményes lánynak épkézláb gavallér kell, nem bicegő kérő, aki
                  felett összecsapni készülnek az anyagi romlás hullámai. És csendes, szerény, mély
                  bánat fogta el.</p>
               <p>Másnap reggel az okmányt kérte Frangepán Bernáttól, hogy aláírhassa. Az így
                  válaszolt:</p>
               <p>- Részletesen tanácskoztam erről fiaimmal, herceg úr. Mint látod, be szoktam őket
                  vonni eféle dolgaimba. Hosszan meghánytuk-vetettük az egészet és arra az
                  eredményre jutottunk, hogy hasznosabb volna még szorosabbra vonni
                  összeköttetésünket, ahogy már régóta tervezzük. Ezzel tegnap este már nem
                  akartalak zavarni, most nyugodtan beszélhetünk róla, ha akarod.</p>
               <p>- Természetesen akarom. Csak csináld meg az okmányt, ahogyan gondoljátok, alá
                  fogom írni.</p>
               <p>- Várjál csak, ne hamarkodd el. Mi úgy gondoljuk, hogy nem politikai, hanem szoros
                  családi szövetséget kötünk, egymás vagyonát családilag oltalmazzuk kölcsönösen. Te
                  elveszed feleségül Beatrix leányomat, én pedig egész családommal pöreid mellé
                  állok. Így az érdek közös. A zenggi kérdést, amely még mindig közöttünk áll, így
                  alkalomadtán sokkal szerencsésebben megoldhatjuk. Hajlandó vagy erre a
                  kötésre?</p>
               <p>János valami igenfélét hebegett. Hamarjában nem tudta, valóság-e az, ami történik
                  vele.</p>
               <p>- Nagyon helyes, akkor egészen más természetű írást csinálunk. Egyelőre csak
                  ideigleneset, esküvőkor aztán véglegeset. Ezt ne vedd bizalmatlanságnak, de
                  mindakét fél természetes érdeke, hogy...</p>
               <p>Bernát gróf tovább beszélt, de ebből a fejtegetésből ő egy szót sem hallott. Az
                  anya-tekintetű, kedves, okos leány járt az eszében, aki most úgy lett az övé,
                  mintha álmodta volna. Reszkető szívvel gondolt kedves hangjára, elragadó fehér
                  kezére.</p>
               <p>- Igen, - kezdett dadogni, amikor Frangepán leeresztette a hangot, - de kérdés,
                  hogy... hogy a grófkisasszony... hogy vajjon ő engem...</p>
               <p>Frangepán legyintett.</p>
               <p>- Őt nem kérdezzük, az az én családomban nem szokás. A feleségem nagyon helyesli a
                  gondolatot. Most tehát megyek és közlöm leányommal, hogy eljegyzed őt. Gyere le a
                  kertbe, kedves fiam, ott megvárhatod mátkádat.</p>
               <p>János megállt lent a kertben egy rózsabokor előtt és leült a lócára. A hihetetlen
                  boldogságtól roppant fáradtnak érezte magát. Feje még mindig kóválygott. Örömét
                  nem is tudta még egészen felfogni. A lépcsőnél, a vakító napsütésben megjelent
                  Bea. Rózsaszínű ruhát hordott, fekete hajában virág. Elfogulatlanul, kedves
                  mosollyal közeledett a lócához. János ügyetlenül felállott. Kezét nyujtotta. Nagy
                  erőfeszítéssel szólni kezdett, de izgatott torkán rekedt sikollyá csuklott az első
                  hang. Zavartan nagyot köszörült a torkán.</p>
               <p>- Bea... most mondani kellene valamit... de én... én... te olyan nyugodt vagy...
                  én még most sem tértem magamhoz...</p>
               <p>A leány kedvesen mosolygott rá.</p>
               <p>- Ó, hiszen ezt mi már itthon rég elvégeztük. Örülsz nekem? Boldog vagy?</p>
               <p>János belenézett a gyönyörű szempárba. Addig nézte, míg boldogsága könnyeitől nem
                  látta többé. Visszahanyatlott a lócára és sírva fakadt. A leány leült mellé és
                  János megérezte lehajtott fejének tetején az édes kéz cirógatását.</p>
               <p>- Milyen kedves vagy, - mondta kedvesen a Beatrix hangja, - milyen kimondhatatlan
                  kedves vagy.</p>
               <p>De ő csak könnyezett tovább. A leány sokáig nem szólt. Csak némán simogatta a
                  haját. És halkan súgta, inkább magának, semmint vőlegényének:</p>
               <p>- Szegény János.</p>
               
            </div>
            <div type="chapter">
               <head>III.</head>
               <p>Budáról nagyon nehezen lehetett hírt kapni. Lehetett volna könnyebben is, ha a
                  délvidék nem ügyelt volna a dögvész veszedelmére. A fővárost megfertőzte a
                  veszedelem, az onnanfelől jövőket már a dunántúli országutakon feltartották és
                  fegyverrel kergették vissza. A hírszolgálat ellomposodott, a hosszú út
                  viszontagságain kevés levél vergődött keresztül, azt is félig elégették a tűzláng
                  fölött, meg elmocskolták a védekező ecettel, mire eljutott a horvát rengetegbe.
                  Senkisem tudta, hogy mi történik odafenn. A király is otthagyta az udvart, vidékre
                  menekült a ragály elől, most valahol a délnyugati osztrák határ felé csatangolt
                  környezetével, amely úgyszólván lóhátról kormányozta Magyarországot. A dögvész
                  megkönnyítette a kormány dolgát: nem kellett sehova pénzt küldeni. Bakacs mindig
                  azt mondhatta, hogy a ragályos idők megbénították a közlekedést. A kőrösi báni
                  hivatal már régesrégóta nem látott a budai aranyakból semmit.</p>
               <p>- Ne gondolj vele, - mondta Bernát gróf, - majd csak összekaparjuk a családban,
                  ami kell. És Bakacsék ellen jó tőke, hogy nem fizetnek. Erre mindig hivatkozni
                  lehet. Te csak végezd a dolgodat serényen.</p>
               <p>János oda is hallgatott, nem is. Mióta elmátkásodott, újabb ürügye akadt önmaga
                  előtt, hogy ne dolgozzék. A báni hivatal aktái most is elhanyagoltan szaporodtak
                  íróasztalán, a vicebánok már megunták őt folytonosan ösztökélni és magok is csak
                  úgy tessék-lássék végezték a munkát. Ha a délvidék valamely várából nyugtalanságok
                  híre érkezett, kellemetlen kapkodás támadt a hivatalban, gyorsan valami ideiglenes
                  intézkedéssel próbáltak rendet teremteni. Ilyenkor elszörnyedve állapították meg,
                  hogy napi sürgősségű felterjesztések hónapok óta hevernek, tetejökben az újabb
                  sürgetésekkel együtt. János mindannyiszor elhatározta, hogy most már aztán
                  istenigazában nekilát a munkának, hatalmas lendületet vesz és hátralékos ügyeit
                  éjjel-nappal dolgozván lemorzsolja. De az előtte tornyosodó munka utólérése minden
                  elhatározáskor még nehezebbnek látszott. Sajgó és szégyenkező lelkiismerettel
                  keresett külső ürügyet, hogy még egy kurta halasztást szerezzen magának, aztán még
                  egyet. Ürügy pedig folyton akadt: a felelősséget mindig átháríthatta az udvarra és
                  a kormányra, amely mintha teljesen és tökéletesen megfeledkezett volna róla.</p>
               <p>A bánság ügyeivel maga Frangepán sem sokat törődött. A fegyverszünet miatt
                  egyelőre nem kellett súlyosabb török beütéstől tartani, a végvárak megvoltak úgy,
                  ahogy. A sűrű családi tanácskozásokon csak a belső politikáról volt szó mindig, és
                  János nagy megkönnyebbüléssel hagyta rá az országos ellenzéki mozgalom intézését
                  leendő apósára. A tárgyalásokon ímmel-ámmal vett részt, mint iskolában a hanyag
                  tanuló, aki olykor lelkes figyelmet színlel, feltűnő buzgalommal beszél bele a
                  dologba pár percig, hogy sajátmagát is, oktatóit is így elbolondítva
                  visszasüllyedjen a kínzó és ásító unalomba. Olykor egy-egy mondat megütötte a
                  fülét és meghökkentette: amihez csatlakozott, az ijesztő politikai szövevénnyé
                  dagadt. De adagonként kapta Frangepánék újabb és mind vakmerőbb lépéseit,
                  adagonként is emésztette meg. Hüledezett egy-két napig azon, hogy a modrusi
                  kastélyból követeket küldtek a velencei signoriához és az ellenzéki mozgalom
                  szövetségét kínálták a Bakacs-kormány ellen. Szólni nem szólt az erélyesen
                  intézkedőknek és az asztalt ököllelverőknek, de magában elszörnyűködött. Aztán
                  meg szokta a gondolatot és hamarosan olybá vette, mint adott valamit, amit
                  egyszerűen tudomásul kell venni, mint akár az esőt. Aztán jött az újabb lépés,
                  amely ijedt izgalommal töltötte el, Frangepánék titkos követséget menesztettek
                  Miksa császárhoz Ágostába, megizenvén neki, hogy Bakacs ellen magával az ördöggel
                  is készek szövetkezni, nyiltan értvén az ördög alatt a törököt. János nem aludt
                  azon az éjszakán, mikor ezt megtudta: a horvát urak, akik Miksához indultak, az ő
                  nevében is vitték az izenetet. A törökverő Hunyadi unokája nevében ahhoz a
                  Habsburg-családhoz, amelyet Hunyadi családja taszított le a magyar trónról. De
                  elkergette magától lelkiismerete kínzó rémeit és belső borzadását riadt érveléssel
                  csittítgatta: Bakacs hitvány aknamunkáját hánytorgatta és az apai örökség védelmét
                  hangoztatta önmaga előtt. Míg kísértő furdalásai el nem tompultak. Így jutott el
                  ahhoz a pillanathoz, mikor tudomásul kellett vennie, hogy Frangepán toborzókat
                  küldött a Felvidékre, hogy a számos helyről összekapart készpénzen sereget
                  szervezzenek.</p>
               <p>- Mi ellen? - kérdezte megdöbbenve.</p>
               <p>- Furcsákat kérdezel, - szóltak rá hárman is egyszerre, - természetesen a nádor
                  ellen, ahogy a minap elhatároztuk. Emlékezhetnél rá. Eldöntöttük, hogy nem várjuk
                  ki Szapolyaival folyó pereidnek hosszadalmas folyását, hanem, ahogy szokás,
                  karddal szólunk bele. Nem emlékszel erre?</p>
               <p>- De igen, emlékszem. Csak arra nem gondoltam, hogy...</p>
               <p>És itt megakadt. Nem tudta megmondani, hogy mire nem gondolt. Az igazság az volt,
                  hogy semmit sem gondolt végig, esze tétlenül hagyta elsuhanni füle mellett a
                  hallottakat. És csak akkor döbbent meg helyzetétől, amikor már nem lehetett, csak
                  tudomásul vennie. Megmagyarázták neki, hogy Szapolyaival folyó birtokügye nem
                  olyan, mint két apró várúr közötti villongás, amelyet kapára, kaszára kapott
                  jobbágyok verekedése dönt el. Az ellenfél maga a nádor, aki ebül szerzett
                  birtokait az ország seregével fogja védeni, ellene tehát komoly haderőre van
                  szükség. És ha a nádor megveti lábát Bártfán, akkor bizony neki kell menni
                  Bártfának.</p>
               <p>- Hiszen ez háború! - kiáltott fel János.</p>
               <p>Kinevették. A mérkőzés neve közömbös. Szapolyai várakat és uradalmakat orzott el a
                  mátyási örökségből, azokat erőhatalommal vissza kell venni. Annál is inkább, mert
                  Bakacstól kitelik, hogy az ország fegyveres erejével támad a megbuktatását kívánó
                  ellenzékre. Akkor pedig szükség van felvidéki támaszpontra, hogy a kormányt két
                  tűz közé lehessen fogni. Ez még bosszantóbban hangzott: a birtokaiért folyó
                  mozgolódás tehát az egész országra szóló fegyveres zenebonát kezdett jelenteni.
                  Nehezen lehetett ezt másként nevezni, mint polgárháborúnak. S ebben a
                  polgárháborúban a Bakacs befolyása alatt álló Ulászló király is felbukkanhatott.
                  Jánosban meghűlt a vér.</p>
               <p>- Mi lesz, ha Ulászló pártját fogja Bakacsnak és hadbavonul ellenünk?</p>
               <p>Könnyedén legyintettek a szervezkedők. Némelyik nem is tartotta szükségesnek
                  válaszolni erre a rég túlhaladott kérdésre. Az udvariasabbak is csak vállat vonva
                  mondták:</p>
               <p>- Maradjon otthon Dobzse László, akkor nem lesz semmi baja.</p>
               <p>Szép lassan egyszer csak ott tartott János, hogy fegyveresen kerülhet szembe a
                  királlyal. Akinek hűséget esküdött. De ha ezt gyáván felhozni merte, mosolyogtak
                  rajta. Hűségeskü! Jelent az még valamit? Van még ember, aki az effélét komolyan
                  veszi? Fejére olvasták, hogy apja halála után hányan szegték meg esküjüket
                  olyanok, akik apja életében neki fogadtak törhetetlen hűséget. Bakacs elsősorban.
                  János csak hallgatta a rázúduló példák özönét. Nem tudott mit felelni. Csak azt
                  várta, hogy felkelhessen az asztaltól és itthagyhassa ezeket a tanácskozásokat,
                  amelyeket lidérces, rossz álomnak érzett. Ezt a gyalázatos, csalásokkal,
                  hitszegésekkel, sikkasztásokkal, erőszakkal telt világot nézte álomnak, és
                  magányos álmait valóságnak, amelyekben a lovagok eszményei éltek: hazaszeretet,
                  gavalléros áldozatkészség, gyöngék védelme, lelkes hit. Olykor beszélgetés közben
                  hallotta, hogy Miksa császárt „az utolsó lovag” jelzőjével illették, kissé
                  gúnyosan. Apja jutott eszébe, aki ezt a Miksát bizonyos elkomolyodott tisztelettel
                  és megbecsüléssel szokta emlegetni, mint előkelő és méltó ellenfelet.</p>
               <p>- Csodálatos korban élünk, - mondta Beának, ha a tanácskozások gyűlölt levegőjéből
                  hozzá menekülhetett, - tíz évvel ezelőtt még apám lovagi világa vett körül
                  bennünket. A budai udvar. Téged is, engem is. Úgy érzem, mintha azóta nem tíz év
                  telt volna el, hanem háromszáz. Ennek az új világnak embereit nem értem. Ez nem
                  az én világom. Mintha hírmondónak maradtam volna itt a régiből. Beszélek, beszélek
                  és nem érti senki. Legyintenek, vállat vonnak, furcsállva néznek rám, kinevetnek.
                  Valami tévedés az, hogy élek, angyalom. Semmi értelme nincs az egésznek. Csak
                  te.</p>
               <p>És a leány keze után nyúlt ilyenkor. Ez volt a legtöbb, amit mátkaként megengedett
                  magának. Bea nyugodt kedvességében volt valami szilárd felsőbbség, amely útját
                  vágta mohóságának. Mások jelenlétében még csak ment valahogy, hogy orcáját vagy
                  homlokát lélekzetszerűen megcsókolja, bizonyos óvatos félénkséggel, mintha
                  pillangót illetne ajkaival, félve, hogy elrepül. De ha magokra maradtak, bénító
                  gyávaság hatalmasodott el rajta.</p>
               <p>Ez volt most egész élete és minden gondolata, ez a szerelem. Az a ragaszkodó
                  ösztön, amely mindig valami szilárd tekintély keresésére késztette, most
                  menyasszonyához vonta teljesen. Ha gondolataiban felsorakoztatta azokat, akikhez
                  valaha ingadozó, árva lelkét kötötte: Váradi Pétert, a pécsi püspököt, Kinizsit és
                  másokat, most megtalálta a legteljesebb odaadással imádott társat, aki minden
                  eddigieknél többet jelentett számára. Örök vágya, hogy bízzék és higyjen, boldogan
                  teljesülhetett minden korlátozás nélkül. Sőt a leányhoz való tartozását még
                  erősebbé tette egy megismerés: önmagában kutató természete már régen felfedezte
                  saját lelkében a függés valami különös kívánságát. Eddigi pártfogói esetében
                  restellte ennek odaadni magát; vakon követte mások tanácsait, de legalább külső
                  látszatát igyekezett megőrizni annak, hogy független és hogy szabad
                  elhatározásából halad a mások jelölte úton. Most ezt a látszatot boldogan dobta
                  el. Ha szerelmesen mátkája rabjának nevezte magát, valóban úgy is érezte. Tündöklő
                  boldogságot talált abban, hogy engedelmeskedjék hétköznapi apróságokban
                  szerelmesének.</p>
               <p>Az pedig, a szép menyasszony, azzal a tulajdonsággal rendelkezett, hogy áldóan és
                  jóságosan tudott símulni arája vágyaihoz. János nem tudta más szóval illetni,
                  mikor elragadtatva gondolkozott róla, mint azzal, hogy bölcsnek nevezte. Ő maga
                  sokkal gyermekebb volt huszonegy éves életkoránál, Bea sokkal idősebb. És ha a
                  vőlegény megjelent a modrusi kastélyban, nem úgy lépett be, mint hódító fiatal
                  férfi, aki győzelmesen várja a megnyert szép zsákmány elébe járultát, hanem mint
                  kisfiú, aki engedelmesen és feltekintő boldogsággal siet az anyai házhoz. S ha
                  kettesben maradtak, ő legjobban zsámolyt szeretett tenni a Bea karosszéke elé.
                  Odatelepedett, kinyujtotta hibás lábát, amelynek fogyatkozása így kevésbé tűnt
                  fel, és rajongó tekintetét rávetette a kedves arcra, hogy ebben a néma bámulatban
                  lelje örömét, életét, világát, csak nagyritkán szakítva félbe a meghitt csendet
                  lelke legtitkosabb vallomásaival. Teljes, sőt néha túlzott nyíltsággal tárta ki
                  magát a leány előtt, önsanyargató kéjt találva abban, hogy még hibáit is számba
                  vegye, hogy még a szégyenleteseket is elmondja apró emlékei közül, hogy úgyszólván
                  kisebbítse magát az előtt, akit szeret. Mintha valami flagelláns démon ösztönözte
                  volna erre. S az ilyen természetellenes, önkicsinylő vájkálás titokvalló
                  indulataira következett az egészséges, természetes öröm is: a leány cáfolta őt,
                  önmaga előtt buzgón védelmezte, beteg önérzetét balzsamos jósággal
                  gyógyítgatta.</p>
               <p>Az esküvőt a következő év tavaszára tűzték ki. Bármilyen lassan múlt az idő, az
                  egyesülés izgalmasan várt napja egyre közeledett. János lelkében a szerelmes ember
                  tűzpiros reménysége mellett valami különös aggodalom vert fészket. Álmaiban
                  oltárra emelte a leányt s ez az oltár egyre magasabban lebegett már az ábrándozás
                  felhői között. Titkos tűnődései egyre távolabb szakadtak a valóságtól, és mennél
                  jobban közelgett az a perc, mikor jogos birtokosként nyujthatta ki karjait a
                  földi szerelem felé, annál elérhetetlenebbnek tűnt fel álmaiban a rajongással
                  körülvett eszménykép. Képzelete mélységesen tisztelte azt, akit szeretett, és ha
                  gondolatai érzéki formát kezdtek ölteni, mintegy önmagát rendreutasítva hessegette
                  el magától az édes kísértést. A jegyesség szelíd várakozásában boldognak érezte
                  magát és valami névtelen aggodalommal mintegy távolítani szerette volna a
                  lakodalmat, hogy még sokáig így maradhasson lelkeik varázslatos, békés
                  egyesülésében, a vonzalom bűbájos, költői tisztaságában.</p>
               <p>A politika ügyei annál viharosabban dagadoztak, mialatt kedves boldogságban teltek
                  a jegyesség hónapjai. Az ellenzéki mozgolódás, amely már átnyúlt az ország
                  határain, európai tárgyalások szövevényévé bonyolódott. Titkos követek tértek
                  vissza messzi földről és órákig tartó beszámolókban mondták el, mit végeztek.
                  Igazi és döntő támogatás eredményét nem hozták sehonnan. A velencei köztársaság
                  nyiltan megüzente, hogy a mozgalmat most nem tudja pénzzel támogatni és jobban
                  szeretné, ha a mozgolódó urak valahogyan békésen meg tudnának egyezni a királlyal.
                  A doge erős politikai kapcsolatot tartott fenn Bakacs Tamással, akinek esze ágában
                  sem volt Mátyás király Velence-ellenes irányát követni, és minden Velencéből jött
                  hír mérsékletre intette a Modrus várában erjedő haragot. Sőt a doge felajánlotta,
                  hogy szívesen közvetítené a kölcsönös megértést célzó tárgyalásokat Frangepánék és
                  Bakacs között.</p>
               <p>- Soha, - fogadkozott Bernát gróf hevesen, - annak a jobbágyi csürhének pusztulnia
                  kell a helyéről.</p>
               <p>Miksa császár is csak szép szót küldött, anyagi támogatásra nem volt hajlandó.
                  Minden igyekezete csak arra irányult, hogy Frangepánék meg ne valósítsák ijesztő
                  fenyegetésüket és szövetséget ne kössenek a törökkel. Mint Velencéből, Ágostából
                  is üres kézzel jöttek vissza a megbízottak. De mikor már ennyi hírhozó és hírvivő
                  rótta az országutakat, mikor már a doge udvarában éppen úgy tudta mindenki a
                  szervezkedést, mint Miksa udvarában, arra a csodára nem lehetett számítani, hogy a
                  magyar udvar ebből meg ne tudjon semmit.</p>
               <p>- Hadd tudják, - mondta dölyfösen Frangepán az aggodalmaskodó Jánosnak, - majd
                  meglátjuk, mit csinálnak. Ha Dobzse László ember volna a talpán, már holnap
                  rajtunk ütne tűzzel-vassal, elfojtana bennünket és megmutatná, hogy ő a koronás
                  király. De ezt nem tudja megmutatni, mert nem ő uralkodik az országban, hanem
                  Bakacs. Az pedig nem bátor ember, csak agyafúrt. Van nekem hírszerzőm az udvarnál
                  is. Figyelj a szavamra: rövidesen hírt fogunk venni arról, hogy a király, aki a
                  dögvész elől a dunántúli vidékekre kószált, esze nélkül menekül szomszédságunkból.
                  Most Valpón van. Fogadok veled, hogy rövidesen futni fog északnak.</p>
               <p>Bernát grófnak hamar igaza lett. Ulászló környezetében megtudták, hogy mi forrong
                  a délvidéken, sőt hogy János herceg lengyel zsoldosokat toborzott odafenn a nádor
                  ellen. És az újesztendő elején valóban szedte a sátorfáját, hogy a kellemetlen
                  szomszédságból biztonságosabb vidékre húzódjék. Nemsokára hír jött arról is, hogy
                  Ulászló Pozsonyba sietett. Közben Bártfához és más felvidéki városokhoz levelet
                  intézett, hogy serényen védjék magokat a készülő támadás ellen, János herceg
                  zsoldosait az ország ellenségeinek kell tekinteni. A zsoldosokat le fogja verni az
                  e végből odaküldött nádor, sőt maga a király is táborba készül szállani.</p>
               <p>Ez a hír tehát azt jelentette, hogy a király János herceget fegyveres ellenségének
                  tekinti. Hogy királyi személyével áll a nádor mellé, aki a Korvin-uradalmakat
                  bitorolja odafenn, hogy Korvin János birtokperének fegyveres folyását nem veszi
                  birtokper-számba, hanem zendülésnek veszi. János azon vette magát észre, hogy
                  fegyveresen áll szemközt a királlyal. Csodálkozva vette tudomásul ezt a
                  helyzetet. Ha összemérte a hat esztendő előtti állapottal, mikor mélyen
                  megsértődött a hűtlenségnek még csak a gondolatától is, szédülnie kellett a
                  távolság miatt, amelyet megtett azóta. Vajjon ilyen mélyre zuhant-e, vagy ilyen
                  magasra emelkedett? Erkölcsi érzéke süllyedt-e ekkora szakadékba, vagy józan
                  életszemlélete érkezett-e ekkora csúcsra? A kérdésre nem tudott magának felelni,
                  mert nem volt normája. Nem tudta kihez hasonlítani magát. Ha szétnézett maga
                  körül, nem látott egyebet, mint nyers hatalomvágyat és erőszakot, a királyi korona
                  és a királyi hatalom említésénél lenéző mosolyt. Ha viszont apját idézte maga elé,
                  azt már olyan távol látta magától, hogy nem is apjának, hanem legendás ősének
                  érezte olykor. Mikor apja meghalt, minduntalan összevetette önmagát, képességeit,
                  emberei mivoltát a halott nagyságával és sokat szenvedett az elviselhetetlen
                  nyomás alatt. Most már ritkábban kelt lelke mélyén ilyen versengésre az apai
                  emlékkel, a hat éve elholt király alig kísértett már. Nagy birodalmát megtépdeste
                  az évszázadoknak tetsző hat esztendő, intézményei szétmállottak, a fekete sereg
                  gyalázatos és véres bomlást szenvedett, a bíróságok, amelyeket ő szervezett újjá,
                  nyomorult torzképei voltak az ő remek igazságszolgáltatásának, a királyi
                  tekintélyt az nevette ki, aki akarta. Beteljesült a halála utáni jövendölés: ha az
                  általa fékentartott erők felső hatalom híjján mérges gázakként törnek elő a
                  földből, feneketlenség és fejetlenség következik az országra. János arra a
                  kérdésre döbbent tétlen tűnődéseiben, hogy vajjon az apjához hasonló hatalmas
                  történelmi egyéniségek zsarnoki ereje megéri-e nemzetöknek a haláluk után
                  bekövetkező felfordulást, mikor elősereglenek az addig palackban tartott dzsinnek
                  és garázdálkodásuk a nagy szellem minden alkotását elpusztítja? A kérdésre azzal a
                  megismeréssel válaszolt magának, hogy a nemzet hasznához a lángelméjű kényúr nem
                  elég. Nemzet is kell hozzá, amely nagy vezére elmúltával annak emlékéhez méltó tud
                  maradni. Erős hazafiság is kell hozzá, amely regulázni tudja a vezetés nélkül
                  maradt erőket. Hol van ez a hazafiság, amely mint az önmagának valóságára ébredt
                  magyar öntudat Mátyást, a magyar köznemesség sokaságának Mátyását emelte a trónra,
                  aztán oly büszkén és boldogan fürdött a magyar név világdicsőségének fényében? Így
                  eszmélt rá János hat év kalandos tapasztalatai, folytonos csalódásai és
                  rövidülései után arra, hogy mi történt tulajdonképpen hat esztendeje, mikor
                  Magyarország Ulászlót választotta királlyá: a köznemesség bukott meg s általa a
                  nemzet eszméje. A nemzet eszméje Hunyadi Mátyás személyében annakidején trónra ült
                  és irgalmatlanul kemény erőnek bizonyult. Az új királyválasztás a kényelmetlen
                  erőt letaszította onnan, de az erővel együtt a nemzet eszméjét is. Most valahol
                  senyved ez a félretolt eszme: kurtanemesek falusi udvarházaiban, ha ketten-hárman
                  összejönnek. És megmutatkozik az országgyűlésen is, ahol a főpapok és főurak egyre
                  nehezebben tudnak megbirkózni a „mezei hadak” békétlenségével. Csak vezér kellene
                  ezeknek a mezei hadaknak. János szíve megdobbant, ha töprengéseiben eddig jutott.
                  A sors neki szánta talán ez a vezérséget. Frangepánék mozgalma is el akarja
                  seperni a nagyurak uralmát, de egészen más szándékkal: a nagyurak egyik csoportja
                  helyébe a másikat akarja rakni. Az volna tehát az igazi nagy küldetés, ha
                  oroszláni erővel felkelne, lerázna magáról minden terhet, minden kötöttséget és
                  szabadon, bátran kiállana a köznemesség elé: itt vagyok, a ti emberetek vagyok,
                  gyertek utánam! Ebben a gondolatban elgyönyörködött pár pillanatig, aztán
                  lemondóan megrázta fejét. Vagyona forgott kockán, apai öröksége, leendő
                  gyermekeinek hatalma, rangja, befolyása, a Korvin-név méltó folytatása,
                  Frangepánék nélkül moccanni sem tudna a bonyolult ügyekben. Az oly nehezen
                  megszerzett báni rangot sem hagyhatja, mert ez vagyonának védelméhez okvetlenül
                  szükséges tételként szerepel a frangepáni tervezet bonyodalmas elképzelésében.
                  Aztán politikai vitát sem kezdhet okos és erőszakos apósával, most közvetlenül az
                  esküvő előtt. Maradjon minden, ahogy van, következzenek az események, ahogy a sors
                  rendeli. Talán ha majd minden sikerült, ha Bakacs és Szapolyai megverten távoznak
                  az ügyek éléről, akkor... akkor talán egy szép napon színt vallhat a herceg, hogy
                  szíve nem a nagyuraké, hanem a varkocsoshajú kurtanemeseké, a Szilágyi Erzsébet
                  fajtájáé. És talán egy szép napon megint felharsan a Duna jegén a rivalgó, lelkes
                  tömegek hangja, és megint felzendül a Rákoson a régi dal az új szöveggel: Jánost
                  mostan választotta mind ez ország királyságra, mert őt Isten adta nekünk
                  mennyországból oltalmunkra...</p>
               <p>Az esküvőt március elejére tűzték ki. Mennél jobban közeledett a nagy nap, a
                  jegyesek annál kevesebbet látták egymást. Beát a kelengye gondjai foglalták el,
                  Jánost hivatalos dolgain kívül horvát várkastélyainak számbavétele. Hogy hol fog
                  állandó családi fészket alapítani, azt mindeddig nem tudta elhatározni. Kőrösön, a
                  báni törvényszék székhelyén, nem volt arra méltó szállása. Három kastély között
                  habozott: választania lehetett a jasztrebarszkói, lipácsi és krapinai várak
                  valamelyikét. Mind a három alkalmasnak látszott arra, hogy bár az anyagi
                  nehézségei által rákényszerített szerény keretek között, de mégis olyan hercegi
                  udvartartást rendezzen be, amelyet Korvin hercegnek ne kelljen szégyellnie a gróf
                  Frangepán-család előtt. De hogy ez melyik legyen, állandó ingadozásában nem tudta
                  eldönteni. Hirtelenében készpénze is hiányzott ahhoz, hogy a kiválasztott várat
                  azonnal rendbehozza. Ugyanígy volt vele apósa is: annak szintén meg kellett néznie
                  minden aranyat, amely kikerült a háztól. Mindez kapóra jött az anyósnak, aki sokat
                  pityergett arra a gondolatra, hogy megint ki kell eresztenie egy gyermekét a
                  családi otthonból és most buzgón pártolta azt a gondolatot, hogy a fiatalok
                  egyelőre maradjanak Modrusban, másutt fészket rakni majd ráérnek később. Az após
                  is úgy vélekedett, hogy az ellenzéki mozgalom legfontosabb ideje éppen most
                  érkezett el, Jánosnak tehát ajánlatos a modrusi kastélyban maradni, az országos
                  pártmozgalom forráshelyénél, hogy minden lényeges hírt azonnal megbeszélhessenek
                  és a sürgős intézkedésekben ne történjék fennakadás. Sok huzavonát okozott a
                  családi szerződés is. A móring dolgán meg egyéb anyagi ügyeken hamar túlestek,
                  János fejedelmi bőkezűséget akart tanusítani és Bernát gróf kívánságaira
                  egyenesen rálicitált. De a házassági szerződést megpótolták egy sokkalta
                  nagyobbal: Korvin János herceg ünnepélyes szerződést kötött az egész
                  Frangepán-nemzetséggel, vagy legalább is azokkal a Frangepánokkal, akik ebből a
                  népes és folyton marakodó családból kötélnek állottak. Bernát gróf nagyatyjának,
                  aki Este Isota hercegnőt vette volt nőül, tíz testvére volt, fiúk-lányok vegyesen,
                  ezek leszármazottai jókora nemzetséget alkottak, például magának Frangepán
                  Miklósnak nyolc fia maradt. De idetartoztak a Lichtenstein, Pongrácz, Egervári,
                  Perényi és más neveket hordó atyafiak is, árkusokra terjedt listájuk,
                  valamennyivel külön kellett tárgyalni és tanácskozni. Sok akadt olyan, akit
                  különféle birtokperek és örökségi villongások ellenséges viszonyba kevertek
                  Bernáttal. Ezeket most ki kellett békíteni, s a közvetítő feladata Jánosra hárult.
                  Úgyszólván úton volt szünet nélkül, vagy apósával, vagy nélküle. Rótta a rengeteg
                  utait lóháton, didergő kíséretével, ismerkedett soha nem látott atyafiakkal,
                  tárgyalt, barátkozott, rokonoskodott, és ha a rokoni nyájaskodást szerette is, de
                  a szerződési pontok vitáit szívből unta. Nagyon fárasztó is volt ez a sok
                  tárgyalás, mert a szegényebb ágakon sok olyan Frangepán akadt, aki még latinul is
                  nehezen beszélt, magyarul és olaszul éppenséggel semmit, csak horvátul. János
                  pedig ezen a nyelven tárgyalt leggyengébben.</p>
               <p>Az esküvő kitűzött határideje előtt két nappal János már ott volt Modrusban, de
                  menyasszonyát az étkezéseknél is alig látta. Reggeltől estig tárgyalt a
                  Frangepán-rokonsággal. A rokonok is már előbb megérkeztek az esküvőre, lovaik és
                  szekereik az egész város minden istállóját és színét elfoglalták, mert a vár
                  befogadó képességéből hamar kiszorultak. Kemény hideg járta még, a tavaszra minden
                  jel szerint még sokáig kellett várni. Hatalmas törzsek recsegtek a kandallóban, s
                  a kancellárián, ahol egymás hegyén-hátán ültek a rokonok, tűrhetetlen volt a
                  hőség. Ez a szűk családi ülés népesebb volt és szorongóbb, mint a báni törvényszék
                  tárgyalásai Kőrösön. János ült az asztalfőn és zúgó fejjel bámult maga elé, a
                  tárgyalásokra képtelen volt már figyelni. Jobbján ült Bernát gróf, s a szűk
                  teremben ülve, állva, támaszkodva, zsúfoltan az atyafiak, noha nem beszélt közülök
                  csak egy, mindig többen kiáltoztak egyszerre, s a helyett, hogy a felvetett
                  pontokról beszéltek volna, felújították régi családi sérelmeiket, vádakat olvastak
                  egymás fejére, sőt nem ritkán magát Jánost is megtámadták, kemény bírálattal
                  illetvén a báni hivatalban tanusított és most már országszerte hánytorgatott
                  hanyagságát. János ijedten rezzent fel ilyenkor töprengéséből és zavartan csak
                  nagy elfoglaltságával tudta magát mentegetni, valamint a kormány hanyagságával,
                  amely fizetését most már teljesen visszatartotta. Mások a harmincad kérdését
                  vetették fel, amely állandó sebe volt a horvát úri rendnek, olyan sebe, amelynek
                  orvoslását egy új bántól várták volt, de most már látták, hogy tőle csalódásnál
                  egyebet nem kaphatnak. Voltak pillanatok, mikor a családi értekezlet, a politizáló
                  násznép eszmecseréje, heves fiókországgyűléssé változott. A grófok összevissza
                  kiabáltak, egyáltalán nem türtőztették magokat, az örömapa pedig, aki maga sem jó
                  szemmel nézte János hivatali hanyagságát, nem nagyon csillapította őket. Egy-egy
                  mérges felszólalás aztán levezette az indulatokat, a lárma elcsendesedett, a
                  tárgyalás visszatért a szerződés pontjaira és János megkönnyebbülten menekült
                  szétfolyó, éber álomhoz hasonló figyelmetlenségébe.</p>
               <p>Általában olyan volt már napok óta, mint az álomjáró. Állapota alig különbözött a
                  holdkórosétól. Mikor a szerződés számtalan példányát egymásután aláírta,
                  szórakozottságában megakadt és üresen meredt a papirosra, míg rá nem eszmélt, hogy
                  nevét kell odaírnia. Ott ült érzéketlenül és zsibbadtan, mikor a család ellátta
                  utasításokkal a három követséget: külön-külön lovascsoportnak kellett esküvő után
                  elindulnia Rómába, Velencébe és Ágostába, hogy a Korvin-Frangepán megállapodásról,
                  amely nyiltan megvallotta céljául Bakacs és Szapolyai eltávolítását, részletes
                  hírt adjanak a pápának, a császárnak és a signoriának. Menyasszonyát akkor
                  pillantotta meg, mikor az a zsúfolt násznép tömegén átfurakodva, megjelent a házi
                  oltár előtt nehéz selyem menyasszonyi ruhájában, a Frangepánok híres családi
                  ékszereivel. Ő is apja legszebb díszruháját hordta, azt, amelyben Mátyás király a
                  nápolyi királyleányt fogadta valamikor. Akkor is Hunyadi-vér volt a fiatal férj és
                  Beatrix a feleség. Az esketés igéi mintha nagyon messziről hallatszottak volna. Ő
                  csak fogta görcsösen a finom leánykezet, azzal az érzéssel, hogy az egész életben
                  csak ez a kéz a megfogható valóság, minden egyéb csak ködös véletlen és
                  megismerhetetlen vakság.</p>
               <p>És akkor jött a végzetes szégyen. A sürgős és kapkodó készülődésben nem ért rá még
                  enni sem. Kínzó éhséget érzett, valamit okvetlen magához kellett vennie. Borral
                  kínálták a násznépet, ő szórakozottan nyúlt a serleg után és felhajtotta. Még el
                  sem vette ajkától az edényt, már érezte, hogy most vigyázatlan dolgot cselekedett.
                  Gyáván és ijedten pillantott feleségére, mint a csínytevő gyermek, aki azt nézi,
                  látták-e rosszalkodását. De Bea másfelé fordult, a rokonság foglalta le. Pár
                  pillanat mulva már menthetetlenül homályosodni érezte öntudatát. Bizonytalanul ült
                  le a lakomához. És mint mindig megtörtént, ha ivott, tudata furcsa váltakozásban
                  világosodott és kihagyott. Egyes képek tudtak csak érzékelésébe hatolni, a közöket
                  nehéz, tompa üresség töltötte ki. Vadul küzdött a mámor ellen, de a bor démona
                  erősebb volt nála. Miközben dühös erőfeszítéssel igyekezett agyát a józan
                  gondolatkör útjára kényszeríteni, görcsös torzképekkel próbálta merevedő
                  arcizmait közömbös kifejezésre oldani, társalgásának bénult nyelvű akadozását
                  hanyag közvetlenséggé alakítani, - mindez alatt tovább ivott. Felesége, aki a
                  ceremóniák előírása szerint ott ült mellette, nem mert rápillantani. A serleget
                  feldöntötte maga előtt, a bor szétfolyt az asztalon, s ő érezte, hogy a mosoly,
                  amely most arcára ült, hülye és ügyetlen. Még tudomást vett önmagáról, mikor
                  táncolt, botladozó lábbal. Kelletlenül. Hirtelen arra a nőre nézett, akinek kezét
                  fogta tánc közben és irtózó lelkiismerettel ismert rá feleségére, akinek könnyes
                  volt a szeme. Most ismét üresség következett. Aztán arra eszmélt, hogy az
                  asztalnál ül, eszik és hebegve magyarázza ismeretlen uraknak a csonthegyi
                  ütközetet. Hosszú szünet jöhetett ezután, mert mikor újra magához tért, égtek a
                  gyertyák egy kitárt ajtón belül, harsogva szólt a muzsika, ő pedig egy homályos
                  folyosón teljesen egyedül támaszkodott a falnak, éppen odajött valaki, karonfogta
                  és elkezdte vezetni valahová. Aztán ágyban riadt fel, valahonnan zümmögve
                  hallatszott a zene, pislogó öntudata maradékával rettenetesen szégyellte magát és
                  mohón igyekezett elaludni, hogy ne tudjon magáról.</p>
               <p>Mikor végleg felébredt, szinte vonakodott kinyitni a szemét. Nem akaródzott
                  visszatérnie az életbe, jobb szeretett volna nem lenni. Végül mégis rászánta
                  magát, hogy szemébe nézzen a helyzetnek. Szürkületet látott, de azt nem tudta,
                  hogy hajnal van-e, vagy alkony. A zene még mindig szólt. Ki lehetett venni, hogy
                  nem tánchoz játszik, hanem hallgatót muzsikált az ivóknak. A guzlica szapora
                  pengéséhez éneklő korhelyhangok símultak. János megrántotta a csengő hímzett
                  szalagját. Nem jött senki. Kisvártatva megint csengetett, még mindig félénken és
                  mintegy bocsánatkérően. Akkor belépett hozzá egy horvát inas.</p>
               <p>- Adj innom, - mondta mindenekelőtt.</p>
               <p>Fenékig hajtotta kínzó szomjúságában a kőkorsót. Erősen fájt a feje. Az inas
                  azonnal fűteni kezdett.</p>
               <p>- Mi van most, hány óra, mióta alszom?</p>
               <p>- Most este van, uram, tegnap volt a lakodalom. Illetve tart még most is. Hívom a
                  grófnét.</p>
               <p>- Kit hísz?</p>
               <p>- Az asszonyomat hívom, uram. Megparancsolta, hogy mihelyt felserken, szóljak
                  neki.</p>
               <p>Az inas kiment. János kitápászkodott az ágyból és magára vette török mintájú
                  hálókabátját. Lábát a szattyánpapucsba dugta. Körülnézett. Ágya mellett, melyből
                  kikelt, ott állott a másik ágy, vetetten, de érintetlenül. Rajta fehér selyem
                  hálóing kikészítve. Ahhoz sem nyúlt még senki. János fejét tapogatta. Megmártotta
                  tenyerét a mosdótálban és a hideg nedvességgel homlokát dörzsölte. Aztán leült és
                  leverten maga elé nézett. Belépett anyósa.</p>
               <p>- Felébredtél, fiam? Hogyan érzed magad?</p>
               <p>János kémlelve pillantott rá, hogy arckifejezéséből megtudja a botrány
                  mértékét.</p>
               <p>- Nem az a fontos, - felelte rekedten és csendesen, - hanem Bea. Mi van Beával?
                  Haragszik?</p>
               <p>- Bizony, fiam, nagyon haragszik. Kár is volt ennyire nem vigyáznod magadra. De
                  azért ne essél kétségbe, megesett már mással is, férfidolog. Most csak Beát
                  békítsd meg valahogyan. Nagyon szívére vette a dolgot. A nők ilyenkor különösen
                  érzékenyek.</p>
               <p>- Hol van Bea?</p>
               <p>- Nálam van. Az én szobáimban tesz-vesz. És sír. Embert nem akar látni. Jó volna,
                  ha felkeresnéd. Előbb kapsz valami forró korhelylevest, attól magadhoz jössz.
                  Aztán Bernát is igen komoly dologban akar veled beszélni. Ha végeztetek, menj
                  Beához.</p>
               <p>Az apósért nem kellett külön küldeni, az inas közben nyilván értesítette. Éppen
                  most lépett be ő is. Az anyós egyedül hagyta őket.</p>
               <p>- Nem jó ujság van, János.</p>
               <p>- Apámuram, kimondhatatlanul sajnálom, hogy így megfeledkeztem magamról...</p>
               <p>- Arról beszélsz, hogy berúgtál? Az semmi. Mindig tudtuk, hogy nem bírod az italt.
                  Másról van szó. Rosszabbról.</p>
               <p>- Lehet ennél rosszabb valami?</p>
               <p>- Sajnos, lehet. Hírt kaptam Bártfáról.</p>
               <p>- A zsoldosokról? Szapolyairól?</p>
               <p>- Úgy van. Megütköztek. A dolog a lehető legrosszabbul végződött.</p>
               <p>- Kikaptunk?</p>
               <p>- Teljesen. A nádor megverte embereinket. A sereg nincs többé. Sokat levágtak,
                  vagy elfogtak, java azonban világgá szökött. Piszok népség. Azóta már mind otthon
                  vannak lengyel földön. Nagyon rossz emberanyag volt, hajítófát sem értek.</p>
               <p>- Ez bizony csúnya ujság. Már most mitévők leszünk?</p>
               <p>- A felvidéki mozgásról le kell mondani. Új zsoldosokat nem fogadhatunk, annyi
                  pénzt összeszedni most lehetetlen. Ez is már alaposan berántott bennünket. A pénz
                  odaveszett. Meg kell elégednünk azzal, amit itt tudunk csinálni a délvidéken. Most
                  ne törd ezen a fejed, bízd csak rám az egészet. Csak azt akartam, hogy tudjad. A
                  csapás elég komoly, de a fejünket nem szabad elvesztenünk. Már beszéltem az
                  atyafisággal, valamennyien ki akarnak tartani.</p>
               <p>- Itt vannak még mind?</p>
               <p>- Csak kevesen mentek el. A vigasság folyik javában. Itt fognak ezek dorbézolni
                  még holnap is. Ők bezzeg bírják az italt. Úgy isznak, mint a nyári homok. Hát most
                  eredj a feleségedhez és békítsd meg.</p>
               <p>Bernát kenéz menni akart, de János fejét rázta és megállította.</p>
               <p>- Várjál csak, atyámuram. Kínos erről beszélni, de muszáj megkérdeznem. Én alig
                  emlékszem valamire. Nagyon botrányosan viselkedtem?</p>
               <p>- Istenem, nem nagy dolog. Megesik. Bizony alaposan felöntöttél a garatra.</p>
               <p>- Garázdálkodtam? Mit csináltam?</p>
               <p>- Amit a részeg ember csinál. Tánc közben illetlenül megfogdostad a vicebánnét.
                  Túróczinét. A férje nagyon mérges volt, de lecsillapítottuk. Már a kardját
                  kereste.</p>
               <p>- Én? Táncoltam Túróczinéval? Erre egyáltalában nem emlékszem.</p>
               <p>- Aztán ivás közben leestél a székről és magaddal rántottad az abroszt. Erre sem
                  emlékszel?</p>
               <p>- Nem. De valami lehetett, mert a balkönyököm nagyon sajog. Alig tudom
                  hajlítani.</p>
               <p>- A lábodnak nem esett semmi baja?</p>
               <p>- Semmi, - mondta kesernyés mosollyal, - nem vagyok sántább, mint azelőtt. Hanem
                  Beához nem megyek.</p>
               <p>- Nem mégy? Mért nem mégy? Az a legkevesebb, hogy megengeszteld.</p>
               <p>- Nem tudok a szeme elé kerülni. Inkább meghalok. Ezt mondd meg neki, atyámuram.
                  Szeretném megölni magamat. Ezt a büntetést meg is érdemelném. Nem tudom, mit
                  csinálok. Még bocsánatot sem merek kérni tőle. Ezt mondd meg neki, nagyon
                  kérlek.</p>
               <p>Az após vállat vont. Látszott rajta, hogy türelmetlenül kívánkozik vissza
                  vendégeihez.</p>
               <p>- Bánom is én, csináljátok, ahogy akarjátok, én most már nem avatkozom a
                  dolgotokba.</p>
               <p>Kiment. Nemsokára bejött az inas. Meggyújtotta a gyertyákat, levest hozott és
                  korsóban sört. János kikanalazta a leves felét, aztán megúnta. A sört kiitta mind.
                  Ott ült a karosszékben tétlenül jó óra hosszat. Akkor kivitette az ott hagyott
                  ételt. Ledobta hálókabátját és visszafeküdt az ágyba. A gyertyákat égve hagyta.
                  Szunnyadni próbált. Fejfájása lassan szűnni kezdett. A falakon át idedongott a
                  mulatozók muzsikája és éneke. Végtelenül nyomorultnak, vétkesnek és árvának érezte
                  magát. Beára gondolt, de aztán még gondolatban is elsomfordált tekintete elől,
                  mint a megvert kutya. Anyja emlékéhez menekült gondolatban, de hiába, agyának
                  valami szeszélyes hibája folytán anyja is, akit maga elé idézett, a Bea arcát
                  hordta. Így teltek az órák, mint az örökkévaló kárhozat. Negyedóránként hevesen
                  átdobta magát a másik oldalra, forrón sajgó arca számára hideg helyet keresve a
                  párnán.</p>
               <p>Végtelen sok idő elteltével egyszer csak megnyílt az ajtó. Anyósa lépett be rajta.
                  Egyetlen szót nem szólt, csak elfújta a gyertyákat, aztán kiment. A mély sötétben
                  aztán megint megnyílt az ajtó. János nem moccant. Ruhasuhogást, motoszkálást
                  lehetett hallani. Az ő szíve hevesen vert. S aztán megnyikordult a szomszéd ágy a
                  belefekvő testtől. Ő még mindig nem moccant. Arcát keresgélő kéz érintette a
                  sötétben. Ekkor kitört belőle a zokogás, hosszú évek óta először.</p>
               <p>- Szegény, rossz fiam, - súgta a Bea hangja.</p>
               <p>Karja a leányt kereste, hogy magához vonja. Arcát odarejtette a Bea kebelére. Ott
                  sírt csendesen, mint a megvigasztalt gyermek.</p>
               
            </div>
            <div type="chapter">
               <head>IV.</head>
               <p>Szapolyai megverte ugyan János herceg lengyel zsoldosait a felvidéken, de az
                  ország hangulatát nem tudta megverni. Mindenünnen olyan hírek érkeztek, hogy a
                  felháborodás nőttön-nő a kormány ellen. A legutolsó kurtanemes tanyán is
                  számolgatták, hogy a pécsi püspök, mint országos kincstartó, mennyit lopott a
                  közpénzekből, számon tartották, hogyan tollasodik a dölyfös Szapolyai és milyen
                  hallatlan vagyont harácsolt már Bakacs. Múlóban volt a dögvész is, amely eddig
                  Bakacséknak kedvezett, mert megbénította a közlekedést, a kényelmetlen
                  országgyűlés kevesebb gondot okozott nekik. Most azonban bátorságosabb lett a
                  jövés-menés, a köznemesek országszerte fogadkoztak, hogy a májusi országgyűlésen
                  leszámolnak az ország tolvajaival.</p>
               <p>János, a fiatal férj, otthon ült Modrusban és boldog volt. A bánság dolgaival még
                  kevesebbet törődött, mint azelőtt. Tudta magáról, hogy népszerűtlen, olyannyira,
                  hogy ennyire még alig voltak elégedetlenek a bánnal a horvát rendek. De nem
                  törődött vele. Fizetését nem küldték, s ő az aktáktól való irtózását és
                  veleszületett lustaságát a kormány felelősségével táplálta. Ha nem fizetnek, akkor
                  nem dolgozik. Megült Bea mellett és várta az országgyűlés híreit. Hogy felmenjen
                  Budára, arra nem is gondolt. Apósa sem. Ott a király tanácsosai felelősségre
                  vonhatták volna őket a fegyveres zendülésért. János családjában akadt arra példa,
                  hogy ilyen helyzetben nem jó a hatalom torkába szaladni: nagybátyjának, Hunyadi
                  Lászlónak, példája. Bátorságosabb volt Modrusban megvárni, hogy a király mikor
                  vonja felelősségre. Ha meri. De nem merte. Bakacsék nyilván gyengéknek érezték
                  magokat.</p>
               <p>Voltak más fegyvereik János ellen: kényök-kedvök szerint igazgatták a bíróságok
                  ítéleteit a birtokperekben. Ezek együttvéve egész Európa legnagyobb peres ügyét
                  képviselték, az ország területének tetemes része állt bennök per alatt. A
                  legnagyobb tétel a gyulai és vajdahunyadi birtokok pere volt: Bakacs követelése,
                  aki a haldokló Kinizsitől alattomban megszerezte annak követeléseit. Volt gondja
                  rá, hogy a bíróság neki alkalmas időben tűzze ki tárgyalásokat. Néhány hetes
                  házas volt János, mikor megkapta az első ítéletet a Bakacs-pörökben: a bíróság az
                  érseknek adott igazat. Ugyanakkor sorra került Solymos és Lippa ügye, amely
                  uradalmakat a Bánfiak akarták vagyonából elragadni. A bírák itt is János ellen
                  ítéltek. A birtokokat át kellett adni a pernyerteseknek. Volt ugyan halasztási
                  ítélet a János birtokában, de Bakacs Tamás könnyedén túltette magát az ilyesmin. A
                  halasztást nem engedte érvényesíteni.</p>
               <p>- Most nézd meg, - mondta az após, - hogyan kell ezt csinálni.</p>
               <p>- Hogyan vajjon? Az ítélet ellen tehetetlenek vagyunk.</p>
               <p>- Tehetetlenek? Majd meglátod. A birtokokat nem adjuk át. Ha valaki el akarja
                  venni őket, próbálja meg. Hozzon katonaságot. Annak sem adjuk. De mondok neked
                  valamit: Bakacs ezt most meg sem fogja próbálni. Az országgyűlés alaposan az
                  orrukra koppantott.</p>
               <p>Az országgyűlés valóban komoly gondokat okozhatott a népszerűtlen Bakacsnak.
                  Szilaj botrányoktól volt hangos a tárgyalás. A köznemesség szónokai egymásután
                  álltak fel és tolvajlással vádolták a kormányt. Követelték a kincstár javairól
                  való elszámolást, követelték, hogy Bakacs és társai takarodjanak helyeikről.
                  Bakacs csak úgy tudta magát megmenteni, hogy mint a rabló, aki menekvése közben
                  aranyat szór el az üldözők előtt, kiszolgáltatta a közharagnak cinkosát, a pécsi
                  püspököt. Ernuszt Zsigmond, az elhízott gonosz öreg, szégyenszemre megbukott. A
                  botrányos sikkasztás bélyegével homlokán le kellett mondania a kincstárosi
                  méltóságáról.</p>
               <p>Egy napon megint hír jött Budáról: a király felszólította a horvát bánt, hogy
                  jelenjék meg az országgyűlésen. Hivatalos hangú levél volt, zendülésről és
                  egyebekről nem tett említést. Frangepán csak nevetett rajta.</p>
               <p>- Olyan bolondok nem vagyunk. Az a rühes kutya már a budai vámnál ránk eresztené a
                  fogdmegeket. Vagy talán vágyol Budára?</p>
               <p>János a felesége karosszéke mellett ült kis zsámolyon. Bea kötögetett, ő pedig
                  Dantét olvasta neki.</p>
               <p>- Eszem ágában sincs, - mondta jókedvűen, - bárhol volnék, idevágynék Bea
                  mellé.</p>
               <p>Nagy tisztelettel válaszoltak a királynak. A levelet Frangepán fogalmazta: a
                  herceg végtelen sajnálattal jelenti Őfelségének, hogy részint családi ügyei,
                  részint báni hivatalának súlyos terhei lehetetlenné teszik számára az utazást. Az
                  országgyűlésen nagy fájdalmára nem jelenhetik meg. A pecsétes levél elment
                  Budára. És már néhány nap mulva újabb meglepetés következett. János kilovagolt a
                  feleségével az erdőre. Ott kereste meg őket apósa lovasembere: a herceg úr azonnal
                  jöjjön a kastélyba, a király két papi embert küldött Budáról, ezek a követek
                  tárgyalni jöttek, hogy a bán úr menjen fel az országgyűlésre. János olyan arcot
                  vágott, mint a csínytevő gyermek.</p>
               <p>- Mondd meg a kenéz úrnak, hogy csak tanácskozzék a főtisztelendő urakkal ő maga.
                  Engem nem tudtál megtalálni az erdőben. Mehetsz.</p>
               <p>A lovas engedelmesen nyeregbe ült és ment vissza. János addig maradt az erdőn, míg
                  besötétedett. Jó kedve volt, tréfálkozott, bicegve futott a lepke után, Beát
                  mókás mutatványokkal szórakoztatta. Mikor este hazamentek, óvatosan lopakodtak be
                  a kastélyba és elbújtak. János nem akart a papokkal találkozni. Azok kénytelenek
                  voltak beérni azzal, hogy Frangepán Bernáttal tanácskoztak. Az pedig veje nevében
                  kijelentette, hogy míg Bakacs Tamás ül a kormányon, a herceg nem hajlandó az
                  országgyűlésen részt venni. Tolvajokkal, rablókkal nem tárgyal. A két pap
                  meghökkenve nyelte le a kancellár címére küldött goromba sértéseket. Dolguk
                  végezetlenül ültek lóra, hogy a herceg nélkül térjenek meg Budára.</p>
               <p>S minden maradt ennyiben. János végképpen eltemetkezett a horvát rengetegekbe.
                  Mikor a nyár már nagyon éreztetni kezdte melegét, már biztos lett, hogy rügy
                  sarjad a családfán. Bea egy napon a maga csendes, nyugodt módján közölte a nagy
                  örömet. János, aki a hírt már régóta gyengéd izgalommal sürgette, fejedelmi
                  borravalót adott a javasasszonynak, aki igazolta a boldog gyanút.</p>
               <p>- Most már csak azon imádkozzunk, - ujjongott János, - hogy fiú legyen.</p>
               <p>- Akármi lesz, szeretni fogjuk.</p>
               <p>A leendő apa odaadó gyengédséggel vette körül feleségét. Kendőket hordozott utána,
                  hogy kártékony szellő ne érje, ha nagyon kimelegedett. Széket tolt neki
                  minduntalan, minden küszöbnél hóna alá nyúlt. Folytonosan körülötte
                  csetlett-botlott, ügyetlenségében többet volt terhére, mint segítségére. Bea a
                  várandós asszonyok titokzatos átszellemültségével járt-kelt. Állapota nagyon
                  megkínozta, folytonos émelygések gyötörték, mindenféle fájdalom fogta el és
                  különösen a melegtől sokat szenvedett. Ezért azt végezték, hogy a nyári hőség
                  idejére Bihácsra költöznek.</p>
               <p>Frangepánné sírva búcsúzott a fiataloktól. János voltaképpen nem szívesen hagyta
                  ott Modrust. Részint, nagyon kényelmesnek találta, hogy minden apró ügyét
                  rátolhatta apósára. Ennek gyámkodása levette válláról még azt a kevés felelősséget
                  is, amely vállán maradt. Aztán az is nagyon megnyugtatta, hogy együtt lakhatott
                  anyósával, akinek tapasztalatai jól elkéltek a fiatal asszony állapotában. Nem is
                  János volt az, aki a költözést sürgette, hanem Bea. Úgy indúltak útnak, hogy a
                  nyarat fogják Bihácson tölteni. De mikor megérkeztek az Una gyönyörű völgyében
                  fehérlő házakhoz, az asszony csendes boldogsággal mondta:</p>
               <p>- Végre itthon vagyunk.</p>
               <p>- Kis időre, angyalom.</p>
               <p>De Bea a fejét rázta.</p>
               <p>- Nem kis időre. Itt fogunk maradni.</p>
               <p>- Itt akarsz maradni? Meddig? Hát ősszel nem akarsz visszamenni Modrusba,
                  anyádhoz?</p>
               <p>- Nem. Itt akarok maradni. Csak anyám előtt elhallgattam, hogy kétségbe ne ejtsem.
                  Otthont akarok. Kettőnknek, magunknak. Itt akarom világra hozni a kicsit.</p>
               <p>János mosolygott és gyengén megcsókolta feleségét. De az asszony elhatározása
                  alapjában idegen volt neki. Amilyen társra szoruló lélek volt ő maga, olyan önálló
                  volt a felesége. Szeretett intézkedni, szerette a háztájat a maga kedve szerint
                  rendben tartani. A vezetéshez valami különös tehetséget adott neki a sors. Hangos
                  szavát nem lehetett hallani. Anyja hangosan szokta ráncba szedni a cselédséget,
                  hogy csak úgy zengett belé a ház. Bea nem veszekedett soha, neki mégis mindig
                  jobban szót fogadtak. A bihácsi várkastély szépen, módosan berendezve várta a
                  gazdát és hitvesét az Una kies szigetén. Az első nap eltelt azzal, hogy a
                  kancellária és a kicsiny udvartartás emberei elhelyezkedtek, a szükséges holmit
                  kirakták, a könyves ládákat rámolták. Bea serényen tett-vett, roppant élvezte az
                  anyai tekintély alól elszabadult háziasszonyságát. Olykor leült valami ládára pár
                  percig pihenni, ha már nagyon elfáradt, aztán újra kezdte. János tízszer is
                  elkezdte a könyörgést, hogy ne erőltesse meg magát, nem tehet az jót ilyenkor. Bea
                  szelíden mosolyogva nyugtatta meg, türelmesen ígérte újra és újra, hogy vigyáz
                  magára, de a munkából nem hagyott el egy jottát sem. Finom és szerény csendessége
                  mögött ingathatatlan szilárdság lakott. Este aztán kiálltak a rovátkás szélű
                  falhoz a könyöklőre és az elragadó nyári csendben lenéztek a homályos tájra.</p>
               <p>- Ó be boldog vagyok, - mondta Bea, - most először vagy az enyém.</p>
               <p>- Csacsi vagy. Mindig a tied voltam. Mikor még nem ismertelek, kicsi fiú koromban,
                  akkor is.</p>
               <p>- Nem, nem. Csak így vagy igazán az enyém, kettesben. Szülők és testvérek
                  nélkül.</p>
               <p>- De hiszen annyira szereted őket.</p>
               <p>- Kedvesek nekem. De csak téged szeretlek, János. Te vagy nekem az alfa és ómega,
                  életem és sorsom mindhalálig, te vagy az én teljes világom. Én csak ilyen feleség
                  tudok lenni. De ilyen férjet is akarok. Én legyek neked minden.</p>
               <p>Egymás kezét fogták, úgy támaszkodtak az alacsony kőkorlátnak. Soká
                  hallgattak.</p>
               <p>- Most mire gondolsz? - kérdezte János.</p>
               <p>- Különöset gondoltam. Talán meg sem mondom.</p>
               <p>- De most már annál inkább mondd el.</p>
               <p>- Jól van. Az járt a fejemben, hogy én néked a világon mindent meg fogok bocsátani
                  mindig. Csak egyet nem. Ha megcsalsz. Akkor vége köztünk mindennek.</p>
               <p>János nagyot nevetett. Félkarral magához szorította az asszony vállát. De az nem
                  nevetett vele.</p>
               <p>- Nem beszéltem még erről, - mondta komolyan, - most valahogyan kimondtam. Nem is
                  fogom máskor mondani, de ne felejtsed el soha. Ha megcsaltál, soha, soha többet
                  nem fogsz megcsókolni.</p>
               <p>- De angyalom, hogyan jut eszedbe ilyen csacsiságokat beszélni? Nem fordul meg
                  nekem más még a gondolatomban sem.</p>
               <p>- Most nem. De az évek mulnak.</p>
               <p>- Az évek mulhatnak. Az, hogy szeretlek, nem mulhatik. Nézz a szemem közé.</p>
               <p>- Hiába nézek, sötét van.</p>
               <p>A két fej egymás felé fordult. Az asszonyi arcot csak sejteni lehetett a
                  homályban. De János - nem a szemével, hanem értelmével - érezte, hogy a ki nem
                  vehető vonásokon valami elemi őserő ül, valami olyan elszántság, amely most
                  hirtelen elébújt a nyugalom és szelídség mögül és egyszerre félni lehetett tőle.
                  Soká nem szóltak semmit. János magához vonta feleségét és gyengéden megcsókolta.
                  Aztán még jó darabig ott maradtak, némán letekintve az alvó Bihács fehér
                  házaira.</p>
               <p>A rendezkedéssel hamar rendbejöttek és az új életforma rendes kerékvágásba
                  terelődött. Folyton ketten voltak, látogató nem sokat zavarta őket. Csak apósa
                  híradásai jöttek sűrűn a politika és a birtokpörök fordulatairól, néha maga Bernát
                  gróf személyesen is benézett a fiatalokhoz, ha ügyes-bajos dolgaiban arrafelé
                  vetette útja. Megállapodott egy két órára, hideg sörrel enyhítette szomjúságát,
                  elbeszélgetett velök, elmondta, hogy Velencéből megint kitérő választ kapott, vagy
                  hogy Ujlaki Lőrinc elébukkant rejtekeiből Illokon és békülési követeket küldött
                  Ulászlóhoz. Aztán már lóra is ült az após és tovább poroszkált fegyvereseivel.
                  Vagy javasasszony jött Modrusból, az aggódó anya küldte, hogy a fiatal asszonnyal
                  hogylétéről tanácskozzék. Levelet is hozott: az anya panaszkodott, hogy a
                  fiatalokat nehezen nélkülözi. Alig várja az őszt, hogy szerettei visszatérjenek a
                  szülői kastélyba.</p>
               <p>De az ősz eljött, és a fiatal házaspár ottmaradt Bihácson. Bea boldog volt ebben a
                  meghitt csendben, nem kívánkozott innen sehová. Anyja sürgető hívására mindig azt
                  válaszolta, hogy nem érzi magát egészen jól, nem szeretne a terhes utazásra
                  vállalkozni a bosnyák hegyeken keresztül. Mikor aztán elhűvösödött az idő, egyre
                  alaposabbá vált ez a kifogás. Leesett már az első hó is, Jánosék most már nem
                  gondolhattak arra, hogy elhagyják Bihácsot. Frangepánné maga jött oda Modrusból,
                  hogy a nagy eseményhez közeledő fiatal asszony ne maradjon tapasztalt segítség
                  híjjával. Hogy Ulászló külön címert adatott Szlavóniának és új rendelettel
                  szorította meg a báni jogkört, arra János most ügyet sem vetett.</p>
               <p>Kevéssel karácsony előtt született a gyermek, nem egészen tíz hónappal az esküvő
                  után. Leány lett. Az a reménységök, hogy fiút ad nekik az Isten, csalódássá lett.
                  János valósággal búsulásnak adta a fejét a csecsemő életének első óráiban. De
                  ahogy eleinte idegenkedve nézegette a vörös, óbégató csöppséget, valami részvét
                  melegsége kelt benne. Megsajnálta, hogy jötte nem okoz boldogságot. És megsajnálta
                  vézna, csenevész kis testét, mert satnya volt a gyermek és nem nagyon életre
                  termett. Az elején még tartani is lehetett tőle, hogy nem marad meg. A sürgő-forgó
                  bábák folyton ráolvastak, vájákos szerekkel tenyerét kenegették, pólyájába
                  varázslatos tárgyakat csavartak. A megmaradásáért való aggodalom elmosta a
                  csalódás érzését. Harmadnap János már úgy szerette a csecsemőt, mint a szeme
                  fényét. Rögtön születése után megkeresztelték, hogy pogányként ne haljon, s csöpp
                  lelke örök kárhozatra ne jusson, ha Isten elvenné. Erzsébet lett a keresztségben,
                  mert apai és anyai részről egyaránt volt Erzsébet nevű, dédanyja, egyik Estei
                  Isota hercegnő, másik Szilágyi Erzsébet. Bea már nehezebben törődött bele abba,
                  hogy leányt szült és nem fiút. Az újszülöttet még fürösztötték, mikor már azt
                  suttogta kezét szorongató férjének:</p>
               <p>- A második fiú lesz, angyalom, ne búsulj.</p>
               <p>- Ne gondolj most ezzel, az a fő, hogy itt a kicsi.</p>
               <p>- Nem, nem az a fő. A második fiú lesz.</p>
               <p>S mikor a satnya kislány szerencsésen megélt, a fiatal anya szeretetében, a keblén
                  táplálkozó gyermekre vetett tekintetében mindig maradt valami különös kifejezés,
                  amelyet a megbocsátó türelemhez lehetett hasonlítani. Még két hetes sem volt a
                  kicsiny, mikor Bea arról kezdett beszélni, hogy milyen nevet adnak a születendő
                  fiúgyermeknek.</p>
               <p>- Mátyás lesz, - mondta János, - de hogyan jut eszedbe máris beszélni erről?</p>
               <p>- Én mindig erre gondolok. De nem szeretném, ha Mátyás volna.</p>
               <p>- Miért nem?</p>
               <p>- Babonából. Apád ötven éves volt, mikor meghalt. Túlkorán. Az én fiam éljen száz
                  évet. Azt szeretném, ha Kristófnak keresztelnők.</p>
               <p>- Ha szeretnél valamit, angyalom, annak úgy kell lenni. Jól van, majd legyen
                  Kristóf.</p>
               <p>Kristóf volt a Bea kedvenc testvére, családfájában ehhez a bátyjához ragaszkodott
                  a legjobban. Jánosnak sajgott kissé, hogy fiát majd nem nevezheti apjáról, de ezt
                  egy szóval sem éreztette. Kérést sohasem tudott megtagadni.</p>
               <p>Az újév nagy ujságot hozott: az országos törvényszék újra ítéletet hozott a Bakacs
                  által támasztott nagy perben. A hónapokkal ezelőtt hozott döntést, amely szerint
                  János herceg máris köteles a gyulai uradalom egy részét a pernyertes kancellár
                  tulajdonába bocsátani, eddig mindenféle ügyvédi furfangokkal húzták-halasztották
                  János Budán dolgozó emberei. De Bakacs szívóson dolgozott tovább. Néki is voltak
                  prókátorai, de azonfelül még ott is ült a hatalom forrásánál. Január tizedikén
                  elhangzott az ítélet: az átadásra nincs többé halasztás, a végrehajtással a budai
                  káptalan bízatik meg. Az ítéletet Bihácsra is kézbesítették. Hóvihar volt odakint,
                  haragos ítéletidő. A hírhozót majd megvette az Isten hidege. De csak egy éjszakát
                  kapott, hogy jóllakjék, megmelegedjék és kipihenje magát. Másnap tovább kellett
                  hogy vigye a hírt Modrusba. Kérdő levéllel: mi most a teendő?</p>
               <p>Frangepán Bernát azonnal kézbevette a dolgot. A teendő az, amit már egyszer
                  kifejtett: vegye el az a birtokot, aki tudja. Sürgős levél ment Gyulára a két
                  Korvin várnagynak, Török Jánosnak és Gyulai Simonnak: mindenféle átvételt meg kell
                  tagadni, a káptalan részéről megjelenő hatósági személyeknek engedelmeskedni
                  tilos, az új tulajdonos beiktatását, ha az százszor Bakacs Tamás is, fegyveresen
                  kell megakadályozni. A szigorú levelek elmentek, s nemsokára a válasz is megjött:
                  a parancsot a várnagyok megértették, a parasztokat már fegyverzik is, úgy lesz
                  minden, ahogy a herceg úr rendelte.</p>
               <p>Bihács várában, a befagyott Una fehér szigetén, János heteken át várta, mi lesz
                  gyulai birtokával. Nagyon nyugtalan volt, minduntalan szóvá tette, hogy vajjon
                  miért nem jön még mindig hír Gyuláról? De ott volt mellette felesége, a csendes
                  nyugalom és biztonság maga. És a véghetetlen türelem. Ha ő százszor elkezdte az
                  ideges toporzékolást, hogy még mindig semmi hír, Bea százegyedszer sem restellte
                  ugyanazokkal a mondatokkal megnyugtatni. S végre kora tavasszal két futár jött
                  gyors egymásutánban. Az első arról hozott hírt, hogy március tizenkilencedikén,
                  mikor már felengedett a csikorgó hideg, s az utak járhatókká lettek, csakugyan
                  betoppantak a hatósági személyek. Boldogasszonyfalvi Jakab kanonok jött a budai
                  káptalan részéről, Petri-Derzsi János pedig a nádori hivatalt képviselte. A
                  várnagyok azt izenik uroknak, hogy legyen nyugodt, Gyulát nem adják és fegyverrel
                  fogják védelmezni. A jobbágyságot már kellőképpen fellázították, a parasztok
                  verekedés árán is kitartanak a herceg mellett. Harmadnap jött az újabb futár.
                  Jelentette, hogy a hatósági emberek be akartak menni a várba, de a várnagyok nem
                  nyittattak kaput. Váron kívül voltak hajlandók csak tárgyalni. A tárgyalás meg is
                  indult, de az egész gyulai határból becsődültek a jobbágyok, egyenesre ütött
                  kaszával és cséphadaróval, a sokaság morgott és fenyegető magatartást tanusított.
                  Vérontásra nem került a sor, a kanonokot és társát, akiknek már élete forgott
                  veszélyben, dugva kellett elszöktetni, hogy szégyenszeme dolguk végezetlen
                  menjenek vissza Budára. Pedig kellő számú fegyveres karhatalmat is hoztak
                  magokkal, de az óvatosan a határban tanyázott s most már szintén elvonult.</p>
               <p>János mindezt azonnal továbbadta apósának. A második híradáshoz hosszú levelet is
                  mellékelt, amelyben áradó hálával ismerte el, hogy az új harcmodor bizonyult az
                  egyetlen hatásosnak. De jöttek hírek nem ritka időközökkel, amelyeket bízvást
                  átküldhetett hasonló hálával. Megérkezett az értesítés, hogy Bakacs kancellárnak,
                  mint felperesnek végleg megítélték a birtokbavétel jogát Vajdahunyadon is.
                  Természetes, hogy erre a híres várkastélyra különösen fájt a foga Bakacs
                  Tamásnak. De most már a hunyadi várnép is jól tudta a kötelességét. Az egész
                  dolog éppen úgy végződött, mint Gyulán. A hatósági emberek fárasztó utazással
                  lementek Budáról Hunyadra s ott fustélyokkal, dorongokkal találták szemközt
                  magokat, sőt olyan mérgesre izgatott parasztsággal, hogy megint örültek, ha a
                  bőrüket menthették. Innen is üres kézzel tértek haza. Bakacs Tamás tehát egyelőre
                  hiába zsarolta ki Kinizsitől a zálogjogot, hiába állt pöreinek rendelkezésére az
                  egész jogszolgáltatás, hiába győzött az egész vonalon: Vajdahunyadot és Gyulát
                  csak fegyverrel foglalhatta el. A törvénynek állott ugyan karhatalom a
                  rendelkezésére, de az óriás birtokok egész jobbágysága nagyobb sereget
                  képviselt.</p>
               <p>- Látod, fiamuram, Kinizsi nem értett ezekhez a dolgokhoz, - mondta Frangepán, ha
                  átjött megnézni Isotát, kedvenc unokáját, - így kell ezt csinálni, ahogy én
                  csinálom.</p>
               <p>- Igaz, - helyeselt buzgón a vő, - most még Lippa és Solymos is hátra van. A
                  Bánfiak már ítéletet kaptak ellenem.</p>
               <p>- A süvegök mellé tűzhetik. Mit csinálnak az ítélettel?</p>
               <p>- Gondolom, ugyanazt, amit Bakacs. Megkísérlik átvenni az uradalmakat.</p>
               <p>- Én meg nem gondolom.</p>
               <p>- Nem is próbálják? - csodálkozott János.</p>
               <p>- Nem is próbálják. Látják, hogy a sarkadra álltál. Költséges ám az ilyen
                  kirándulás. A költségeket a felperes fizeti. Mi az ördögnek költekezzenek, ha
                  tudják, hogy úgyis hiába? Ne félj, most már országszerte tudják a felperesek, hogy
                  csak ágyúval vehetik el a birtokaidat. Solymosnak és Lippának feléje se fognak
                  nézni.</p>
               <p>- Eladhatom ezt a két birtokot?</p>
               <p>- Miért ne? Vevő van rá?</p>
               <p>- Az. A báni fizetésemet nem kapom, hiába írok akármit Budára. Pénz pedig kell, te
                  tudod legjobban. Haraszti már nagyon kínoz, hogy fizessek neki. Honnan vegyek
                  ötezer aranyat? De fizet Derecsényi Péter, ha ráíratom Solymost. Tartozom még
                  Harasztinak ezenfelül kétezer arannyal, annak fejében ráíratom Lippát. Ezzel két
                  lyukat betömtem. De pénzem még mindig nincs. Eladok néhány falut a gyulai
                  birtokból Benkovith Gergelynek, attól kapok kétezer aranyat. Annak is tíz helye
                  van már. Kapok Gyulai vicebánomtól ezer aranyat, ráíratom Nagykemlek várára. De
                  mit meséljem tovább, folyton a régi nóta. Majd nézd át az okiratokat, atyámuram,
                  minden feljegyzést előkészítettem. Ha valami nem jól van, parancsold meg a
                  kancellárián, hogyan csinálják.</p>
               <p>Ilyenkor az após összeült a János irodai embereivel és órákig dolgozott. János
                  szépen köszönte. Hogy apósa mit változtatott az ügyleteken és mit helyeselt, azt
                  csak felületesen hallgatta végig, szívből gyűlölt minden hivatalos írást. Azt is
                  csak udvariasan tettetett figyelemmel hallgatta, ha apósa gazdálkodási terveket
                  magyarázott neki. Most például szerződést kötött a felvidéki Thurzóval, aki a
                  bányavárosokban rezet túrt a földből. A réznek külföldön talált piacot az ügyes
                  Thurzó, tengeren túl. De a tengerhez el kellett jutnia. Az Adriához Modruson át
                  vezetett a legjobb út, s ezt az utat Frangepán tartotta hatalmában. Leszerződött
                  tehát Thurzóval az út használatára és nagy tűzzel magyarázta Jánosnak, milyen
                  remek üzlet lesz ebből. János sűrűn bólintott a magyarázat közben, de ásításait
                  csak nehezen tudta elnyomni. És maga hozta oda a kislányt játszani a nagyapához,
                  hogy a közgazdasági fejtegetéseknek tapintatosan végét szakítsa.</p>
               <p>De a bőbeszédű és heves Frangepán, ha odacsiklandozott egyet-kettőt a féléves
                  csecsemő álla alá, hamar megunta a nagyapai örömöket és rátért a politikára.
                  Szidta, becsmérelte a kancellárt és a nádort: takarodjanak ezek is a tolvaj
                  kincstartó után. Bezzeg Mátyás az ilyen sikkasztót lecsukatta, aztán intézkedett,
                  hogy a bűnös ember feltűnő bírósági tárgyalás nélkül meglakoljon. Az illetőről
                  egyszer csak az a hír jött, hogy a börtönben váratlanul meghalt. De Ulászló egy
                  húron pendült a rablókkal, nemhogy ráncba szedné őket. Talán most az őszi
                  országgyűlésnek végre sikerül elkergetni a két nagy huncutot. A köznemesség jobban
                  mozgolódik, mint valaha.</p>
               <p>- Felmegyünk az országgyűlésre, atyámuram? Beának is jó lenne már egy kis budai
                  társasélet.</p>
               <p>- Nem, nem, - vágott közbe az asszony hamar, - én nem kívánkozom oda. Csendet
                  kívánok és békességet. Ne menjetek fel.</p>
               <p>- Dehogy megyünk, - rázta fejét Frangepán, - olyan bolondot nem fogunk tenni.
                  Bakacs mindenre képes odafenn. Ide a déli végekre pedig nem ér el a keze, itt mi
                  vagyunk az urak. Ezért figyelj ide, fiamuram, előre figyelmeztetlek: valószínű,
                  hogy közeledni fognak hozzánk a budaiak, téged is megkörnyékeznek esetleg, hogy
                  végy részt az országgyűlésen. Semmiesetre se ígérj semmit. Mondd, hogy a bánsággal
                  rengeteg dolgod van. Mondd, hogy nincs pénzed utazni, mert nem kapod a
                  fizetésedet. Mondd, hogy majd meglátod. De felmenni nem szabad.</p>
               <p>- Igenis, atyámuram.</p>
               <p>- Meg kell várni, míg a köznemesség kikaparja nekünk a sült gesztenyét. Biztosra
                  veszem, hogy Bakacs most megbukik, ha ügyesen fognak hozzá. És elég ügyes
                  vezérszónokot választottak, úgy hallom.</p>
               <p>- Kit?</p>
               <p>- Régi barátodat, a kalocsai érseket.</p>
               <p>- Váradi Pétert?</p>
               <p>- Azt. Kitűnő szónok, és mindenki tudja, hogy nincs vaj a fején. Azonkívül halálos
                  ellensége Bakacsnak. Már apád idején sem szívelhették egymást.</p>
               <p>- Azt tudom. Sok apróságra vissza tudok emlékezni.</p>
               <p>- Egyszóval Péter érsek viszi majd a szót. Szinte bizonyosnak tartom, hogy
                  Bakacsnak most vége. Akkor aztán felvirrad nekünk. Csak ügyes légy és ne ígérj
                  semmit, ha jönnek hozzád.</p>
               <p>- Igenis, atyámuram.</p>
               <p>Aztán eltűnődve hozzátette:</p>
               <p>- Ha Péter érsek ott van, akkor mi úgysem tehetünk többet, mint ő.</p>
               <p>Frangepán felvetette a fejét. Az ilyen beszédet nem szerette. Az ő szemében Váradi
                  Péter kalocsai érsek is aféle alulról jött ember volt, Mátyás király személyének,
                  vagy inkább mágnás-ellenes tervszerűségének teremtménye, bugris, nem úr. Ha az
                  ilyet túlságos tisztelettel emlegették előtte, főúri önérzete ágaskodni kezdett.
                  Most is ráncolt homlokkal fordult veje felé:</p>
               <p>- Valaha úgy ültél rajta, tudom, mint szarkafészek a jegenyén. Miért nem maradtál
                  ott?</p>
               <p>Ilyenkor Bea azonnal közbelépett:</p>
               <p>- Nem kell veszekedni. Atyámuram jól tudja, hogy Jánosomnál hűségesebb fia
                  nincsen.</p>
               <p>A dolog abban is maradt. Csak mikor már egyedül voltak, a hálószoba sötétjében,
                  tette szóvá ismét a dolgot az asszony. És János lassan, gondolkozva, mintha nem is
                  feleségének beszélne, hanem hangosan tűnődnék, így szólt:</p>
               <p>- Ha visszagondolok hányatott életem folyására, angyalom, látom magamat a bécsi
                  udvarban apám halála után. Akkor még királyfi voltam, Európa leggazdagabb
                  trónörököse, leendő magyar király és sokszoros herceg, lelkemben olyan hófehér,
                  mint aki az áldozati ostyához járul. Lovag voltam. Nem hét év előtti lovag, hanem
                  - ahogy mondani szoktam - egy más korból való. Száz év előtti. Hűséges voltam,
                  tiszta, rajongó és nemes. Most már nem vagyok ilyen fehér. Megszegtem a korona
                  iránti esküdött hűségemet. A törvényt nem tisztelem, a törvény emberei ellen
                  fegyvert állítok. Politikai ármányokban veszek részt, éleseszű apád tanítása
                  szerint. Nagyon nagy utat tettem, angyalom. És néha keresem emlékeimben, hol
                  tettem ezen az úton az első lépést. Ma az az érzésem volt, hogy ez volt az első
                  árulásom: elfordultam Váradi Pétertől, akinél szilárdabb, becsületesebb híve
                  apámnak sem volt, nekem sem. Apám Beatrix miatt börtönbe zárta. Én Ujlaki
                  Lőrinctől elkábulva hátat fordítottam tanácsainak. Aztán... aztán elkezdtem
                  tanulni. Új erkölcsöt, új szívet, új becsületet. Most már kitanultam. Körülbelül
                  olyan vagyok, mint más nagyurak Magyarországon. Csak az erőszakos természetem
                  nincs meg hozzá, meg a kapzsiságom. De különben nem sokat különbözöm Bakacstól,
                  vagy Szapolyaitól. Én, Mátyás fia. Én, Hunyadi unokája.</p>
               <p>A sötétben megszólalt Bea hangja. S keze a férj kezét kereste:</p>
               <p>- Angyalom, megijesztesz. Én nem tudtam, hogy ilyen keserűség lakik benned. És
                  oktalan dolgokat is beszélsz. Te hű vagy, jó, és mindenki másnál különb, akit
                  ismerek.</p>
               <p>- Akkor nem ismered Péter érseket.</p>
               <p>- De ismerem. Az udvarból. Hiszen Beatrixot szolgáltam, mikor ő felséges atyád
                  mellé került. Mindenki mondta, milyen feddhetetlen ember. Csak Beatrix becsmérelte
                  folyton. Tudtuk jól, hogy miért. De ha ő feddhetetlen, mit foghat rád bárki is? Ne
                  gyötörd magad, angyalom. Te lovag vagy ma is. Ha én tisztellek és nagyrabecsülöm
                  becsületes lelkedet, ebben megbízhatol.</p>
               <p>- Köszönöm, Bea. De majd gondolj erre a beszélgetésre, ha jönnek a hírek, hogyan
                  beszélt Péter érsek az országgyűlésen. Ahogy más az országban nem szólhat senki.
                  Olyan magasra emelt homlokkal.</p>
               <p>Soká hallgatott. Aztán hozzátette:</p>
               <p>- Ha én nem megyek el az országgyűlésre, akkor szót fogadok apádnak. De ez csak a
                  második okom. Az első az, hogy nem akarok Péter érsek szeme közé nézni. Az én
                  hajdani fehér ifjúságomat látnám viszont a tekintetében, a rajongásomat, az
                  álmaimat, a tiszta lélekkel megérdemelt magyar koronát. És el kellene fordítanom
                  fájdalmasan a fejemet.</p>
               <p>- János, - mondta ijedten Bea, - hiszen én azt hittem, hogy boldog vagy mellettem.
                  Most fájdalmat okozol nekem.</p>
               <p>- Sajnálom. Kár is volt, hogy beszélni kezdtem. Boldog vagyok, hogyne volnék
                  boldog. Ha elfelejteted velem a gondolataimat. Ezért végtelen hálás vagyok neked.
                  Téged nem árultalak el soha. Hozzád hű vagyok és igaz. Te vagy az, aki miatt még
                  hiszek magamban. Most aludjunk és holnap ne beszéljünk erről.</p>
               <p>Másnapra kelve nem beszéltek erről. De az asszony arcán mindig meglátszott, hogy
                  ezt az éjszakai vallomást nem felejtette el. Repült az idő, és eljött az őszi
                  országgyűlés ideje. A határnap már erősen közeledett, a legtarkább híreket
                  lehetett hallani a nagy politikai harc készülődéseiről. Frangepán munkához látott
                  és futárokkal árasztotta el az egész országot. Seregszámra jöttek is hozzá a
                  levelek. Minden jel azt mutatta, hogy az elkeseredett köznemesség, amelyet még a
                  főúri osztály elégedetlenjei is tüzeltek, végleg felkészült a nagy elszámolásra,
                  és Bakacs napjai meg vannak számlálva. Ekkor híradás érkezett Bihácsra: gróf
                  Pogány Péter érkezik János herceget látogatni, a királytól hoz üzenetet, kéri a
                  herceget, hogy tartózkodjék otthon.</p>
               <p>Úgy lett, ahogy Frangepán megjövendölte: Ulászló követet küldött hozzá, hogy
                  felcsalja az országgyűlésre. Pogány gróf díszes kísérettel beállított Bihácsra. De
                  nemcsak a házigazdát találta ott, hanem annak apósát és sógorát is. Az Una kies
                  szigetén az előkelő vendéghez méltó számú és díszes ruhájú várnép hemzsegett; a
                  fegyveresek jóval felülmulták sokaságban a pozsonyi gróf kíséretét. A király
                  küldötte jókedvű, hangos beszédű öregúr volt, dús szakállában több fehér szál
                  akadt, mint barna. Titkárok, kancellisták is jöttek vele, jobbára papi emberek,
                  nyilván, hogy írásba tegyék, ha a királyi követ a bánnal megegyezik valamiben.</p>
               <p>- Ráérünk még a komoly beszéddel, Péter gróf, - mondta János, mikor a vendég
                  lemosakodott szobájában az út porától és megjelent nála, - beszélgessünk egyelőre
                  Budáról, nagyon rég nem voltam odafent.</p>
               <p>- Szívesen, herceg uram, csak kérdezzetek, elmondom, ha mi ujságot tudok.</p>
               <p>Sorra szedték az ismerősöket. Beatrix volt az első. Pogány gróf elmondta, hogy a
                  királyné visszavonultan éldegél Esztergomban, Budán úgyszólván sohasem látni, hír
                  szerint most is állandó pénzzavarral küzködik, a vagyonához tartozó bányavárosok
                  embereivel állandóan veszekszik. Azt mondják, udvartartása most is pazar és
                  rangos. Akik mostanában látták, azt mondják, hogy elhízott. Már nem nagyon fiatal,
                  túl van a negyvenen. Olasz gavallérok élnek a környezetében, még pedig nem mint
                  gondolni lehetne, nápolyiak, hanem firenzeiek. Hogy az országból eltávozzék, arra
                  úgy látszik nem is gondol. Talán még nem tett le minden tervéről és még mindig
                  reménykedik abban, hogyha Ulászló válását kimondják, a király nyakába varrja
                  magát.</p>
               <p>- Hát a nádor? - kérdezte Frangepán tüntető és megvető udvariassággal.</p>
               <p>Arról is beszélt Pogány gróf szívesen. Szapolyai gróf jól megvan, nagy
                  gazdagságainak kormányzása minden idejét elfoglalja, a politikára tulajdonképpen
                  nem marad sok ideje.</p>
               <p>- Ugyan ne beszélj, Péter gróf, - szólt Frangepán nyers nevetéssel, - egész más
                  okból nem marad ideje. Először azért, mert Bakacs Tamás nem ereszti a király
                  közelébe. Másodszor azért, mert király akar lenni, nem pedig nádor.</p>
               <p>János ijedten és zavartan szólt közbe:</p>
               <p>- De atyámuram...</p>
               <p>- Igenis, király akar lenni. Vagy ha ő nem lesz, akkor a fiából csinál királyt.
                  Nem is titkolja. Szép kis nádort tart maga mellett Ulászló őfelsége, megmondhatod
                  neki. Te meg, fiamuram, ne fészkelődjél olyan kínosan, Péter gróf ugyanolyan jól
                  tudja, amit mondok, mint én.</p>
               <p>Gróf Pogány Péter megbocsátóan mosolygott és folytatta mondókáját. A nádor nem a
                  legjobb egészségnek örvend, felesége, tescheni Hedvig hercegnő, sokat sopánkodik,
                  hogy a nádor folyton beteg. Különben nagy gonddal neveli hat gyermekét, két fiút
                  és négy leányt. A nagyobbik fiú, Jankó, most tíz éves, azt mondják, hogy igen
                  eszes és sokra hivatott gyermek.</p>
               <p>- Hát a kerékgyártó fia mit csinál? - kérdezte Frangepán megélesedve.</p>
               <p>- Ha Bakacs Tamás urat gondolod, Bernát úr, ő jó egészségnek örvend. Ő is nagy
                  uradalmait kormányozza, de amellett az országot is. Mindnyájatokat szívesen
                  üdvözöl.</p>
               <p>- Azt nagyon köszönjük, csak pénzbe ne kerüljön.</p>
               <p>A király követe szelíden mosolygott mindenre. Nyilván elhatározta, hogy
                  nyugalmából nem hagyja kizavartatni magát és küldetését állhatatosan elvégzi.
                  Tovább csevegett, mintha semmit sem hallott volna. A készülő országgyűlésről
                  kérdezték, s ő elfogulatlanul válaszolgatott minden kérdésre. Bizonyos Verbőczi
                  Istvánt is felemlített többek között.</p>
               <p>- Verbőczi? Hát az kicsoda?</p>
               <p>- Új ember. Ugocsa követe. Nemrégiben beszéltem vele.</p>
               <p>- Ha új ember, akkor nyilván paraszt. De majd grófot csináltok belőle.</p>
               <p>- Nem paraszt ez, Bernát gróf, hanem köznemes. Verbőczi Istvánnak a fia. Anyja
                  Deák Apollónia, az is nemes kisasszony.</p>
               <p>- Úgy. Hát akkor a mezei hadakból való. Mágnásfaló. Még rosszabb. És mit tud?</p>
               <p>- Bizony sokat. Olyan az esze, mint a tűz. Szép, délceg ember, idegen országokban
                  iskolázott. Még sokat fogtok róla hallani. Nagyon ért a törvényekhez és nagyon
                  rázza az öklét. Minden azt mutatja, hogy ez az országgyűlés fel fogja emelni a
                  köznemesi rendet. Ha mi főurak résen nem állunk. De majd erről bővebben, ha később
                  szólok a herceg úrral.</p>
               <p>- Akkor máris lehet, Péter gróf, - szólt Frangepán, - mert előttem s fiaim előtt a
                  herceg úrnak nincsen titka.</p>
               <p>Így aztán rátértek a küldetésre. Ulászló király kegyes üdvözletét izente János
                  hercegnek és arra kérte, hogy az országgyűlésen okvetlenül jelenjék meg,
                  tanubizonyságot téve a király iránt való hűségéről, amelyre a koronának a belső
                  politika ilyen zilált idején igen komoly szüksége van. Az utóbbi időben úgy
                  látszott, hogy a herceget valami elkedvetlenítette, őfelsége tehát bizalommal
                  kéri, tárja fel a félreértéseket, hogy ezeket el lehessen oszlatni és sorolja fel
                  esetleges sérelmeit, amelyek komolyak nem lehetnek. Eddig valahogyan csak
                  tűrtőztette magát Frangepán kenéz, de most már kitört belőle az indúlat.</p>
               <p>- Mondd, Péter gróf, hülyéknek néz minket őfelsége?</p>
               <p>- Őfelsége óvakodnék ilyet feltételezni, - felelte nyájasan a királyi követ, - de
                  miért mondod ezt, uram?</p>
               <p>- Még hogy mik a sérelmek. Az embernek megáll az esze. Egy sérelem van itt: a
                  kormányzat. Azt a tolvaj püspököt már kirúgták a kincstári székből, mikor már
                  akósra hízott a zsírunkon. Ha négyszáz ezer arany elsikkasztott pénz megtérítésére
                  ítéltétek, képzelhetem, mennyivel többet lopott. Most pusztuljon Bakacs is,
                  Szapolyai is. Akkor majd megmondjuk a sérelmeket egyenként. El fog tartani három
                  napig, őfelsége majd gondoskodjék elegendő szabad időről.</p>
               <p>Pogány gróf nem felelt erre, János felé fordult:</p>
               <p>- A te szavadat szeretném hallani, uram, hogy elvigyem a királynak. Azért
                  jöttem.</p>
               <p>- Én egyetértek atyámurammal. De azért sérelmeimet felsorolhatom. Ráérsz-e, Péter
                  gróf? Mert ha mindezt rövidre fogom, estig készen leszek.</p>
               <p>- Hallgatlak.</p>
               <p>János belekezdett a litániába. De nem egészen jól tudta a leckét. Amit mondott,
                  annak nem volt rendszere. Csak úgy kapásból hordta össze az egyes dolgokat, ahogy
                  eszébe ötlöttek, csoportosítás nélkül. Frangepán hallgatta egy darabig,
                  izgett-mozgott, fejét csóválta, nagyokat fújt. És végül beleszólt. Aztán egyre
                  hosszabbakat szólt bele s végül megint csak ő beszélt veje nevében. Az egyes
                  pontokat, ahogy világosan összefoglalta, a kancellisták jegyezték. Előadása
                  ügyvédi és politikai szónoklat volt, jól felépített és hatásos. Amellett
                  szerfelett goromba. Mikor befejezte, Pogány gróf pontonként válaszolt. Azt a
                  harcmodort választotta, hogy meglepetést és megütközést színlelt. Ejnye, ejnye, -
                  mondogatta, mintha minderről sejtelme sem lett volna. És azonnal orvoslást ígért
                  mindenre, de szükségesnek látta, hogy János herceg jőjjön fel az országgyűlésre és
                  tárjon mindent adandó alkalommal a király elé. Kétségtelen, hogy meg fogják
                  egymást érteni.</p>
               <p>Így folyt ez a vita két álló napon keresztül. János már az elején hajlandó lett
                  volna megígérni, hogy a király elé járul, de ezt kimondani nem igen merte. Ott
                  volt apósa is, aki keményen kitartott: ők csak közös alapon járnak el, a délvidéki
                  ellenzéki szervezethez tartozó urak valamennyien: amíg Bakacs és Szapolyai
                  hivatalban vannak, ők az országgyűlésnek feléje nézni sem hajlandók. Ha a király a
                  nádort és a hercegprímást elejtette, még akkor is sok elégtétel van hátra. Csak
                  akkor lehet beszélni majd róla, hogy a törvényes munkában résztvesznek. Ez volt az
                  utolsó szó, a király követe nem tudott elérni többet. És borús őszi napon, zuhogó
                  esőben, nagy kíséretével együtt nekivágott a bosnya hegyeknek.</p>
               <p>Történt még egy próbálkozás: a király cseh kancellárja, Schellenberg, lépett
                  közbe, azt gondolván, hogy János és apósa minden közeledést bizalmatlanul
                  fogadnak, amely a magyar kormány irányából ered. Schellenberg tehát, mint a magyar
                  belügyekben érdektelen fél, hosszabb levelet intézett Jánoshoz. „Most már itt az
                  ideje, - írta többek közt, - hogy a király kegyessége által nyújtott alkalmat
                  megragadva, óhajtásaidat egyeztesd össze a király akaratával, vetkezd le
                  lelkednek közismert állhatatlanságát és annyi hányattatás után végre légy
                  őfelségének hű, engedelmes és állandó szolgája, hogy hajlandóságát mindenben
                  kiérdemeljed.” János mélyen elpirult, mikor a levelet elolvasta. Most vádolták
                  meg először írásban azzal, hogy állhatatlansága közismert. Napokig rágta magát
                  ezzel a váddal, éjszaka álmatlan hánykolódott ágyában, nappal Bea alig tudta
                  szavát venni. Frangepán azonban, mikor átjött Bihácsra, csak vállat vont és
                  megvetően dobta vissza az asztalra az elolvasott levelet.</p>
               <p>- Bakacséknak nagyon rosszul állhat a szénájuk, ha már a cseh kancellárt küldik
                  ránk.</p>
               <p>És megmaradtak abban, hogy nem mennek fel Budára. Itthon várják meg a nagy
                  mérkőzés híreit. Sok jelentést kaptak közben az ország minden részéből, a
                  Korvin-vagyon emberei az egész magyar térképről tudtak jelentést küldeni bosnyák
                  földön lakó gazdájoknak. Ezekből nyilván látszott, hogy a köznemesség már rég nem
                  volt olyan erős és elszánt, mint most. Úgyszólván biztosnak lehetett tekinteni,
                  hogy ez az országgyűlés Bakacs Tamás kancellárt le fogja taszítani az ország
                  éléről. A bihácsi és a modrusi várkastély felküldte íródeákjait Budára: üljenek
                  ott, legyenek résen, tudjanak meg mindent és a törvényeket külön írják le. Közben
                  pedig rendszeresen tudósítsanak.</p>
               <p>Ettől kezdve állandó volt a családban az izgalom. Az országgyűlésről szóló híradás
                  már a legelső jelentésben is rendkívüli feszültségről beszélt. A köznemesség
                  hangulata úgy elmérgesedett, hogy Bakacs az életét féltette, nagyobb fegyveres
                  kíséret nélkül sehova sem mozdult. A tanácskozásokban a vezetés teljesen kiesett a
                  főurak kezéből, a törvényalkotások kezdeményezését a köznemesség ragadta magához.
                  Az a Verbőczi István, akit már Pogány gróf is említett, egy csapásra az
                  országgyűlés eszévé emelkedett. Váradi Péter pedig mint az országgyűlés
                  lelkiismerete emelte fel szavát. Valóban ő lett Bakacs Tamás bűneinek
                  számonkérője. Úgyszólván naponta hevesen támadta a kancellárt. A Verbőczi
                  szorgalmazta törvényeket egymásután szavazták meg Bakacs Tamás ellen és Váradi
                  Péter kitartó támadása egyre hatalmasabb ütéseket mértek az egyre gyengülő
                  Bakacsra. Egy napon János felbontotta a Budáról érkezett friss jelentést és
                  hangosan kiáltozni kezdett.</p>
               <p>- Mi történt? - szaladt be hozzá Bea, - ég a ház?</p>
               <p>- Sokkal nagyobb dolog annál. Bakacs megbukott.</p>
               <p>- Igazán? Nem kancellár többé?</p>
               <p>- A király kitette. Kénytelen volt vele. Szapolyai egyelőre nádor maradt. Roppant
                  ügyesen szervezték ezt. Szapolyai is segített titokban Bakacsot megbuktatni, most
                  már ő is a köznemességhez pártolt. Beám, ez hallatlan nagy ujság. Minden
                  másképpen lesz. Minden dolgunk megváltozik. Pöreink mind megfordulnak. A
                  fizetésemet ki fogom szorítani. El sem merem hinni, olyan nagy öröm ez. Győztünk,
                  érted-, mi ez? Annyi keserves küzdelem után végre győztünk! De most berúgok!
                  Készülj gyorsan, még ma indulunk Modrusba.</p>
               <p>Ott, a családi házban, hasonló boldogságú izgalmat találtak. A kastély tele volt
                  vendéggel. Közelről-távolról odasereglettek a mozgalomban résztvevő urak, és
                  érkezésük nem szűnt naphosszat. Vitatták az örvendetes új helyzetet, lobogó
                  örömmel ünnepelték a győzelmet, s az új törvényeket tárgyalták. A nagy
                  ebédlőteremben állandó dáridó folyt. Minduntalan felállt valaki és horvát dikciót
                  mondott. Az arcok örömben úsztak, a mulatozók egymást ölelgették. Jutott az
                  ölelésekből Jánosnak is. Mindenki szerencsét kívánt neki a nagy fordulathoz, amely
                  elsősorban roppant anyagi hasznot jelentett neki perei révén. Aztán biztosra
                  vették, hogy Budán valami országos nagy állás várja a bánság mellett, talán
                  donációt is fog kapni, ha összebékél a királlyal. Maga Frangepán is elragadtatta
                  magát az általános boldogságtól.</p>
               <p>- Azon kell gondolkodni, fiamuram, hegy az év egy részében felköltözünk Budára.
                  Készülődjetek ti is. Kezünkbe kell vennünk a dolgokat. A mi időnk elérkezett.
                  Majd összeülök veled és megrágjuk az országos kérdéseket.</p>
               <p>- Akár most is, apámuram.</p>
               <p>- Nem, ahhoz csend kell és nyugalom. Most csak mulass. Itt maradtok karácsonyra
                  úgyis. Aztán újesztendőben majd lemegyek Bihácsra. De Budára máris küldjél hírt: a
                  házadat hozzák rendbe.</p>
               <p>Boldogan folyt a dinom-dánom, soha ilyen hangosan még nem örvendezett a
                  Frangepán-ház. A nagy öröm frissé és hangossá tette Jánost. Még a mindig egyforma
                  kedvű és nyugodt Bea szeme is jobban csillogott. Sokat szánkáztak, táncoltak,
                  mulattak az ünnepek alatt. Aztán úgy mentek le megint Bihácsra, hogy lassanként
                  előkészítik budai utazásukat. Odafenn udvari élet lesz, Bea bevonul mint fiatal
                  asszony abba a királyi palotába, ahol még Beatrixot szolgálta valaha mint serdülő
                  kis udvarhölgy. Serényen vették számba díszruháikat, ékszereiket, a kíséret
                  ruházatát, a budai élet költségeit. Pénz édeskevés volt a háznál. De ez most már
                  nem okozott gondot. Bakacs megbukott, a pörök egészen másként fognak menni.</p>
               <p>Frangepán lejött a tervezgetésben segíteni. Az ő házanépe is Budára készült. De a
                  nagy örömhírre kitört duhaj jókedve Modrus óta megcsappant kissé. Az új törvények
                  bántották. Azokat alaposan végigtanulmányozta és most a hosszú estéken, a tűz
                  pattogatása mellett üldögélve, hosszas magyarázatokkal szolgált vejének.</p>
               <p>- Nehéz világ várakozik ránk, főurakra. A köznemességnek nagyon megnőtt a szarva,
                  megint. Ezen az országgyűlésen teljesen ők rendelkeztek. Az a Verbőczi veszedelmes
                  koponya, arra jó lesz vigyázni. De hiszen most mi ülünk a nyeregbe, majd
                  megregulázzuk valamennyit. Kell is, mert mindent nagyon sötétnek látok.</p>
               <p>- Mit látsz sötétnek?</p>
               <p>- Az országot. Figyelj ide. Apád ő felsége úgy gazdálkodott, hogy évi
                  nyolcszázezer arany felett rendelkezett. Tudod-e, mennyi most Ulászló évi
                  költségvetése? Nincsen száznegyven ezer arany.</p>
               <p>- Hogy lehet az?</p>
               <p>- Úgy lehet, hogy ennek az éhenkórásznak nincs magánvagyona. Miféle király az, aki
                  még csak nem is gazdag? Igazán nem lehet csodálni, ha Ujlaki Lőrinc ökörnek és
                  szamárnak nevezte, és még csak ki sem végezték. Saját pénze tehát nincs, a
                  bányakamarákat, amelyek rengeteg pénzt hajtanak, özvegyi jogon Beatrix bírja. A
                  többit ellopták Bakacsék. Ez a nyavalyás király sokkal erőszakosabban adóztat,
                  mint atyád, aki erős volt. Ez erőszakos. Hiszen emlékszünk rá, hogy Erdély
                  fellázadt ellene az adó miatt. Itt a mi földünkön már roskadozik a paraszt a
                  harmincadtól. Még sincsen pénz semmire. Kivált katonára. A török meg fog enni
                  bennünket.</p>
               <p>- Ez igaz. A törökre mostanában nem szoktunk gondolni.</p>
               <p>- Te nem szoktál, de én szoktam. Rettenetes veszedelem ez a török. Atyád borzasztó
                  hibát követett el...</p>
               <p>- Igen, igen, ezt már magyarázták nekem, - szólt közbe kissé idegesen János, -
                  hogy a császári korona után futott hiába és közben hagyta megerősödni a törököt.
                  Régi vád apám ellen.</p>
               <p>- Régi és nem alaptalan. A török kipihente magát nagyapád óta. Mi meg borzasztóan
                  és rohamosan züllünk. Fegyelem nincs, a bíróságok mind sápot húznak és csalnak, az
                  igazság megszűnt, a nyúzott jobbágy lázadozik. Muszáj itt valamit csinálni. Az
                  országot csak az erős főúri osztály mentheti meg.</p>
               <p>- A főúri? Apám mindig azt mondta, hogy a nemzet gerince a köznemesség.</p>
               <p>- Mondhatta, mert ő arra támaszkodott. De most olyan erős király nincs. Ez a
                  nyavalyás polyák, ez nem király, ez semmi. Valakinek tehát kézbe kell venni az
                  országot. De nem Szapolyainak, aki király akar lenni, azt már nem tűrjük. Hanem
                  nekünk, uraknak, akik vezetésre születtünk. Első kötelesség, hogy ezeket a
                  Verbőcziéket visszaszorítsuk a helyökre. Hátrább az agarakkal. Az urak mi vagyunk.
                  Az új törvények tűrhetetlenek: ezek a mezei hadak ránk kenték az egész
                  hadviselést. Külön dandárt fogsz állítani az új rend szerint, fiamuram. A szerb
                  despota maga ezer huszárt állít. Ki győzi ezt pénzzel? Bezzeg saját magokkal igen
                  csínján bántak a köznemes urak. Csak minden harminchat telek után adnak egy
                  lovast, a mi vidékünkön, ahol legnagyobb a baj, huszonnégy után egyet. Igazán
                  botrány. Zsigmond dédapád regesztruma még százharmincezer legénnyel számol. Tudod,
                  mennyi ma ez a szám? Hetvenezer. Hát ez nem megy. Majd megszorítjuk őket. Mert ha
                  nem, akkor az ország elveszett. Menj le ide Bihácsra a parasztok közé és kérdezd
                  meg akármelyiket, hogyan gondolkozik a törökről. Megkérdezted valaha?</p>
               <p>- Nem én. Ez sohasem jutott eszembe. A parasztot én nem kérdezem.</p>
               <p>- De én kérdezem. S a paraszt azt mondja, hogy ő békén akar élni. Ha a nemesember
                  őt meg nem védi, akkor török lesz. Mind át akarnak térni Mohammed hitére, amerre
                  csak utazol. Ha nem segítünk ezen, akkor a szultán csupa török lakosságon át fog
                  eljutni Baranyáig. Akkor aztán egy szép napon odahúzatja az ágyúkat Buda vára
                  alá.</p>
               <p>János nagyot nevetett erre.</p>
               <p>- A török Buda alatt? Az már mégis csak sok volna kissé.</p>
               <p>- Te csak nevess. Apád idején Erdély felől Nagyváradig fel tudtak jönni. Én nem
                  látok rémeket. Ha meg nem fogjuk a dolog végét, Magyarország a töröké lesz és
                  eltűnik a föld színéről. Züllött, komolytalan, könnyelmű ország ezzel a senki
                  királlyal együtt, meg is érdemelné.</p>
               <p>János nem vitatkozott. Lusta is volt, meg nem is akarta unalmas politikai vitákkal
                  kedvetleníteni mostani szép napjait. Jövője egy csapásra ragyogó képet mutatott,
                  kislánya édesen fejlődött, feleségét boldogan és meghitten szerette. És a budai
                  udvari élet rég nem élvezett pazarsága, színessége ott ígérkezett a közeli
                  hetekben. Széppé és édessé fordult az élet. Azt is nagyban tervezgették, hogy kis
                  időre átköltöznek a krapinai várba, gyönyörű hely az, s ráfér a környékbeli
                  uradalmakra, hogy a gazda valami ideig ott is lakjék. Mikor feleségével aludni
                  tért, soká tervezgették mindezt, szinte éjfél lett már, mikor a kedves tervektől
                  fáradtan elaludtak.</p>
               <p>És egy hajnalom János arra ébredt, hogy a hálószoba ajtaján kopogtattak.</p>
               <p>- Ki az? - kiáltott ki riadtan, míg Bea félve ült fel az ágyban.</p>
               <p>- Én vagyok, - szólt apósa hangja, - nyissátok ki, gyujtsatok világot.</p>
               <p>Bea szikrát csiholt és gyertyát gyujtott. János kikecmergett a jó meleg ágyból a
                  hűlő szobába és odasántikált az ajtóhoz. Félretolta a reteszt. A másik oldalon a
                  benyílóban a kis Isota hangosan sírni kezdett, a horvát dajka mindjárt
                  csucsujgatta.</p>
               <p>- Mindennek vége, - szólt Frangepán komoran, mikor kinyílt az ajtó, - most jött a
                  budai futár és felzörgetett.</p>
               <p>- Mi történt?</p>
               <p>Frangepán a felbontott levelet odadobta János takarójára.</p>
               <p>- Olvashatod. A király visszavette Bakacs Tamást. Nem tud meglenni nélküle. Bakacs
                  már el is foglalta a kancellári hivatalt. Minden elveszett.</p>
               <p>Mély csend támadt. János mozdulatlanul ült ágya szélén. Apósa ott állt előtte és
                  komor haraggal a földet nézte. Aztán felvetette fejét és Jánosra mordult:</p>
               <p>- Mondj már valamit, a jó Isten áldjon meg.</p>
               <p>Ő vállat vont.</p>
               <p>- Mit mondjak? Olyan végtelenül fáradt vagyok.</p>
               <p>- Fáradt vagy? Hiszen egész nap itt ülsz a suton. Mitől fáradtál el, az Isten
                  szerelmére?</p>
               <p>János megint vállat vont. És ő is maga elé nézett. Csendesen, egykedvűen
                  felelt:</p>
               <p>- Én már apám ágyékában elfáradtam.</p>
               
            </div>
            <div type="chapter">
               <head>V.</head>
               <p>Bakacs Tamás tombolt a bosszútól, mikor hatalmát visszakapta. A pipogya királynak
                  megmutatta, hogy nélkülözhetetlen, most már erősebbnek érezte magát a nyeregben,
                  mint valaha. És elhatározta, hogy leszámol azokkal, akik meg akarták buktatni.
                  János, kevéssel Bihácsról való elköltözése után, írást kapott a többi hivatalos
                  írások közt, amely szerint a király felmenti báni állása alól. Nem hitt a
                  szemének, mikor elolvasta. El kellett olvasnia még egyszer. Nem tévedett:
                  elcsapták. Állását haladéktalanul át kellett adnia Kanizsai Györgynek, az új
                  bánnak. Azt már ki is nevezték.</p>
               <p>Mikor a meglepetéstől felocsúdott, próbálgatta érzéseit. Magába nézett. S
                  önmagában azt kellett látnia, hogy elcsapása egyáltalán nem sujtotta le. Sőt
                  valami megkönnyebbülés-féléről adhatott számot ennek az önvizsgálatnak: a
                  hivatalával járó tennivalókat szívből gyűlölte mindig. Most kajánul elmosolyodott,
                  mint az iskolából kisurrant gyermek.</p>
               <p>- Nem értelek, - mondta Bea, - azt hittem, volna, hogy tombolni fogsz.</p>
               <p>- Miért tombolnék? Legfeljebb bosszankodom, hogy a pörökkel most megint rosszul
                  megy majd minden.</p>
               <p>- De a büszkeségedet nem érzed sértve!</p>
               <p>- Ki sértette volna meg? Bakacs? Megsérthet engem Bakacs? A lábamba haraphat, mint
                  a mérges kutya. De nem sérthet.</p>
               <p>- A király sem?</p>
               <p>János kissé gondolkozott.</p>
               <p>- Szomorú, de a király sem. Aki öt éve azt mondta volna nekem, hogy le fogom nézni
                  a királyt, azt szentségtörőnek neveztem volna. S ilyen ember, mint én, még ezer és
                  ezer van az országban. Mi lehet ennek a vége? Hova megy az ország?</p>
               <p>- De ne az országról beszélj, hanem magadról. Veled mi lesz? Most mit szándékozol
                  tenni?</p>
               <p>- Nem tudom. Tovább használom azt a fegyvert, amelyet apádtól tanultam: akárhogyan
                  dönt a törvény, én egyszerűen fegyverrel ellenállok. Nem engedelmeskedem a
                  törvénynek. Mint ahogy a többiek sem engedelmeskednek. Rothad itt minden, Bea.</p>
               <p>- Megint nem magadról beszélsz. A vagyonunkról van szó, János. Az Isota
                  vagyonáról. A többi gyermekéről, akit még ád az Isten. Erre nem gondolsz?</p>
               <p>- De igen, gondolok. Majd kitalálok valamit.</p>
               <p>Bea nem felelt erre semmit. És Jánost ez a némaság jobban büntette, mint száz
                  szidalom és szemrehányás. Megint tennie kellett volna, törődnie, töprengenie,
                  kiállania, apósa hosszas fejtegetéseire figyelnie. Pedig milyen szép lehetett
                  volna az élet: üldögélni csendes otthonában, fűtött szoba meghitt sarkában
                  barátkozni bölcs könyvekkel, kislányát térdére venni és csacska gagyogásán
                  nevetni. De úgy látszik, ezt nem érheti el soha.</p>
               <p>Frangepán bezzeg nem ilyen mélabúsan fogta fel a kérdést. Tombolt haragjában.
                  Szikrázó szemmel kiabálta, hogy a bánságot nem szabad hagyni. Nagy volt ennek az
                  ára, alávaló könnyelműség lenne tétlenül nézni vesztét. Tüzelte és szidta vejét:
                  gondolja meg, hogy valaha az övé volt a magyar korona, azt odaadta a bosnya
                  királyságért, azt odaadta a puszta fejedelmi címért, azt odaadta a bánságért, most
                  aztán ezt odaadja semmiért. Ezt nem szabad megtenni. A báni címet nem szabad
                  letenni. Kanizsai csak üljön bele a hivatalba, de János neveztesse és írja magát
                  bánnak tovább is. És most már valami új és kemény lépést kell kieszelni, valami
                  nagyot és döntőt, mert ha meghódolnak Bakacs esze és ereje előtt, az a teljes
                  vagyoni romlást jelenti.</p>
               <p>János kedvetlenül hallgatta mindezt. Semmit sem gyűlölt annyira, mint a
                  felelősséget. Hogy tőle várnak valami döntő lépést, ez türelmetlenné tette.</p>
               <p>- Nem jó lesz, ha én beleszólok, - mondta apósának, - mert tőlem csak régimódi
                  ötlet telik.</p>
               <p>- Bánom is én, akármilyen, csak mondanál már valamit. De nem mondasz semmit.</p>
               <p>- Dehogy nem. Szívesen. Az igazság és a törvény útján maradok.</p>
               <p>Frangepán nagyot nézett. Ennél különösebb és valószínűtlenebb gondolatot nem
                  tálalhattak volna eléje.</p>
               <p>- Igazán kíváncsi vagyok, hogyan érted ezt. Mit akarsz a törvénytől? Hiszen a
                  pörök ott vannak a törvény előtt, mit érsz vele?</p>
               <p>- Majd elmondom, hogyan gondolom. Az országgyűléshez fordulok. Elmondom az
                  országgyűlésnek az egész történetet elejétől végig. Semmit nem szépítek, semmit
                  el nem hallgatok. Ez a történet páratlan és felháborító. Lesz még az
                  országgyűlésen néhány olyan ember, akiből nem halt ki a becsületérzés. Bakacs, aki
                  minden erőlködés ellenére az ország nyakán maradt, mint a pióca, úgyis vörös
                  posztó a köznemesek szemében. Ha meghallják, milyen praktikákkal akart és akar a
                  vagyonomból kiforgatni, lehetetlen, hogy egykedvűen, szó nélkül hagyják az
                  egészet.</p>
               <p>- És mit vársz ettől a lépéstől?</p>
               <p>- Nem tudom. Valamilyen módon igazságot fognak nekem szolgáltatni. Újra kezdetik
                  az országos törvényszékkel a pöröket. Felülvizsgálják az eddigi ítéleteket.
                  Tisztázzák, hogy melyik birtok kié. Megállapítják a bonyolult zálogolásokat,
                  hiszen már magunk is belekeveredünk ebbe a labirintusba. Ha egyszer aztán
                  kétségtelenül kiviláglott, hogy kinek micsoda a jogos tulajdona, akkor az enyém
                  majd az enyém lesz. Nem bánom már, ha akármennyit vesztenék is, csak ülhetnék a
                  magaméban nyugodtan.</p>
               <p>- Nem éppen rossz gondolat, csak nem sokat remélek tőle. És mi lesz mindezek alatt
                  a pörökkel?</p>
               <p>- Arra nem gondoltam.</p>
               <p>- Látod. Hát te csak menj az igazság útján, ahogy nevezed. De ha bárki bárhová be
                  akar ülni, ahol te vagy a gazda, megint fegyverre kell kapatni a parasztokat.
                  Aztán meg ha nagytakarítást akarsz csináltatni, kezd el mindjárt magad. Például:
                  ugyebár tele vagy adóssággal, mert nem kaptad meg a fizetésedet? Minden második
                  váradon zálogos teher terpeszkedik, mert pénz kellett. Mire kellett? Végvárakra,
                  zsoldhátrálékra, országos költségre. Te tehát az országért vagy adós, ugyanazért,
                  amely a fizetésedet visszatartotta.</p>
               <p>- Ezt jól tudjuk. De mit tehetek?</p>
               <p>- Nagyon egyszerű. Kijelented, hogy azok a zálogolások, amelyekbe fizetésed
                  elmaradása folytán voltál kénytelen belemenni, nem érvényesek. Ezek az adósságok
                  nem téged terhelnek, hanem az országot. Semmi közöd hozzájok. Törje Bakacs a
                  fejét, hogy mit felel a hitelezőknek.</p>
               <p>János aggodalmasan hallgatta ezt a gondolatot. Nem tetszett neki, hogy ilyen
                  önkényes jogi lépéssel kezdje a jog alapjára való helyezkedését. Úgy vélte, hogy
                  ezt a kérdést alaposan meg kell rágni és fiskálisokat kell meghallgatni. Így is
                  tettek. Napokig jogi tanácskozások folytak valamennyi ügyvéd és valamennyi
                  kancellista bevonásával. Frangepán gondolatát mindenki igen okosnak találta, János
                  országgyűlési tervét inkább lovagi mozdulatnak, semmint célravezető megoldásnak
                  ítélték, de jónak vélték arra, hogy ez is Bakacs ellen zúdítsa az országgyűlést. A
                  nagyobb és hosszabb vitákat az a kérdés keltette, hogy az országgyűlés előtt
                  megtámadják-e a nádort is. János ezt elkerülhetetlennek vélte. Ő a tiszta és
                  őszinte igazságot akarta az ország elé tárni minden kertelés és taktika nélkül.
                  Tanácsadói azonban kivétel nélkül úgy gondolkodtak, hogy Szapolyai és Bakacs
                  ellenségek lévén, okosabb őket megosztani, mint közös támadással egy táborba
                  terelni és talán még ki is békíteni, hogy még erősebbek legyenek. Hosszú tusakodás
                  után legyűrték János érveit. Elhatározták, hogy nyilatkozatot kell kiadni, amely
                  szerint Korvin János herceg érvénytelennek tekint minden adósságot, amelyet
                  fizetésének visszatartása miatt közcélokért volt kénytelen csinálni. Aztán
                  terjedelmes beadványt kell szerkeszteni az országgyűléshez, ismertetni a galád
                  pörök keletkezését, mindenkit nyersen és kiméletlenül le kell leplezni, de a nádor
                  rablásairól és csalásairól hallgatni kell, ezek büntetését el kell halasztani
                  olyan időre, mikor Bakacsot már elintézték.</p>
               <p>János kénytelen-kelletlen belement hófehér tervének ebbe a fél-megoldásába. És
                  elkövetkezett a csoda, hogy dolgozott. Ennyi szorgalmat sohasem lehetett volna
                  feltételezni benne. Bea csodálkozva szemlélte: nem látta ilyennek még soha. Kora
                  reggel talpon volt már, alig nyelte le a reggelit, sietett kancellistái közé és
                  diktált, vitatkozott, jegyezgetett. Délben rövid időt töltött az evéssel, már
                  megint ment vissza aktái közé, ott maradt késő délutánig. Akkor nyergeltetett,
                  hogy megmozgassa zsibbadt tagjait. Este pedig megbeszélte feleségével az aznap
                  elvégzett munkát.</p>
               <p>- Ha tudnád, milyen más ember vagy, - mondta Bea, - nem lehet rádismerni.
                  Fáradtnak kellene lenned ennyi munka után, és íme, a színed sokkal jobb, a
                  pillantásod frissebb, az arcod kifejezése fiatalabb és elevenebb. Tudod, mit
                  jelent ez? Hogy ez a természetes életed, és nem az a tétlenség, amelyben eddig
                  éltél.</p>
               <p>- Ez igaz, - felelte ő, - de a dolognak van egy fontosabb tanulsága. Most remekül
                  megy a munka, mert igaz dologban fáradozom.</p>
               <p>- Lehet. De akkor miért nem végezted ugyanúgy a báni törvényszék munkáját.
                  Tudod-e, mit beszélnek az egész délvidéken? Hogy Kanizsai György minden héten
                  újabb királyi rendeletet kap a bánság dolgairól, és ezek a rendeletek mind téged
                  bírálnak. Elég gorombán. Apámnak mesélték.</p>
               <p>- Úgy. Mit mond rólam a kormány?</p>
               <p>- Hogy a dolgok rendetlenül mentek alattad. Hogy hanyag voltál és nem dolgoztál
                  semmit. Nem is szeretem mondani.</p>
               <p>- Ne is mondd. Részint nem törődöm vele, részint igazat mondanak. Én
                  katonaembernek születtem. Az íróasztal nekem idegen. Mit csináljak, ha nincs
                  háború? Ott majd megmutatnám, ki vagyok.</p>
               <p>Beatrix hallgatott erre, de arcára volt írva, hogy ezt a fogadkozást nem sokkal
                  becsüli többre gyermeki kérkedésnél. János szelíden elmosolyodott és rátette kezét
                  a felesége kezére.</p>
               <p>- Titokban kinevetsz, angyalom...</p>
               <p>- Ugyan dehogy, miért képzelsz ilyet?</p>
               <p>- Jó, jó, a szívedbe látok. Mondok neked valamit. A lovagok világa lejárt. Miksa
                  császárt szokás mondani az utolsó lovagnak. Rólam nem beszél senki. Hát tudd meg,
                  hogy én legalább olyan lovag vagyok, mint ő, ha nem külömb. Könnyű azon a polcon
                  lovagoskodni, amelyet apám álmodott magának. De az én helyem más. Hagyjuk ezt.
                  Csak annyit jegyezz meg: fogsz te még látni engem hadba vonulni. Fogsz te még
                  hallani híreket vitézi verekedésemről, ha Isten segít. Fogod te még mondani
                  Isotának, hogy imádkozzék hős apjáért, mert megérdemli. Addig csak vonszolom ezt
                  az igát, ahogy muszáj.</p>
               <p>A hatalmas emlékirat elkészült. Elolvasta a hercegi kancellária minden embere,
                  elolvasta Frangepán Bernát, a sógorok, az ő embereik, a párt legfontosabb
                  mozgatói. Bea is elolvasta. Mindenkinek volt valami aprólékos megjegyzése a
                  szöveghez, de végül ott állt készen a végleges szöveg. János elmondta vagyona
                  megtámadtatásának egész történetét. Érdekes történet lett belőle: elámult,
                  izgatott lett és megborzadt, aki végighallgatta. Pedig nem is szitkozódott az
                  írás, nem tombolt a méltó felháborodástól, csak egyszerűen és ridegen felsorolta
                  mindazt, ami történt. Bakacs Tamást, Ernusztot, Túsz Osvátot, Kinizsi örököseit,
                  meg a többieket nem becsmérelte csalóknak, uzsorásoknak, kapzsi kutyáknak, csak
                  éppen elmondta, hogy mit csináltak. S mikor az emlékirat utolsó fogalmazását
                  elolvasta, ideges szívdobogást kapott annyi bántalom, méltatlanság és erőszak
                  felháborító emlékétől.</p>
               <p>- Úgy érzem, - mondta elgondolkozva, - mintha nem is a magam dolgáról szólana ez
                  az egész írás, hanem arról, hogy mivé lett az ország apám halála óta.</p>
               <p>A családtagok és a hívek nagyon meg voltak elégedve az emlékirattal. Főként azt
                  emlegették, hogy a köznemesek az új országgyűlésre teljes számmal jelennek meg a
                  Rákos mezején; tavaly halálbüntetést mondtak ki arra a köznemesre, aki nem
                  személyesen jelenik meg, hanem képviselteti magát. Fatönköt raktak ki a mezőre és
                  jelképül véres fejszéket ütöttek bele. Biztosra lehetett venni, hogy nagy tömegök
                  indulata, amelyet Bakacs megmaradása úgyis felkorbácsolt, ismét viharrá dagad.
                  János követei a kellő időben felmentek Budára az írással, a Varasd melletti
                  várkastélyban izgatottan várták a tudósításokat az otthon maradottak.</p>
               <p>A köznemesek előtt a példátlan leleplezésnek meg is volt a kellő hatása. A rendek
                  tomboltak a felháborodástól. Azt határozták, hogy az egész ügyet a királyhoz
                  teszik át és felszólítják: szolgáltasson igazságot Korvin János hercegnek. S mikor
                  így határoztak, már el is temették az ügyet. Bakacs Tamás nem esett a feje
                  lágyára. Gyakorlott perlekedő volt, jól tudta az igazságszolgáltatás nehézkes
                  menetének minden csínját-bínját. Mester volt abban, hogyan sürgessen felperesként,
                  de abban is, hogyan húzzon-halasszon alperesként. Ulászló külön bíróságot küldött
                  ki a főbenjáró ügy megvizsgálására, ennek elnökévé Kálmáncsehi Domokos püspököt
                  nevezte ki. A bíróságnak meg kellett alakúlnia, s ez nem ment hosszadalmas
                  formaságok nélkül. Teltek a hetek egymásután. Akkor végre összeülhetett a bíróság.
                  Bakacs Tamást megidézték. Nagy izgalom várta, hogy mit fog mondani. Ő azonban
                  egyszerűen nem jelent meg. Helyette ügyvédje, Mályi Lestár állott a bírák elé, s
                  mikor azok megkérdezték tőle, hogy megértette-e az emlékiratban foglalt vádakat, ő
                  azt felelte, hogy az emlékirat tartalmáról fogalma sincsen. Helyes volna, ha neki
                  a vádlevelet másolatban kiadnák, hogy megismerje és védekezését összeállíthassa. A
                  bíróság úgy vélte, hogy a kérés felől magának a királynak kell döntenie. A
                  tárgyalást elnapolták, a kérést felterjesztették a királyhoz. A király pedig
                  bokros teendői miatt csak nyáron jutott hozzá, hogy döntsön: kimondotta, hogy
                  Bakacs kérése jogos, valóban számot tarthat arra, hogy a vádakat megismerje. Ez a
                  döntés visszament a bírósághoz, azt megint össze kellett volna hívni, de a nyári
                  gazdasági munka miatt már nem lehetett. Bakacsnak tehát bőven maradt ideje, hogy a
                  fejleményekre várakozzék.</p>
               <p>De, hogy elsekélyesítse és irattárak mélyére száműzhesse az egész ügyet, ahhoz
                  túlnagy volt az országos felháborodás. Az országgyűlés lefolyása megmutatta, hogy
                  Bakacs Tamásnak igen erősen és óvatosan kell a kormányszékbe kapaszkodnia, ha jót
                  akar magának. Nagy ellensége, Szapolyai nádor, összefogott ellene a
                  köznemességgel. Az egész Bakacs-párt nagy megdöbbenésére előráncigálták a pozsonyi
                  szerződést. Elemi erővel tört ki a mezei hadakból a nemzeti királyság vágya,
                  Mátyás nagy emlékezete. Nyíltan hangoztatták, hogy fittyet hánynak a pozsonyi
                  szerződésre, Habsburgi Miksát, vagy sarjait semmiesetre sem akarják a magyar
                  trónon látni. A békeszerződést egyoldalúan megsemmisíteniök nem lehetett,
                  ennélfogva legalább azt kimondták országgyűlési határozattal, hogy ezentúl a
                  király-jelöltek követei nem vehetnek részt a királyválasztás tanácskozásaiban. Ez
                  hagyománnyá vált az Árpádok kihalta óta, de ezt a hagyományt ezennel eltörlik. Más
                  jelek is megmutatták a köznemesség felháborodott erejét: kimondatták, hogy ezentúl
                  az országtanácsban ne csak a mágnásoknak és főpapoknak, hanem a köznemeseknek is
                  helyök legyen.</p>
               <p>Naphosszat tárgyalták Jánoséknál az országgyűlés végzéseit és a megindított nagy
                  pör fordulatait. Hogy milyen irányba fordult az ország hangulata, nem lehetett nem
                  látni: a nemzeti királyság felé. Ezt nyilvánvalóan Szapolyai mozgatta, nem is
                  nagyon titkolt célzattal: ő a magyar koronáról álmodott. Bakacs pedig e ponton nem
                  szegezett ellene túlságos ellenállást, harcolt ugyan a nádori párt ellen, de
                  tekintete már messze túlnézett a magyar határokon: ő pápa akart lenni. Erre
                  gyüjtött kincset, uradalmakat, vagyont, befolyást a rendkívüli tehetség minden
                  eszközével, a dúvad minden dühös elszántságával. Javakorbéli volt és roppant
                  izomerejű paraszti alkatában a bivaly egészségét hordozta, viszont Szapolyai
                  megrokkant már és folyton betegeskedett. De János herceg fiatal volt még. És
                  Bakacsnak, de magának Ulászlónak is, gondolnia kellett arra, hogy a nemzet
                  szabadságvágya és Korvin János neve, ha Szapolyai kihull a bonyolult küzdelemből,
                  Mátyás egyre fájdalmasabb emlékezetében egyszer csak találkoznak.</p>
               <p>János szívét e családi beszélgetések alatt viharos izgalom kísértette. Ismét
                  felbukkant az ő királyságának gondolata, amelyről rég letett. A korona csodálatos
                  jelképe reszkető örömmel töltötte el, de az új harc gondjai, nyugtalanságai,
                  felelőssége megrendítették. Rosszúl aludt, sokat tépelődött, szavát alig lehetett
                  venni. S mialatt apósa egyre vakmerőbb célzásokat tett csodálatos lehetőségekről,
                  ő szíve titkos mélyén annál sóvárabban vágyott a békességre. Azon imádkozott
                  magában, hogy bárcsak jönne már Bakacs Tamás részéről valami mozdulat, valami
                  burkolt izenet, valami jele a békülési szándéknak, hogy kapva lehessen kapni
                  rajta.</p>
               <p>És titkos vágya teljesült. Egy szép napon ismét megjelent nála gróf Pogány Péter.
                  Nem is Bakacs Tamás, hanem Ulászló király nevében. Azt jött tudakolni a nyájas
                  öreg, vajjon nem lehetne-e a herceget jobb indulatra bírni a király iránt, mert
                  minden jel arra mutat, hogy el van keseredve, és bár nagy vádlevele a királyt az
                  illendő tisztelettel említi, a sorok között mégis mintha bántottság volna
                  érezhető. János ránézett Pogány grófra.</p>
               <p>- Ezt komolyan kérdezed tőlem?</p>
               <p>- A legkomolyabban. Őfelsége egyenesen ezért küldött.</p>
               <p>- Mondd, Péter gróf, bolondnak néztek engem? Hiszen a te királyod engem úgy
                  elcsapott, mint egy inast.</p>
               <p>- Ezt nagyon rosszul fogod fel, herceg uram. Minden jel azt mutatta, hogy a bánság
                  dolgaival nem akarsz foglalkozni. Nincs kedved az ilyesmihez. A harmincadok körül
                  teljes volt a botrány, a báni törvényszék a legfontosabb ügyeket félretette, a
                  végvárak állapotáról semmi jelentést nem küldtél, teljesen az volt a színe a
                  dolognak, hogy az egész bánság roppantul terhedre van. Miért kényszerítsen
                  őfelsége olyan munkára, amelyet nem akarsz végezni? Bezzeg Kanizsai úgy dolgozik,
                  mint a taposómalom.</p>
               <p>János úgy érezte, hogy ennek az érvelésnek tökéletesen igaza van. Csakugyan nem
                  dolgozott semmit. De e pillanatban elfelejtette azt a sok-sok átkot, amelyet báni
                  teendőire szórt, ha emberei elintézetlen ügyek sürgetésével zaklatták. Most csak a
                  megszégyenítés járt eszében. És a bánságot úgy óhajtotta vissza, mint gyermek az
                  elkobzott új süveget. Durcásan válaszolt a grófnak:</p>
               <p>- Én bán akarok lenni. A bánságot nem adom. Míg nem vagyok bán, semmiről sem
                  tárgyalok. Még pedig mindhalálig bán akarok lenni most már.</p>
               <p>Ennél tovább nem is mentek. Pogány grófot fényesen megvendégelték, megint
                  kifaggatták a főváros hírei felől és nyájas szóval marasztalták. Már csak azért
                  is, hogy Frangepán, akiért lóhalálában futárt küldtek, idejében megérkezhessek.
                  Pogány gróf nem sokat kérette magát, odakint viharos volt az idő. Maradt. Volt
                  egyéb komoly tárgyalni valójuk is, a király követe hitelezője volt Jánosnak, talán
                  egyetlen emberséges és türelmes hitelezője. Mikor aztán az após nagysürgősen
                  megérkezett Modrusból, megint visszatértek a király izenetére. Frangepán ezúttal
                  teljesen helyeselte veje válaszát: addig semmiről sem lehet tárgyalni, míg a
                  király elégtételt nem ad a szégyenletes elcsapásért. Jánost vissza kell tenni a
                  bánságba. S az öreg pozsonyi gróf ezzel a válasszal ment vissza Budára. Az otthon
                  maradottak nagyon örültek. Csak ki kell tartani, nem szabad engedni, szépen
                  rendbejöhet még minden. Kétségtelen, hogy az ellenfél gyöngébb. Hiszen egyezkedni
                  akar.</p>
               <p>Kevés idő tellett bele, már megint jelentkezett a királyi ember. Nem hozta ugyan a
                  bánságot, csak a lehetőséget.</p>
               <p>- Örökös bán vagyok-e, vagy sem? - volt János első kérdése.</p>
               <p>- Tőled függ, herceg uram.</p>
               <p>- Mert ha nem, akkor nem tárgyalhatok.</p>
               <p>- Én nem is tárgyalni jöttem ezúttal, hanem érdeklődni. Csak egy-két kíváncsi
                  kérdést teszek fel. Őfelsége nagyon szeretné tudni, hogy ha csakugyan bánná tenne
                  ismét, sőt éppenséggel örökös bánná, mi lenne ezzel a bánsággal halálod után?</p>
               <p>- Erről még nem gondolkoztam. Majd megkérdezzük apósomat.</p>
               <p>Küldtek Frangepánért. S már benne is voltak a tárgyalásban. Kitűnt, hogy
                  Ulászlónak nagyon szívén fekszik a Jánossal helyreállítandó barátság. Pogány gróf
                  nem titkolta, hogy a kormány minden fontos embert megkérdezett a dologban, számos
                  jogász véleményét is kikérték. Tisztázni kellett, hogy a király örökletes bánságba
                  nem mehet bele, mert a dinasztiának János élete fogytával meg kell őriznie a
                  jogát, hogy a bánt maga válassza ki, Jánosnak tehát hiába lesz esetleg fia, amikor
                  meghal, az új bán kinevezése a kormány joga. Hiszen különben a bán saját
                  dinasztiát alapítana a délvidéken, ez pedig közjogi sérelme lenne a szent
                  Koronának. Tisztázni kellett azt is, hogy az örökös bán teljes és tökéletes
                  függésben lesz a koronától, a maga és felesége nevében meg kell esküdnie, hogy a
                  hivatal, a várak, a báni birtokok élvezetében a királyhoz feltétel nélküli
                  hűséggel viseltetik, az alattvalók régi jogait alkotmányosan tisztelni fogja, ha
                  pedig a király ellen keletkező mozgalmat észlelne, a lázadókat azonnal feljelenti
                  és úgy ítél fölöttük, ahogy azt a király majd megparancsolja.</p>
               <p>- Ha ilyen módon leszel örökös bán, - mondta Pogány gróf, - ott fogsz tartani,
                  ahol őfelsége koronázása után tartottál. Te leszel a délvidéken a fejedelem. Ennél
                  szebbet nem kínálhatunk neked. Ami azóta történt, elfelejtjük.</p>
               <p>Itt azonban az após közbeszólt:</p>
               <p>- Elfelejtjük? A Bakacs-pört is elfelejtjük? Túsz Osvátot is? A Harasztiakat is? A
                  Kinizsi-örökösöket is?</p>
               <p>- El voltam erre készülve, - bólintott a gróf, - a király e tekintetben igaz és
                  buzgó támogatótok lesz.</p>
               <p>- Helyes. De ez csak aféle általánosság. Kézzelfogható ígéretet tégy, uram.</p>
               <p>- Milyet gondoltok? A bíróság döntéseit a király nem igazgathatja. A bíróság
                  független.</p>
               <p>Erre após is, vő is hangos kacagásra fakadtak. A követ azonban elnyomta ravasz
                  mosolyát, ő komoly maradt.</p>
               <p>- Hallgass ide, Péter gróf, - mondta Frangepán, - kérdezek valamit. Mi Bakacsékat
                  fegyveresen megakadályoztuk, hogy a Kinizsi zálogjoga fejében beüljenek Gyulára.
                  A budai káptalan megint el fogja rendelni a Bakacs beiktatását. Van-e joga a
                  királynak, hogy ezt a beiktatást felfüggessze?</p>
               <p>- Van.</p>
               <p>- Látod. Solymossal is így van, Debrecennel is így van, Vajdahunyaddal is. Aztán
                  még egyéb is. Itt a békési főispánság. A békésiek berzenkednek, mert fiamuram
                  várnagyai ott bizony kemény kézzel dolgoznak. A békési kastélyban most is ott ül
                  az a kutya Bárczai András, úgy tesz, mintha ő volna a főispán. Van-e joga a
                  királynak ráírni a békésiekre, hogy ismerjék el főispánnak János herceget,
                  különben baj lesz.</p>
               <p>- Van.</p>
               <p>- Látod, ugye. Hát őfelsége ne csak szép ígéreteket tegyen, hanem mutassa meg,
                  milyen barát tud lenni a baráthoz. Ha ugyan akar.</p>
               <p>- Akar.</p>
               <p>- Nagyon akar?</p>
               <p>- Nagyon akar.</p>
               <p>- Akkor semmi kétség, hogy rendbe jövünk. Mutasson valamit a király előbb, lássuk,
                  akkor aztán János herceg is megesküszik.</p>
               <p>Pogány gróf egy októberi napon indult vissza Budára tanácskozása eredményeivel. És
                  már novemberben nagyszerű hír jött Bihácsra Budáról: a budai káptalan Korvin János
                  herceget, amiért egy megítélt beiktatásnak fegyveresen ellenállott, egy arany
                  pénzbüntetésre ítélte, a beiktatást újra elrendelte, de a király a beiktatás
                  foganatosítását felségjogának erejével felfüggesztette. Ez annyit jelentett,
                  hogy Bakacs Tamás megnyerte a pert, de a csalárdul megnyert békési birtokba soha
                  be nem vonulhat. Jött másik hír is: a király kötelezte magát, hogy János herceg
                  Debrecenre vonatkozó birtokperébe maga nyúl bele, és pedig úgy, hogy saját pénzén
                  megváltja a herceg zálog-adósságait, a herceg feloldatja a pöröket és Debrecennel
                  szabadon rendelkezik.</p>
               <p>Nem volt többé kétség: Ulászló komolyan békülni akar, Bakacs Tamás vad birtok
                  éhsége kénytelen meghátrálni az országos politika fenyegető ereje előtt.
                  Frangepán Bernát jónak látta, hogy összehívja a családi tanácsot Bruzsany várába.
                  Azért oda, mert ez esett a déli végek különböző pontjain fészkelő sok Frangepánnak
                  egyaránt a legközelebb. János is készülődött a családi tanácsra. Éppen be akart
                  menni feleségével Varasdra, hogy indulás előtt a városban apróságokat vásároljanak
                  a közeledő karácsonyra, mikor nagy hír érkezett: beütött a török. Komoly sereggel
                  vonul a dalmát partok két fontos vára, Vrána és Novigrád felé. János kifaggatta a
                  hírhozót, amennyire csak tudta. Aztán csillogó szemmel, boldogan sietett át
                  Beához:</p>
               <p>- Angyalom, itt a háború!</p>
               <p>Az asszony majd elejtette a málas bundát, amelyet most szedett elő a ládából.</p>
               <p>- Mit beszélsz?</p>
               <p>- Úgy értsd, angyalom, ahogy hallod. Magad mégy a családi tanácsra.</p>
               <p>- Miért? Te mit csinálsz?</p>
               <p>- Elfogadom azonnal az örökös bánságot, sereget szervezek, megyek a törökre.
                  Végre! Végre!</p>
               <p>Átkapta feleségét és teljes erejéből magához szorította. Megfogta a kedves fejet
                  és odanyomta a maga arcához. Nedvességet érzett.</p>
               <p>- Mi az, angyalom, csak nem sírsz?</p>
               <p>Az asszony ráemelte tekintetét.</p>
               <p>- Furcsa, hogy mennyi mindenért sírok egyszerre. Sírok, mert féltelek. Nem lesz
                  egyetlen percem, míg odaleszel, hiába tudom, hogy az asszonynak ez a sorsa,
                  rettegni fogok érted ébren is, álmomban is. De azért is sírok, mert boldog vagyok.
                  Mintha kicseréltek volna. Más az arcod kifejezése, férfi vagy.</p>
               <p>Most Bea volt az, aki párját erősen magához szorította. Zokogott, ujjongott,
                  görcsösen ölelgette, mintha valami felszabadult lelkifurdalás vihara öntötte
                  volna el. János megcirógatta felesége fényes, fekete haját és boldogan
                  kibontakozott az ölelésből.</p>
               <p>- Nem megyünk le Varasdra, angyalom. Én most futok a kancelláriára, rengeteg
                  levelet kell diktálnom. Te csak menj be, ha akarsz. Este majd beszélgetünk. Holnap
                  utazom.</p>
               <p>- Máris? Hova utazol?</p>
               <p>- Toborozni, gyüjteni, - szólt vissza János siettében.</p>
               <p>Most már szaladt embereihez diktálni. Leveleit eddig sem szűnt meg bánként írni
                  alá, most boldogan és nyomatékosan mondta diktáláskor ezt a szót. Sorra vette a
                  kapitányokat, amerre majd útja vezet a dalmát partok felé. Közben kiáltott, hogy
                  szedjék elé fegyvereit. Az istállókhoz szalajtatott. S mialatt az egész várkastély
                  egyszerre nyüzsögni kezdett, mint a hangyaboly, amelybe Hunyadi János hatalmas
                  emléke hirtelen belelépett, ő diktált, parancsolt, intézkedett. Készülni
                  mindenféle nagy utakra, először toborozni, majd rövidesen Budára a csillogó
                  fagyban, aztán neki a tengerpartnak, egy-kettő, hajrá, végre szép az élet. Majdnem
                  éjfélig dolgozott embereivel, étele, amelyet bekéretett íróasztalára, ott maradt
                  kihűlten és majdnem érintetlen. A horvát és latin levelek nagy halmaza közt ott
                  hányódott egy minapi okmány másolata: Debrecent donálta ebben hívének, enyingi
                  Török Imrének. Hamarjában átfutotta.</p>
               <p>Én, ki vagyok János Herczegh, fogadok e Levéllel, hogy minth hamarabb Debrecenhez
                  juthatok, ottan minden okvetetlen Imreh uramnak adom örökül örökké, mind fiainak,
                  mégh maradékjának és valamelly Attyafiaival egyetemben akarandgya, ha kediglen úgy
                  történnék, hogy Király megh nem válthatnája, én pénzemmel megh váltom és megh
                  adom, ezt is kedigh fogadom keresztyénségh hitemre és tisztességemre, hogy megh
                  állom, mint jámbor. Továbbá fogadok neki hitemre és Tisztességemre, hogy senki
                  szavára lenni, semmi szégyent, sem nyomorúságot rajta nem teszek, hanem valaki
                  ellensége lészen, én is ellensége akarok lennem, engem Isten úgy seghillyen,
                  Boldog Asszony és minden Szenthy.</p>
               <p>Elmosolyodott, az édes magyar szövegnek mintegy ízét kóstolgatta a sok idegen szó
                  után. És elmélázott egy pillanatra: feleségével olaszul szokott beszélni.
                  Kislányával is. Apósával latinul. Hunyadi János egy nyelvet sem tudott. Latinul
                  akkor kezdett tanulni, amikor kormányzó lett. Ezt apja mesélte neki régesrégen,
                  mikor tábori sátorban üldögéltek és messziről ágyúszó hallatszott Bécs alatt.</p>
               <p>Felesége még ébren várta. Különös mosoly ült az arcán, szeme forrón csillogott.
                  Nekikezdtek, hogy nagyot, hosszút beszélgetnek. De ölelésök csakhamar egymásba
                  fonódott. És csókjuk évek óta nem volt ilyen szenvedélyes. Bea olyan tulajdonságot
                  mutatott egyszerre, amely eddig rejtve maradt férje előtt: alázatos is tudott
                  lenni. Mint a magasztos lovag szolgálóleánya.</p>
               <p>Másnap János, alig egy-két órányi alvás után, nyeregbe vetette magát. Indult
                  sereget gyüjteni. Alig állt meg egy-egy várban. Mindenütt ott volt levele,
                  mindenütt pezsgett az élet, kardokat köszörültek, vitézi nóták mellett vigadtak,
                  hadjárat előtt szokás szerint bor dukált nekik. Elvetődött Bruzsanyba is, ahol már
                  feloszlott a családi tanács: csúnyán összevesztek a Frangepánok. Bernát gróf
                  akarta is a zavart: felvetette a zenggi vár kérdését. Ez most a báni alku egyik
                  mellékes pontjaképpen János kezéről átment a király birtokára, ő tehát régi jogai
                  felelevenítésével meg óhajtotta szerezni magának. A Frangepánok osztályt kínáltak,
                  Bernát gróf hevesen kikelt ellenök: Zengg az övé lesz és senki másé. Most tehát, a
                  tanács felborultával, siet ő is vejével hadba szállani. A toborzó körutat együtt
                  folytatták. Rövidesen tizenhétezer emberök volt együtt. De még nem mehettek.
                  Jánosnak esküt kellett tennie.</p>
               <p>Erőltetett menetben nyargalt martaléknyi kísérettel Budára. Poggyászt nem vitt,
                  csak egy rend díszruhát. Az úton hóvihar dühöngött. Ő élvezte az arcába csapó
                  havat, mellét a szél ellen kifeszítette. És sürgette, erőszakolta az utat.
                  Szilveszter napján érkezett Budára. Azonnal Pogány grófot kereste. Rendben volt
                  minden. A vicebánok már várnak.</p>
               <p>- Csak mennél gyorsabban az esküt. Rohannom kell a végekre. Nyakunkon a török.</p>
               <p>Január harmadikára kapott kihallgatást. Pazar díszruháját felöltötte és a kitűzött
                  órán átment palotájából a királyhoz. A rég nem látott folyosók megdobogtatták
                  szívét. Nagy ceremóniával vezették a terembe. Ott álltak az országnagyok, akiket a
                  törvény az eskütételhez előírt. Közöttük Bakacs Tamás, a bíboros hercegprímás.
                  János a csoport elé bicegett, meghajtotta magát és várt. Mögötte a két vicebán.
                  Nem szólt egyetlen szót sem. Bakacs elfordította a fejét. Még itt is tartották a
                  haragot. Ekkor belépett a király. Mereven, szertartásszerűen elkezdődött az
                  eskütétel. Korvin János herceg, Horvátország és Tótország örökös bánja, esküvel
                  fogadott hűséget Ulászló királynak. Utána az uralkodó nyomban kivonult. Ő ismét
                  bólintott az urak felé, Bakacs Tamás félrenézett. S már vezették is az ismert
                  úton, amelyet annyiszor megjárt gyermekkorában, a király dolgozószobájába.
                  Következett a magánkihallgatás.</p>
               <p>Ulászló, mint régen, elébe sietett és megölelte. De ő is kerülte tekintetét, mint
                  itt majdnem mindenki.</p>
               <p>- Végtelenül örülök, kedves Johannesem, hogy ilyen szépen rendbejöttünk.</p>
               <p>- Örömöd az enyémnél nem nagyobb, felséges király.</p>
               <p>Az uralkodó ásítást nyomott el. Alighanem soká fent maradt az éjszaka. Szeme alatt
                  mély karikák sötétlettek.</p>
               <p>- Rég nem láttalak. Beszélj valamit magadról. Hallom, kislányod van.</p>
               <p>- Igen. Isota a neve. Beteges szegény, de Isten vigyáz rá.</p>
               <p>- Úgy legyen. S a kedves hercegné hogy van?</p>
               <p>- Köszönöm, most aggódik az asszonyok módján, hogy hadba vonulok.</p>
               <p>- Igen, igen, persze, te most mégy a török ellen. Nagyon szép. Hát csak verekedjél
                  vitézül.</p>
               <p>Elhallgattak. Ulászló újra kezdte valami szerfölött nyájas mondattal, János
                  válaszolt és megint elhallgatott. Így akadoztak jó darabig. Véghetetlenül únták a
                  dolgot mind a ketten. Akkor végre Ulászló megemberelte magát és felállott.
                  Megölelték egymást megint, lanyhán, kelletlenül. János kiment. A kihallgatáson a
                  vicebánok következtek sorra.</p>
               <p>Kint a felvonóhídon áthaladván, János fejét csóválta. Hogyan lehet az, hogy benne,
                  magyar emberben, a koronás király látása a legcsekélyebb izgalmat sem keltette?
                  Úgy unta a királyt, hogy azt ki sem lehet mondani. De aztán palotájához ért. Ahogy
                  a kaput nyitotta, már kiabált:</p>
               <p>- Nyomban fúvassatok! Egy-kettő! Megyünk a törökre!</p>
               <p>S mikor csapata élén már a pesti sík haván ügetett hazafelé, vissza sem nézett a
                  várra. Előre nézett a kitáruló fehérségbe és szeretett volna szárnyakat adni a
                  lovaknak.</p>
               
            </div>
            <div type="chapter">
               <head>VI.</head>
               <p>A knini várban vett szállást a vezér. Jóformán ki sem csomagolta még úti málháját,
                  érkezése után azonnal összeült főembereivel. A kniniek már tudtak mindent a
                  törökök mozdulatairól, a helyzet nem szorult tisztázásra. Magától adódott, hogy a
                  főseregnek itt kell várnia az elhatározó ütközetre alkalmas időpontot, valami
                  számbavehető erőt pedig el kell küldeni Sebenico felé, ahol portyázó törökök
                  csavarognak és pusztítanak. János alvezérei között Benkovics Miklós volt a
                  legtüzesebb, hórihorgas horvát kapitány, kevés beszédű, de lobogó nézésű.</p>
               <p>- Herceg úr, - mondta, miután az egész haditanács alatt alig szólott tíz mondatot,
                  - ha nem engem küldesz Sebenico felé, elemésztem magam.</p>
               <p>János megütődve rábámult.</p>
               <p>- Hogy hogy téged küldjelek? Magam akarok menni.</p>
               <p>Erre valamennyien egyszerre szólaltak meg, valamennyien János felé fordulva.
                  Hogyan képzelhet ilyet? A fővezérnek itt a helye a főhadiszálláson, apró
                  portyázásokra mennie ellenkezik minden hadi illemmel. Fontos hírek is minden
                  pillanatban jöhetnek, Velencéből esedékes a válasz a katonai segítség felől, a
                  végvárak százféle lényeges dolgot jelenthetnek, amiben rögtön kell dönteni. A
                  fővezér ilyenkor nem csavaroghat el. János megpróbált vitatkozni velök. Hetek óta
                  lázasan várta már az alkalmat, hogy kardot kapjon a kezébe. Hetek óta úgy érezte,
                  hogy élete végre most kezdődik, huszonhat éves korában. A politikát únta, a magas
                  hivatalok munkája nem érdekelte, de katonáskodni, azt igen, vér szerinti hivatást
                  tudott magában. Mikor - egyetlenegyszer - megmutathatta volna, hogy igazi katona,
                  mikor a magyar trón apai örökségéért verekedhetett volna, a gyászos emlékű és
                  boldogtalan csonthegyi csatában Ujlaki Lőrinc és a pécsi püspök tétlenségre
                  kárhoztatták. E végzetes hiba óta kilenc esztendőt vár, hogy a csorbát
                  kiköszörülje és páncélt öltsön magára. És íme, az ősi ellenfél tőszomszédságában,
                  ismét elébe állnak és lefogják csapásra emelt kardját.</p>
               <p>Hiába vitatkozott, hiába érvelt, alvezérei legyőzték a szóbeli tusában. A
                  sebenicói kirándulást rábízta Benkovics Miklósra. Az rögtön felpattant és
                  úgyszólván az ajtóból szólt csak vissza, hogy rögtön indul. S valóban nemsokára
                  hallani lehetett a várudvaron felharsanó kürtszót, amely voltaképpen csak
                  cifraságnak számított, hiszen a Benkovics alá adott seregrész messzi kint
                  tanyázott a knini vár falain kívül, ott várakozván a többiekkel együtt a további
                  parancsokra. János azokra a zsoldosokra gondolt, akik mindjárt indulni fognak a
                  vitézkedés boldog kedvével. Mint a kisfiú, akit kedvenc játékától tiltottak el,
                  pityeregni szeretett volna.</p>
               <p>És még aznap be kellett látnia, hogy a hadvezetés valóban más, mint a vitézi
                  torna: a vezérnek a verekedésen kívül igen fontos dolgai akadhatnak. Alig hagyta
                  el a boldog Benkovics Miklós a várat, velencei futárt jelentettek János hercegnek.
                  Nyomban maga elé vezettette. Fiatal szerzetes volt ez, akit a kemény tél hidege
                  majd megvett az úton. Tűz mellé ültette, enni-inni adatott neki és úgy hallgatta
                  ki.</p>
               <p>Velence nem küldött segítséget. A szerzetes sokáig köntörfalazott, míg óvatos és
                  körmönfont mondatai mögül ki lehetett hámozni küldetése valódi tartalmát: a
                  signoria a herceg iránt a legteljesebb bizalmatlansággal viseltetett. Nem hitték
                  Velencében, hogy fegyverkezése a töröknek szól. Meg voltak győződve róla, hogy új
                  állásában, mint most már örökös bánnak, esze ágában sincs a török ellen fordulni,
                  hanem Velence dalmáciai birtokaira fáj a foga.</p>
               <p>- Ne őrjíts meg, ember, - kiáltott János, - miféle eszeveszett gondolat ez! Mit
                  akarnék én elvenni tőletek?</p>
               <p>- Chersót akarod elvenni a fáma szerint, uram, - felelte a barát nyugodtan - és
                  meg is lehet magyarázni, hogy ez eszedbe jutott. Cherso szigete tizennyolc évvel
                  ezelőtt még feleséged családjának birtoka volt. A signoria akkor bekebelezte, mert
                  régebbi jogai voltak hozzá.</p>
               <p>- Szóval ezt a sok embert azért gyüjtöttem volna, hogy a Frangepánok
                  visszaszerezzék Chersót?</p>
               <p>- Én ezt nem állítom, herceg uram. De minden hozzánk érkező bizalmas jelentésből
                  sajnálatosan erre lehet következtetni.</p>
               <p>- Abból is, hogy velem harcol a nucsáki Drazsojevics Zsarkó, aki Velence fizetett
                  zsoldos kapitánya?</p>
               <p>- Az Drazsojevics magánügye, uram, ha részt vesz a vállalkozásban.</p>
               <p>- Úgy. Hát ha ez a Frangepánok vállalkozása, miért nincs itt apósom maga?</p>
               <p>- Mi jól tudjuk, nagyságos herceg úr, hogy Frangepán Bernát úr betegen fekszik
                  Modrus várában.</p>
               <p>- Apósom beteg? - lepődött meg János.</p>
               <p>- Beteg, uram. Nem súlyos, de beteg. Majd megtudod magad is. A mi hírszolgálatunk
                  gyorsabb, mint ahogy ez nálatok dívik, mi már tudjuk. Ha nem volna beteg Bernát
                  kenéz, bizonyára itt volna.</p>
               <p>- Meg kell bolondulnom, te barát. Hát hogyan esküdjem meg neked, hogy Cherso soha
                  meg nem fordult a fejemben?</p>
               <p>- Az eskü túlságosan elhasznált eszköz már, herceg úr. Édeskeveset jelent a mai
                  világban...</p>
               <p>- Hallod-e, vigyázz a szádra. Te beszélsz ilyet, egyházi személy? Én soha még
                  Isten nevét hiába fel nem vettem.</p>
               <p>- Bizonyára így van, ha mondod, uram. De az én uraim kötelesek minden lehetőségre
                  figyelni.</p>
               <p>- Hogyan lehet hát biztosítani benneteket, hogy gyanakodástok igaztalan?</p>
               <p>- Ki fog tünni, uram, mihelyt teljes erőddel rámégy a törökre. Addig nem.</p>
               <p>- Addig tehát segítség nélkül hagytok? A magam erejével segítsetek rajtatok is,
                  akik ellenséges szemmel néztek? Hiszen így azt kell hinnem, hogy nem csak a török
                  ellen harcolok, hanem Velence ellen is. Nagyon kedvetlenné teszel, barát! Atyám és
                  Velence sohasem tudták egymást megérteni, ez eléggé ismeretes. Én azt hittem, hogy
                  fel tudom oldani ezt az idegenkedést és Velence elfogad engem megbízható
                  barátjául. Gyanakvástok mélyen elszomorít. Éppen most, mikor súlyos áldozatokkal
                  felfegyverzett embereim egy része már keresi a török portyákat, hogy rajtok üssön.
                  Olyan lelkesedéssel mentem neki ennek a hadjáratnak, hogy azt el sem tudom mondani
                  neked. De a politika mindig mindentől elveszi a kedvemet.</p>
               <p>Hiába tusakodott vele akármeddig, nem tudták egymást megérteni. Pedig jócskán
                  borozgattak is vita közben, s az ital, mint mindig, érzelmesebbé és melegebbé
                  tette a kelleténél is. De a velencei barát olyan szilárd volt, mint a fal,
                  hangulatok puhaságával ezt a kemény falat nem lehetett áttörni. Később, a
                  számtalan futári jelentés közepette, amelyek a délvidék térképének legkülönbözőbb
                  pontjairól hoztak híreket, vagy ijedt tengerparti városok segélykiáltásait
                  tolmácsolták, megjött Frangepán Bernát izenete is. Apósa valóban beteg volt,
                  ágynak esett. Betegen is nagy igyekezettel dolgozott Modrus várának megerősítésén,
                  panaszkodott, hogy kevés a puskapora, falai elég rossz állapotban vannak.
                  Általában lehangoló hírek jöttek mindenhonnan, s mikor János este leült
                  alvezéreivel a vacsorához, nagy vita keletkezett a délvidék katonai
                  elhanyagoltságáról. Szidták a kormányt, szidták az országgyűlést, szidták a tunya
                  és felelőtlen nemességet, szidták a dolgát nem végző és engedetlen jobbágyságot,
                  és János elboruló lelkiismerettel érezte, hogy az ő bánoskodását is alaposan
                  szidalmazták volna, ha nincs jelen. Viszont, ha a királyt említette valaki,
                  megvetően legyintett a többi, szamárnak nevezték és léha szoknyafinak. János pedig
                  csak úgy tessék-lássék kelt a korona tekintélyének védelmére. S mialatt agyát
                  rohamosan kezdte elönteni a bor gőze, hirtelen megborzadva érezte, hogy sokban
                  hasonlít Ulászlóhoz: tétlen, vezethető, gyenge ember maga is. Ivott, hogy ezt a
                  gondolatot elkergesse, mint ahogy hadba szállása óta erősen a bornak adta magát.
                  Nem érezte magán Bea szemrehányó tekintetét és kedvét lelte a kancsóban, mint a
                  kukoricásba szabadult fiatal vaddisznó. Alig volt este, hogy mámorosan ne feküdt
                  volna le.</p>
               <p>Január utolsó napján indult Benkovics Sebenico felé. Három nap mulva már híradás
                  jött tőle: összefüggő, nagyobb török haderőre bukkant, kikényszerítette a nyílt
                  ütközetet és a törököt fényesen megverte. Igen értékes zsákmányt ejtett, azonkívül
                  nagy tömeg keresztyén foglyot szabadított ki a pogányok kezéből. Már útban van
                  vissza Knin felé a nagy zsákmánnyal és a megszabadított foglyokkal. Valóban meg is
                  jött harmadnapra nagy diadalmasan. Útja késett, mert a sok martalék és fogoly
                  nehézkessé tette vonulását. Levegőt repesztő trombitaszóval lovagolt haza a várba,
                  a zsákmány kótyavetyélje két álló napig tartott a várudvaron. János sajgó
                  írígységgel fogadta győztes vezérét. Az boldogan mesélte kurta kirándulásának
                  számtalan kalandját. Maga is részt vett a verekedésben, hat törököt sikerült
                  levágnia, neki hajaszála sem görbült meg. Egyenként elmondta a hat esetet, kilépve
                  rendes szótlanságából. Mert ha fegyveres élményekről adott elő, bőbeszédű lett,
                  mint a vadászemberek. Felállt az asztaltól és lábát szétterpesztette, kardját
                  kézbe kapva magyarázta a döntő suhintásokat, a kézitusa bonyolult egyvelegét.
                  János szinte toporzékolt a főhelyen, mikor hallgatta. Izmai önkéntelen
                  mozdulatokkal kísérték a megbeszélést, olyan tűz vett erőt rajta, hogy ott helyben
                  azonnal szeretett volna véres tornára kapni valakivel. És hiábavaló vágyában neki
                  adta magát az ivásnak.</p>
               <p>Most már senki sem tudta volna visszatartani attól, hogy személyesen keresse a
                  veszedelmet. Addig tárgyalt, tanácskozott és vitázott embereivel, míg ki nem
                  sütötte, hogy igen alkalmas dolog lenne megvívni Bisztrica várát, ahol bent ülnek
                  a törökök. Bisztrica túl van a bosnya határon, ott húzza meg magát az erős kis vár
                  a dinári havasok tövében, fontos útvonalon őrködik és fedezi a rabolni induló
                  török hordákat. Az alvezérek hümmögtek, de döntő érvet nem tudtak ellene vetni a
                  vállalkozásnak. János nyomban kiadta a fővezéri parancsot: Kisebb erő itt marad
                  Knin várának biztosítására, a fősereg indul Bisztrica ellen. Még dolga lett volna
                  itt bőven, sok levele várt válaszadásra, sok futár várakozott kihallgatásra, de ő
                  már nem bírt türelmetlenségével. S mikor a napfényesen sziporkázó tiszta idő
                  kemény fagyában csörömpölve haladt lován a cél felé, lelke majd kiugrott a páncél
                  alól.</p>
               <p>Írdatlan szakadékok között vezetett a sereg útja. A szemlélőt elragadta a táj vad
                  szépsége. Előre küldött martalékcsapatok néha elejtett farkasokat küldtek hátra,
                  ha esténként alkalmas helyen tábort ütöttek, duhaj mulatság közben vaskos adomák
                  járták, a hatalmas darab húsok a szabad ég alatti tűzről kerültek a fővezéri
                  sátorba, a felelőtlen szabadság, a nyers férfiasság vad öröme tombolt a szívekben.
                  Táborütéskor János végig szokta járni a legénységet. A zsoldosok bizalmas
                  mosollyal köszöntötték a már lobogó tüzek mellett, s ő igyekezett úgy viselkedni,
                  mint emlékezetében apját látta Bécs alatt. Egyik-másik arcot s a hozzátartozó
                  nevet megjegyezte, s bátortalanul, ügyetlenül próbálta a történelem ama híres
                  vezéreinek szerepét játszani, akik mint Nagy Sándor, Cézár vagy Hannibál, nevökön
                  szokták szólítani a tábor katonáit. Éjszaka olykor kitámolygott a sátorból és
                  odatartotta mámoros arcát a dermesztő éjszaka józan hidegének. Gyönyörű volt
                  mindig a kép: itt-ott az ébren tartott tüzek piros pontjai takarták a fekete
                  tömeget a fehér világ ölében, a bércek között látszó kék kupolán gyémántpor
                  szikrázott, s mint különös madarak szállonglak a csendben a strázsák horvát
                  szavai, amint egymásnak adogatták az előírt jelszót. Ő megmarkolászta a bortól
                  merev arcát, mámoros tudatának gyenge szikrájával Beára és Isotára gondolt,
                  életére, rejtelmes sorsára, apjának gigászi súllyal nyomasztó emlékére. Ha aztán
                  elnyúlt a sátorban a medvebőrön, álmai az italtól hajszoltan vad élénkséggel
                  kergették egymást. Soha ilyen erős és különös álmai nem voltak. Többnyire apja
                  bukkant elő ezekben az álmokban, esztelen összefüggésekkel: szultánnak álmodta
                  például, s ez a szultán a csatában lóháton robogván el fölötte, halálra gázolta,
                  de ő holtan is tovább verekedett, ledöfte a lovast, s a lovas most már Iszkender
                  pasa arcát viselte.</p>
               <p>Iszkender basa volt ennek a vad tájnak ura. Ő volt itt az a török vezér, akinek
                  egyes csapatai minduntalan nyugtalanították a keresztyén világot. Fel lehetett
                  tenni, hogy ha Bisztrice várát veszedelem fenyegeti, azt ő nem nézi tétlenül,
                  felmentő sereget küld, és akkor nyílt csatára kerül a sor. Ez a csata volt most
                  János éber óráinak vágya és folytonos gondolata. Vonulás közben olykor
                  hátramaradt, hogy megszemlélje ágyúit. Azokat nagy kínlódással vonszolták lovak és
                  emberek a rossz hegyi utakon. Folytonos ordítozás, hajszolás és nyűgség közepette.
                  Ő makrancos állatoknak nézte őket, amelyek sok bajt okoznak, de ha majd helyökön
                  állanak, derekas hűséggel meg fognak dolgozni. Nyájas pillantással dédelgette
                  csöveiket, aztán reményteljes jókedvvel ismét előre sietett, mintha rohamra
                  lovagolna.</p>
               <p>Mikor megállott végre Bisztrica várának elétáruló látványa alatt, állandó tábort
                  vertek és a felállított ágyúk első lövései eldördültek, szeme könnyes lett a
                  boldog izgalomtól. Mint valaha apja, most ő is maga igyekezett a célzásnál
                  segíteni a pattantyúsoknak. Az ostrom megindult. Nem valami elemi erővel; lőszere
                  csak módjával volt, óvatosan kellett bánni minden egyes lövéssel. De nem is
                  sietett vele: a várostrom a macska munkájához kellett, hogy hasonló legyen. Ott
                  kellett ülni türelmesen az egérlyuknál, míg az áldozat már nem bírja tovább és
                  elébújik. Mindenesetre hasznos volt egy kis füstöléssel is kibúvásra biztatni ezt
                  az áldozatot, s hasznos volt tudni azt is, hogy meddig győzi éhséggel. A falak
                  megmászására nem igen lehetett gondolni; ehhez nagyobb tüzérségi előkészítés
                  kellett volna. Így hát nyugodalmas türelmi feladattá lett az ostrom, János első
                  saját várostroma, az izgalmat csak az a kérdés adta, hogy a kémek be tudnak-e
                  valahogyan jutni a falak mögé, a környékből összefogdosott parasztok mit tudnak
                  mondani a törökök jövés-menéséről, a messzebbre küldött felderítők hoznak-e hírt
                  felmentő seregről. A várfalon kívül eső falut mindenesetre felperzselték, annak
                  nyomorúságos viskói hamarosan elhamvadtak.</p>
               <p>Két hete folyt már az ostrom, mikor az örsök lelkendezve jelentették, hogy török
                  csapat közeledik. János sóvár izgalommal készülődött. Az ellenséges csapat helyett
                  egyelőre két követ érkezett: azt az ajánlatot hozták, hogy János vonuljon vissza
                  békességgel a vár alól. Ott mondta ezt a két varkocsos fejű ember a fővezér
                  sátrában a tolmácsnak, mert János nem tudott törökül. Rendkívül udvarias
                  igyekezett lenni a válaszadásban, hogy igazi lovagként viselkedjék.</p>
               <p>- Nem így kell ezekkel beszélni, herceg uram, - szólt bosszúsan Benkovics Miklós,
                  - meg kell őket csapatni, aztán menjenek vissza szégyenszemre a kutyák.</p>
               <p>János szelíden és méltóságosan a fejét rázta.</p>
               <p>- Én másképpen csinálom, Miklós.</p>
               <p>Megajándékozta a két törököt és fennen fogalmazott vitézi izenetet bízott rájok a
                  tolmáccsal:</p>
               <p>- Mondjátok meg uratoknak, hogy Korvin János itt áll az utolsó lehelletig, mert
                  méltó akar lenni fenkölt nagyatyja, Hunyadi János, és felséges atyja, Mátyás
                  király nevéhez, és méltó akar lenni felséges ellenfeléhez, a szultánhoz is, aki
                  vérrokona. A herceg harcolni kíván az utolsó csepp vérig.</p>
               <p>Mialatt a követek hajlongva hátráltak, János rajtakaphatta embereit, hogy
                  megbocsátó mosolyokat váltanak. Komikusnak találták a nagy ceremóniát és
                  hangzatosságot ehhez a kis verekedéshez. De ő ragaszkodott hozzá, hogy
                  vezérkedésének meglegyenek szép külsőségei. Várta az ellenséges sereget. A támadás
                  azonban késett. A csatangoló lovasok hír nélkül jöttek vissza, nem láttak sehol
                  törököt. János parancsot adott néhány ágyúlövésre. Este izgatott boldogsággal
                  vacsorázott és borozott embereivel, jó későn és nem egész józanul tért nyugovóra.
                  A következő nap is eseménytelenül múlt el, este még nagyobb daridó következett a
                  vezéri sátorban. Annyit ivott, hogy eszméletét teljesen elvesztette. Mikor álmát
                  zűrzavaros kiabálás, izgalom, lótás-futás kísértette, nem tudott egészen
                  felébredni. S mikor másnap magához tért, az egyik alvezér, Marczinkó knini
                  kapitány állott előtte.</p>
               <p>- Jó álmod volt, uram, - mondta jókedvűen, - ezt a kis tusát alaposan
                  átaludtad.</p>
               <p>- Miféle tusát?</p>
               <p>- Az éjjel rajtunk ütött a pogány, de elláttuk a baját. Negyven foglyunk van,
                  köztük egy aga. Sokan a hóba haraptak. Azokat még el kell kaparni.</p>
               <p>Ahogy lassan magához tért, kitárult előtte a fájdalmas valóság: serege nála nélkül
                  győzött. A törökök éjfél után megkerülő mozdulattal támadtak: a környező erdőkből
                  két oldalon törtek elő. De az őrök lánca résen volt. Benkovics azonnal átvette a
                  vezényletet, kurta, de erőteljes verekedés kezdődött. A törökök megszaladtak.
                  János sajgó szívvel hallgatta az elbeszélést, sátora hamar megtelt a többiekkel, s
                  mindenkinek volt valami érdekes, izgalmas részlete elmondani való. Később jeges
                  vízben megmosakodott és lovát parancsolta. Meg akarta nézni az elmulasztott
                  férfimunka színhelyét. Emberei elkísérték és mindent elmagyaráztak neki. Sok
                  helyütt török és horvát halottak feküdtek még, a havat piros foltok tarkázták. A
                  tábor egy helyén karámba terelték a foglyokat, azok egykedvűen üldögéltek a tűz
                  körül. A foglyul ejtett aga mélyen aludt vastag ruháiba burkoltan. Fel akarták
                  rázni, hogy álljon talpra a vezér előtt, de János nem engedte. Csak legyintett,
                  hogy hagyják aludni. Le sem szállt a nyeregből, kedvetlenül tovább indult. És
                  félhangon odaszólt Benkovicsnak:</p>
               <p>- Miklós, ne hagyjatok engem inni. Úgy vágytam ezt a tusát, mint az üdvösségemet,
                  és az átkozott ital levert a lábamról.</p>
               <p>- Hát bizony, uram, - felelt az, - győzni kell ezt is, nemcsak a hadat. De ne
                  félj, majd jönnek megint.</p>
               <p>Jöttek, még pedig harmadnapra, és megint éjjel. János ezúttal vigyázott magára és
                  nem ivott túlsokat. Mikor az éjszaka mély csendjében megszólalt az őrök lármás
                  riadója, azonnal felpattant fekvőhelyéről és lova után ordított. Vértje, sisakja,
                  kardja, mindene ott volt a közelében. Toporzékolva követelte csatlósát, de az nem
                  volt sehol. Kapkodva öltözködni kezdett, s mivel idegesen sietett, a tárgyak nem
                  akartak neki engedelmeskedni, a bőrszíjak csatjait nem találta motoszkáló
                  ujjaival, sisakjának rostélya makacsul vonakodott működni. Kilépett a vért nehéz
                  mozdulataival sántikálva a sátor elé, a táborban veszettül szóltak a trombiták,
                  futkosás, csörömpölés hallatszott mindenhonnan, a tüzek között rohanó alakok
                  tünedeztek. Egy legény éppen most vezette a vértbe öltöztetett lovat. Azonnal a
                  nyeregbe vetette magát, aztán tanácstalanul várt.</p>
               <p>- Amott lent jöttek, uram, - lihegte a csatlós, - a kis domb mögött szorították
                  meg őket.</p>
               <p>Sarkantyút adott a lónak. Álomszerűnek tetszett az egész, szinte nem tudta, mi
                  történik vele. Vágtában rohant a táboron keresztül, fülével a csatazaj nyomát
                  kereste, de csak jó messziről vélt valamit hallani. Egyszerre rohanó lovasok közt
                  találta magát, közéjök keveredett. Kardja már a kezében volt. Rugtatott azokkal
                  együtt, közéjök keveredve, a fagyos talajon. Sötét volt, nagyon meg kellett
                  erőltetni a szemet. A zsivaj hirtelen megdagadt előtte, úgy közeledett feléje a
                  lárma, mint valami feléje rohanó szekér dübörgése. Fémcsattogás, ordítozás,
                  sebesültek sikoltása, verekedők káromkodása elegyedett sípjelekkel és
                  trombitaszóval. És már vagdalkozó csoportban látta magát, mozdulat emelkedett
                  előtte, kardjával ösztönösen odacsapott, ordítás felelt a csapásra. Most már
                  tudta, hogy benne van az ütközetben. Vad boldogsággal próbált verekedni, de nem
                  tudta, hova üssön: a tolongás fala, amelyet karddal akart támadni, szétomlott
                  előtte. Lova vitte előre. A hótól derengő sötétben így rohant, vagy inkább hagyta
                  magát előre ragadtatni, zürzavaros kiáltozás közepette. Részegnek érezte magát, de
                  a bor mámoránál sokkal boldogabbnak. A paripa a végtelenségbe ragadta, tér és idő
                  nélkül. Csak mikor egy kéz megragadta láncos zabláját, akkor ocsudott rá, hogy a
                  mellette és mögötte lovaglók már jó ideje hozzája szólnak.</p>
               <p>- Veszedelmes tovább menni, uram, - mondta fuldokolva Drazsojevics.</p>
               <p>Lassítottak, míg a lovak is le tudták győzni a lerohanásuk lendületét. Végre
                  megálltak. János ismeretlen tájon látta magát, erre még nem járt soha
                  csatangolásaiban. A távolból még mindig dobogás és kiabálás hallatszott.</p>
               <p>- Mi történt? - kérdezte elfulladva.</p>
               <p>- Nem érdemes kergetnünk őket, uram. Elvertük a pogányt istenigazában. Vissza kell
                  fordulnunk.</p>
               <p>Csodálatos módon jó félórát lovagolt társaival visszafelé. Ennyire elragadta az
                  üldözés heve. Útközben lassanként kitisztult előtte a helyzet: a gyors, de igen
                  heves csatának egyik csücskéhez érkezett volt először, ott a támadók éppen akkor
                  inogtak meg és indultak futásnak. A csata főfordulatai másutt zajlottak le. Őt
                  Drazsojevics fedezte fel és valami húsz lovassal azonnal körülvette, hogy baja ne
                  essék.</p>
               <p>- Néztelek, uram, - mondta a horvát ember csodálkozó tisztelettel, - igazán
                  remekül dolgoztál.</p>
               <p>- Hogyan dolgoztam? - kérdezte János boldogan.</p>
               <p>- Tüneményesen, uram. Tudtam, hogy jól ülsz a lovon, de ennek kevés példáját
                  láttam. És úgy forgatod a kardot, hogy száját is eltátja az ember.</p>
               <p>- Mondjad, Zsarkó, mondjad. Vagy egyet mégis csak levágtam, ugye?</p>
               <p>- Egyet, uram. Odavágtál neki és elesett, mint a zsák, meg sem nyikkant többet.
                  Levágtál volna még tizet is, de már nem jutott neked. Hadd mondok valamit,
                  hercegem. Tiszteltelek eddig is, ahogyan kijár neked. De ezentúl más szemmel fogok
                  rád nézni.</p>
               <p>- Nemcsak te, Zsarkó, - felelt János remegő boldogsággal, - mindenki. Az egész
                  világ. Mondd, Zsarkó, meg tudnók keresni az én törökömet? Akit én vágtam le?</p>
               <p>De meg sem várta a választ, maga felelt magának.</p>
               <p>- Dehogy is lehet azt már megtalálni. Milyen kár. Megnéztem volna: kiféle,
                  miféle.</p>
               <p>A tábor még nem nyugodott meg, mikor visszaérkeztek. Lassan szivárogtak vissza az
                  üldözők a hegyoldalakból, nagy volt a csörömpölés, ordítozás, jajveszékelés. A
                  súlyosan sebesült foglyokat, ha látszott, hogy nem fognak felépülni és értéket
                  képviselni, mindjárt megölték, a könnyebb sebesültek fogukat vicsorgatva
                  káromkodtak, vagy óbégattak. Lassanként világosodott és most már számba lehetett
                  venni mindkét oldal veszteségeit. Jánosnak nem volt nyugta boldog
                  toporzékolásában, mindenütt ott akart lenni, láttatni kívánta magát, tárgyalni
                  akarta a csatát, vitézségének szüntelen emlegetésére vágyott. De ahogy a köréje
                  csoportosuló kapitányok szaporodtak, a tanácskozás egyáltalában nem a hadi
                  erényekre fordult, hanem a haszonra, kiki azt számolgatta, hogy hány lehet a
                  fogoly, hány jut az osztozkodásnál egy közemberre és hány jut egy tisztre, mi most
                  az eladandó rabszolgák árfolyama. Ő lovaglásról, kardforgatásról szeretett volna
                  beszélni. Környezete minderről nem ejtett szót, mint ahogy a műhelyéből szabadult
                  iparos is örvend, ha mesterségéről nem kell szólania.</p>
               <p>Mire világos reggel lett, nemcsak a tájnak, hanem a győzelemnek körvonalai is
                  tisztán kibontakoztak. János serege döntően megverte a török sereget.
                  Kétségtelennek lehetett tartani, hogy Iszkender pasa egyhamar nem küldhet új erőt
                  Bisztrica felmentésére. Rengeteg fogoly esett, közöttük három előkelőbb tiszt. A
                  foglyok karámját azonnal nagyobbítani kellett volna, de a győzők jobbnak látták
                  egy jókora fogolyszállítmányt mindjárt útnak indítani Knin felé. Déltájt indultak
                  ezek, s János végignézte az útrakelőket. Már rég lefekhetett volna, hogy
                  diadalmasan megzavart álmát pótolja, de nem feküdt volna le semmi kincsért. Olyan
                  édes volt vitézségének folytonos tudatában gyönyörködnie, hogy éber öntudatáról
                  lemondani most nem tudott. Az egész táborban szétszaladt már derekas
                  viselkedésének híre; nem akadt egyetlen zsoldos, akinek arcán ne látta volna a
                  tiszteletteljes meglepetés kifejezését. Zsivióztak, integettek. Ő boldogan
                  nevetett.</p>
               <p>- Milyen pipogya öszvérnek tarthattak ezek eddig, - mondta nevetve, - szinte
                  sértő, ahogyan csodálkoznak.</p>
               <p>Bár a reggel hozott borszállítmány rohamosan fogyott, fele annyi idő alatt itták
                  meg, mint előirányozták, mégis nagy fejadag bort rendelt a zsoldosoknak.
                  Délutánra már zajos tivornyává lett az egész tábor. És sátrában maga a fővezér
                  ivott legmohóbban. Mikor az ital leverte lábáról, tökéletes álomba süllyedt végre
                  első verekedésének remek élménye után. Másnap, mire megébredt, már ott voltak
                  Iszkender basa követei. Békét jöttek kínálni. Igen hosszú ajánlatok summája az
                  volt, hogy ha János abbahagyja Bisztrica ostromát és békével hazatakarodik,
                  Iszkender basa kötelezi magát, hogy egy álló esztendeig ennek a szandzsáknak
                  egyetlen török katonája sem teszi a lábát a magyar korona területére.</p>
               <p>- Szó sem lehet róla, - felelte János élénken a tolmácsnak, - a várat be fogom
                  venni.</p>
               <p>- Azt kéri a pogány, - válaszolt a tolmács, - hogy ne mondd ki az utolsó szót,
                  herceg uram. Ők még szeretnének itt maradni a mai napon és várni.</p>
               <p>- Tőlem várhatnak, - mondta ő derűsen vállat vonva, - én ma elmegyek vadászni.
                  Legalább vaddisznót öljek, ha török nincs. A várat pedig vívjuk tovább. Három
                  lövést ne sajnáljatok a falaktól.</p>
               <p>Vidáman készült a vadászatra. Sok volt itt az erdőben a vadkan és sok egyéb vadra
                  is lehetett számítani. Készülődés közben dobogó szívvel csodálkozott önmagán.
                  Mikor a békekérő követeket jelentették neki, meg sem fordult fejében, hogy
                  félénken és ingadozva tisztjeihez forduljon véleményökért. Azonnal válaszolt saját
                  elhatározásából. A csata más embert csinált belőle. Mialatt legénye vastag botost
                  segített a lábára, ő széles jókedvében vidám olasz dalt dúdolt. De mikor éppen
                  indulni akart embereivel az erdőkre, hírnököt jelentettek neki. Még pedig
                  Varasdról. Szíve nagyot dobbant: ez Beától hoz levelet.</p>
               <p>- Várjatok, - szólt oda a többinek, - ezt még elolvasom.</p>
               <p>És olvasni kezdte a felkantározott ló mellett a levelet, amelyet csakugyan
                  felesége írt neki. Hosszasan leírta, milyen vakmerően erőszakoskodik a kapzsi
                  rokon, Székely Jakab. Nem mai keletű volt közöttük a számadás. Már régebben
                  tizenhatezer aranyforinttal tartozott Székely Jakabnak, s a követelés
                  biztosítására rengeteg ékszer maradt a hitelező kezén, azonkívül Vinicza vára és
                  Trakostyán vára. Csak az ékszerek többet értek tízezer arany forintnál. Az
                  erőszakos Székely Jakab azonban ezt a fedezetet is keveselte és folyton
                  békétlenkedett, úgy gondolkozván, hogy János végül is megunja a sok herce-hurcát
                  és a zálogvárakat az ékszerekkel együtt ott hagyja veszni a hitelező kezén.
                  János, mielőtt hadba indult, hírt kapott Székely újabb fegyveres támadásáról, s
                  akkor felháborodva határozta el, hogy ha megtér, majd leszámol vele. Most Bea
                  arról értesítette, hogy Székely Jakab az ő távollétét felhasználva, dühödten
                  garázdálkodik, Korvin-birtokokat pusztít fegyveres jobbágyokkal és vakmerőségét
                  most már nem lehet tűrni. János elkáromkodta magát.</p>
               <p>- Mi az, herceg úr? - kérdezték a várakozók.</p>
               <p>- Székely atyámfia disznóságai, - felelte haragosan, - haza kellene menni és a
                  nyaka közé csördíteni. De most Bisztrica miatt nem mehetek.</p>
               <p>Tovább olvasta a levelet. Egyszer csak meghökkent, elpirult és közelebb vette a
                  papírt. Elolvasta a záradékot még egyszer. Nem tévedett. Bea olasz szövegének
                  formásan írt végsorai ezt mondták: „Nagyon vágyom utánad, kincsem, mindenségem,
                  most már biztos, hogy Isten új gyermeket ad, a javasasszonyok azt mondják, hogy
                  augusztusra várhatjuk. Kimondhatatlanul várlak, siess karjaimba, mert nagyon árva
                  vagyok.”</p>
               <p>- Nincs vadászat, urak, - kiáltott János, - és jőjjenek azok a követek!</p>
               <p>A békét még aznap megkötötték. János türelmetlenül sürgette, hajszolta vezéreit a
                  részletes alkudozás alatt, mindenáron indulni szeretett volna. Másnap fel is
                  szedték a sátorfát. Türelmetlen meneteléssel hagyták ott Bisztrica falvának
                  üszkös maradványait és a kikezdett falakat. Kninben rövid időre megállapodtak, a
                  zsoldos sereg megkapta a kiosztott zsákmányt, és jó része feloszlott. János
                  felosztotta az egy esztendőre terjedő végvári szerepeket is: a dalmata partokon
                  Benkovics Miklós, a bosnya határon Kozulics Pál, Kninben Marczinkó őrködik. Aztán
                  a zsoldosok megtartott vezérével sietett haza. Mikor feleségét és kisleányát
                  magához ölelte, mély meghatottságot érzett.</p>
               <p>- Rendesen viselted magad, - volt Bea első kérdése, mint mindig, - nem csaltál
                  meg?</p>
               <p>- Ó te bolond, te, miket kérdezel, - nevetett János az asszonyt magához
                  szorítva.</p>
               <p>- És nem is ittál sokat?</p>
               <p>- Erre nem felelek, mert még megharagszol, most pedig nem akarlak izgatni. Mondd,
                  fiú lesz?</p>
               <p>- Fiú.</p>
               <p>- Biztos?</p>
               <p>- Egészen biztos, - felelt Bea szelíden nevetve, - megálmodtam. Fiú lesz, szép
                  nagy vasgyúró kölyök, és Kristófnak fogjuk hívni. Megígérted.</p>
               <p>- Meg. Állom a szavamat. Kristófnak fogjuk hívni. De addig ráncba szedem Székely
                  Jakab uramat.</p>
               <p>- Azért hoztad ezt a sok katonát?</p>
               <p>- Azért. Csak megvárom, hogyan ugorjak rá. Most egy kicsit itthon maradok. Sok
                  beszélgetni valónk lesz, el akarom mondani részletesen az egész hadjáratot. Mit
                  nézel rajtam?</p>
               <p>- Bámullak. Mintha nem te jöttél volna haza, hanem kicserélted volna magadat.</p>
               <p>- Én is úgy érzem, angyalom. De miben látod a változást?</p>
               <p>- Nehezen tudnám szavakban foglalni. Biztosabb vagy valahogyan. A nézésed öregebb
                  és nyugodtabb. A termeted különös módon mintha megmagasodott volna. Valami történt
                  veled.</p>
               <p>- Történt, - mondta csendes boldogsággal János, - még pedig nagy és csodálatos
                  dolog történt: elment innen Varasd mellől Korvin János, hogy megtalálja magát. És
                  megtalálta. Most ő maga csodálkozik rajta legjobban. Angyalom, a fiad egy talpig
                  férfi ember fia lesz.</p>
               <p>Bea úgy nézett férjére, mint még soha. Akárcsak a zsoldosok ott lent Bisztrica
                  alatt: meglepetéssel, elismeréssel, csodálkozó megbecsüléssel.</p>
               <p>- Majd elmondasz mindent. Úgy látom, igazad volt: katonának születtél. Nem hittem.
                  Most látom, hogy nem ismertelek teljesen. Alig várom, hogy mindent elmondj.</p>
               <p>És a csatából hazatért férj napokig mesélte élményeit. Kissé lelkendezve, kissé
                  túlszélesen, túlszínesen. De maga is érezte, mint a megtért pogány, a
                  tűzkeresztség csodáját. Feleségéhez való viszonya megváltozott. Lelki közösségök
                  még melegebb lett, de úgyszólván kezdtek életkort cserélni: eddig Bea volt az anya
                  és János volt az odaadó, lelki támaszt kereső fiú, most Bea egyszerre az erős
                  emberhez kezdett símulni, és a férfiban halványan megjelent az apa meleg
                  jóindulata. És szüntelenül a születendő Kristófról beszélgettek. Arról a boldogító
                  sarjról, aki tavaly karácsony előtt nagy lobbot vetett szerelmök adott nekik:
                  mikor Jánost olyan módfeletti boldogsággal töltötte el a hirtelen felbukkant török
                  hadjárata tudata.</p>
               <p>A változást Frangepán Bernát is észrevette. Már rég nem nyomta az ágyat az após.
                  Meglátogatta a hadból hazakerült vejét és meglepett elismeréssel bólogatott a vő
                  elbeszélése közben. Aztán sokat beszéltek Székely Jakabról.</p>
               <p>- Meg kell gondolni, mit csinálunk, - mondta Bernát kenéz, - ez a Székely Jakab
                  hivatalosan a Miksa császár szolgálatában van és az ő védelme alatt áll. Sült
                  osztrák lett belőle, s ha te, a magyar korona alattvalója, rámégy, Miksát
                  ingerled. És rengeteg pénzbe kerül ez a sok zsoldos, amíg...</p>
               <p>- Bánom is én, - szakította félbe János, amit nemigen tett eddig, - én verekedni
                  akarok.</p>
               <p>Frangepán elcsodálkozott. De tetszett neki a dolog és nem érvelt többet. János még
                  várt egy-két hétig. Utánajárt Székely Jakab minden dolgának, elment Zágrábba, ahol
                  többet hallhatott róla, mikor pedig beköszöntött a tavaszi olvadás, elindult
                  Székely Jakab ellen. Mintha csak rendes hadjáratra menne: szabályos katonasággal.
                  Ágyút is vitt magával. Borlin vára ellen ment, mert kikutatta kézen-közön, hogy
                  Székely Jakab várai között ez tartalmazza a legbecsesebb berendezést, sok ott az
                  arany, ezüst holmi és az ékszer. Roppant gyorsasággal maga vezette oda a
                  fegyvereseket, hogy Székely Jakab meg se neszelje a dolgot és várnépe fel ne
                  készülhessen. Sikerült is meglepnie a csekély őrséget. Ágyút nem is kellett
                  használnia: az őrség kirohanással próbálta megmenteni a helyzetet, de véresen
                  ráfizetett: János nagy gyönyörűséggel fogadta el a verekedést, maga is részt vett
                  a kézitusában, három embert fejbevágott és roppantul sajnálkozott, mikor a várnép
                  hamarosan megadta magát. Halott nem esett egy sem, a támadó vezér besétált a
                  leeresztett hídon, szemlét tartott a termekben, kinyitotta a kincses kamrát, egész
                  tartalmát szekérre rakatta, őrségül ott hagyott néhány embert a maga legényei
                  közül, s mint ki dolgát jól végezte, elindult hazafelé Varasdnak. De most már
                  lassabban: a kincsekkel megrakott szekér minduntalan kátyúba ragadt a rossz úton
                  a zsákmány terhétől.</p>
               <p>Otthon vette a hírt, hogy Székely Jakab tajtékzik a dühtől. Az országgyűléshez
                  akar fordulni felháborodásában, fennen hangoztatta, hogy ő császári alattvaló, és
                  Miksa császár majd megmutatja a garázda horvát bánnak.</p>
               <p>- Csak menjen az országgyűlés elé, - mondta János vigan, - én bizony feléje sem
                  nézek. Majd küldök ügyvédeket. Jó kis hadjárat volt ez is, akárcsak a
                  bisztricai.</p>
               <p>- De ott békét kötöttél, - vetette ellen Bea.</p>
               <p>- Hátha itt is sikerül? Az országgyűlés mellettem lesz. Jakab rokon számára nem
                  marad más hátra, mint hogy megpróbáljon békülni.</p>
               <p>Székely Jakab emberei, mint a Budáról érkezett jelentések tudósítottak, csakugyan
                  megjelentek az országgyűlés előtt. Nem mentek semmire. Okmányokat, leltárakat
                  szedtek elő, de Szuppanics Gyorgya és Balázs diák, János két megbízottja, hamisnak
                  mondta az írásokat. El lehetett volna így veszekedni akár évekig. És Székely
                  Jakabnak csakugyan meg jött az esze. Embert küldött Varasdra: egyezkedni szeretne.
                  János még kérette magát, aztán ráállott. De előbb írásbeli esküt kért a Frangepán
                  tanácsára. Meg is kapta. Székely Jakab nagy esküt esküdött írásban, hogy míg egy
                  osztrák és magyar főurakból választott vegyes bíróság az ügyben nem ítélkezik,
                  becsületszavára nem erőszakoskodik többet.</p>
               <p>Bea boldogan szemlélte újjászületett férje serénykedését. Boldog terhét már
                  nehezen hordta, a nagy nap közeledett. És ahogy ők várták családi életök
                  eseményét, az idők méhe is nagy eseményeket hordott magában. A török veszedelem
                  rémítette a világot. A szultán hatalmas országa fenyegetően gyüjtötte a haderőt.
                  Varasdra is eljutott a híre, hogy a pápa erőnek erejével nagy törökellenes
                  szövetség szervezésén fáradozik. Velencét és Franciaországot már sikerült
                  szövetségbe vonnia. De Magyarország volt a legfontosabb, mint az ellenséggel
                  szomszédos ország. A nuncius hír szerint buzgón dolgozott Budán, de a korhadt
                  kormánnyal nem ment semmire. A nádorhoz hiába fordult volna, az nagybetegen
                  sínylődött és a végét járta. Bakacs Tamással pedig a világ legügyesebb diplomatája
                  sem boldogulhatott egykönnyen. Így a szövetség fegyveres fellépése folyton
                  húzódott, mialatt a török vészesen készülődött a keresztény világ romlására. János
                  otthon ült felesége mellett és izgatottan lesett minden levelet: hátha sor kerül
                  rá, hogy megint mehet a török ellen.</p>
               <p>A házaspár a szülés előtt leköltözött Bihácsra. Azt a kastélyt jobban szerették, s
                  Bea az Una szép szigetén nem szenvedett annyira a melegtől. Augusztus elsején
                  megszületett a gyermek. Csakugyan fiú lett. De nagyon csenevész kis csecsemő. Az
                  újszülött porontyok rendes nagyságának felénél alig sikerült többre. Mint nénjét,
                  őt is félteni kellett, hogy nem marad életben. János alig húnyta le szemét az
                  izgalomtól. Szinte nem mert aludni, mert rettegett, hogy azalatt, míg ő alszik és
                  nem tartja szemmel a kicsit, annak valami baja esik. Törékeny kis test volt a
                  vézna Korvin Kristóf herceg. Apja valami borús boldogsággal nézte és sokat
                  töprengett magában: hát nem telik tőle több, mint két ilyen esendő kis élet,
                  akiket még az ajtónyitás rezzenésétől is félteni kell?</p>
               <p>A sok ajándék között, amellyel az újszülöttnek kedveskedtek rokonok és ismerősök,
                  a legértékesebbeket váratlan ember küldte: Iszkender pasa. Nyilván nagy súlyt
                  vetett arra, hogy megtartsa a fegyverszünetes barátságot azzal, aki seregét
                  legyőzte. A töröknek fedeznie kellett magát a bán területe felé, mert másutt volt
                  komolyan elfoglalva. És nem sokkal a Kristóf születése után a vemhes világpolitika
                  is megszülte a maga eseményét. Törökország megverte a velencei köztársaságot.
                  Sapienza mellett a velencei hajóhad a török támadásnak teljesen áldozatul esett,
                  nemsokára Lepantóba, a korintusi öböl legfontosabb kikötőjébe bevonultak a
                  törökök. Velencének aggódnia kellett dalmáciai birtokaiért.</p>
               <p>- Úgy látszik, melegszik a dolog, - magyarázta János izgatottan a feleségének, -
                  ha minden úgy megy, ahogy remélem, nagy sereget kapok Velencétől és módom lesz
                  kitüntetni magamat.</p>
               <p>Mert Velence, most már végszükségben, feladta a bizalmatlanságot. Követei egymás
                  után járták a bihácsi várat. De nemcsak azok, hanem a délvidék fontos mágnásai is.
                  Úgy látszott, hogy a háborúba egész Európa belekeveredik. Frangepán Bernát, a
                  Zrínyiek, a Blagayak és más gazdag urak szinte állandóan Jánosnál ültek,
                  tárgyaltak és várták, mi kor jön a nagy fordulat.</p>
               <p>- Készüljünk, - mondta Bernát kenéz, - ennek fele sem tréfa. Minden jel azt
                  mutatja, hogy megint elérkeztünk Hunyadi idejéhez.</p>
               <p>- Hálistennek, - kiáltott fel János, - most legalább megint megmutatjuk Európának,
                  mit tud Magyarország. És én az élen leszek, mikor meg kell mutatni.</p>
               <p>- Gondolod, - kérdezte apósa bizalmatlanul, - hogy ilyen simán fog menni minden?
                  Odaállsz a sereg élére és vezeted Magyarországot a török ellen?</p>
               <p>- Miért ne, ha arra kerül a sor? Magyarország mögöttem lesz. Ki más lenne a vezér,
                  mint én?</p>
               <p>- Arról nem beszélek. Persze, hogy te leszel a vezér. De vajjon mögötted lesz-e
                  Magyarország?</p>
               <p>- Hogyne lenne, végszükségben. A baj összekovácsolja az embereket.</p>
               <p>Frangepán fejét csóválta.</p>
               <p>- Én másképpen ismerem szép Magyarországot. De adja Isten, hogy neked legyen
                  igazad.</p>
               <p>- Muszáj, hogy igazam legyen. És én semmi mással nem törődöm, mint a nagy
                  feladattal, ha rákerül a sor.</p>
               <p>- És ha hagynak.</p>
               <p>János nem felelt. Apósának borús látása elkedvetlenítette, mikor ő éppen heves és
                  meleg lelkesítést várt volna. Úgyis sok minden zavarta Velencével folytatott
                  üzenetváltását és felkészülését. Bakacs Tamást nem igen zavarta a török veszedelem
                  abban, hogy szívósan tovább próbálja folytatni pereit, amelyeket Ulászló egy időre
                  kizökkentett medrökből. Vajdahunyadot és Gyulát akarta a kemény akarata kapzsik
                  rendíthetetlen elszántságával. Ulászlóra nyilván nem számíthatott most már a régi
                  mértékben, ezért fordított egyet a szekéren és kibékült az öreg, beteg nádorral.
                  János nagy meghökkenésére azok a perek, amelyeket nyugovóknak gondolt, egyszerre
                  mind megindultak, és valamennyiben a nádor hozott ítéletet. Mindig ellene. A
                  vajdahunyadi per réme már megint elevenen élt, a nádor Bakacsnak ítélte a gyönyörű
                  várat, s a királyi kúriától, amelyhez az ügy felebbvitellel került, megint nem sok
                  jót lehetett várni. János hosszú levéllel fordult a királyhoz. Részletesen
                  kifejtette a török veszedelmet és perei számára nyugságot kért, amíg a háború nagy
                  eshetőségére felkészül. Válaszul azt kapta, hogy a nádor megint beleszólt a gyulai
                  uradalom dolgába: a budai káptalan új bizottságot küldött ki, hogy Gyulát ez
                  elfoglalja Bakacs számára. János megint csak a régi módszerhez nyult:
                  felfegyvereztette az uradalom embereit. A jobbágyok íjjra, dárdára, szekercére
                  kaptak. Mikor jött a küldöttség, a tömeg megrohanta őket: ha azonnal vissza nem
                  fordulnak, mindet ott nyomban agyonverik. A törvény emberei éhesen érkeztek a nagy
                  út után. De még enni sem kaptak időt. Menekülniük kellett azonnal.</p>
               <p>- Győztem az itthoni háborúban, - mondta keserűen János, - most megint készülhetek
                  a török ellen.</p>
               <p>De nem készülhetett. Bakacs Tamás gondoskodott róla, hogy mással is kelljen
                  törődnie. Kivitte, hogy egy jókora birtokot, amelyet a Korvin-vagyonból
                  harácsoltak el erőszakkal, s amely per alatt állott, Ulászló királyi dónációs
                  okirattal idegennek adományozzon, még pedig nem másnak, mint Ujlaki Lőrinc
                  hercegnek. János azonnal hevesen tiltakozott és várta a választ.</p>
               <p>A válasz az volt, hogy Medvevárában és még két várban, amelyek János kétségtelen
                  tulajdonát képezték, Túsz Alfonz ült benne, a zágrábi nagyprépost. Ez a három
                  várat negyvenezer aranyért úgy adta el, mint a magáét. És pedig nem másnak, mint
                  Ulászló királynak. János fejét fogta és mély gondokba merülve járt le s fel a
                  bihácsi kastély egyik szobájában. Rótta a szobát és közben hangosan gondolkozott.
                  Bea az ablaknál szoptatta a kis Kristóf herceget.</p>
               <p>- Én ezeket az embereket nem értem. Az országot borzasztó veszedelem fenyegeti.
                  Velence csak bennem bízik, a sereg élére más alkalmas ember nincs. És ahelyett,
                  hogy kedvemben járnának, felkészítenének, bíztatnának, valamennyien a vagyonomra
                  törnek, nyomorgatnak, zsarolnak, megrabolnak. Mialatt őket magokat a török
                  fenyegeti végromlással. Micsoda ország ez?</p>
               <p>De Bea nem felelt. Ő pedig csak járkált le s fel súlyos, bicegő lépéseivel. És
                  hosszú szünet után felsóhajtott:</p>
               <p>- Hej, de nehéz magyarnak lenni.</p>
               
            </div>
            <div type="chapter">
               <head>VII.</head>
               <p>A nagy veszedelem még nem szakadt rá az országra. A török más utat választott:
                  elözönlötte Görzöt. János földje ment maradt a támadástól. De jött is a tél, a
                  nagy háború veszedelme elodázódott. Hozott azonban a tél más ujságot: karácsony
                  napján meghalt a nádor. Halálos ágyáról szédítő pályafutásra nézhetett vissza:
                  testvérbátyja valaha kishivatalnok volt a Hunyadi János középponti
                  vagyonkezelőségénél Vajdahunyadon, ő maga még annyi sem. Most az ország nádora és
                  dúsgazdag ember gyanánt halt meg, mégis csalódottan és elégedetlenül, mert
                  mérhetetlen becsvágyában egyenesen király szeretett volna lenni. Ezt a vágyat is
                  örökségül hagyta a nagy vagyonnal együtt legidősebb gyermekének, Jankónak, aki
                  tizenhárom éves volt még mindössze. De mindenki tudta, hogy apja királynak
                  nevelte.</p>
               <p>Ki lesz most már a nádor, ez volt az első kérdés a bihácsi kastélyban, ahol
                  felszabadult lélegzettel fogadták a hírt, hogy a nagy ellenfelek egyike kidőlt a
                  támadók sorából. János anyagi helyzete most is, mint mindig, romlással
                  fenyegetett. Kiadásai a báni állással súlyosan megnövekedtek, mert érezvén a hadi
                  felelősséget, a végvárak zsoldosait a magáéból fizette, a várfalak javítására,
                  fegyver és hadianyag pótlására a magáéból előlegezett, nem kapván a rendetlen és
                  nyomorgó kincstártól semmit. Sőt nem is a magáéból adta mindazt, hiszen készpénze
                  neki magának volt legkevesebb. Emberei állandóan az országot járták kölcsönökért,
                  egyik újabb zálogolás a másikat követte. Mikor most összeszámította, mit
                  előlegezett az országnak, elrettenve állapította meg, hogy vagyonán majdnem
                  százezer arany az újabb teher. Még maga Ulászló is elrestellte a dolgot és mivel
                  pénzt nem tudott adni, ideiglenes segítségként Jánosnak adta bérbe a délvidék
                  adószedését. Ez csinos jövedelmet jelentett, de eltörpült az óriási adósság
                  mellett. Muszáj volt valamit csinálni, hogy a Korvin-vagyon, amelyet közbe
                  jobbról-balról Bakacs, Ernuszt és még számtalan fogvicsorgató felperes
                  szorongatott, össze ne roppanjon. Másrészt ott volt a török háború most
                  pillanatnyilag szünetelő, de azért nem kevésbé nyomasztó gondja. János
                  elhatározta, hogy elmegy az országgyűlésre. Hosszú idő óta nem vett már részt
                  rajta, alapjában únta a politikát, szívesebben ült otthon. De most a
                  nádorválasztás és a török kérdés kényszerítette, hogy felmenjen Budára.</p>
               <p>Rangjához illően ötszáz lovast vett maga mellé. Ennél kisebb kísérettel nem
                  mehetett a főváros szeme elé, aki az ország rangsorában a király után következett.
                  Bea is felutazott vele, házasságuk óta először. Beköltöztek a várbeli kis
                  palotába, és elkezdődött az országgyűlési hetek zajos, izgatott, mulatságokkal
                  telt, kialvatlan élete. Frangepán Bernát nem jött fel a fiatalokkal. Valakinek
                  lent is kellett maradni, hogy a török veszedelem miatt forrongó dolgokon rajta
                  tartsa a család kezét: Velence követei minduntalan jöttek-mentek, azokat nem
                  lehetett váratni a tanácskozásokkal.</p>
               <p>Idefenn is kellett valaki a török miatt, a nádorválasztás mellett ez a fontos ok
                  is késztette János utazását. Vitézsége lüktetően berzenkedett benne: mindenáron
                  nagy áradásszerű, döntő háborút szeretett volna. Újonnan szerzett vitézi híre
                  boldogsággal töltötte el: idefenn mindenki tudott hadviseléséről és személyes
                  hősiességéről. Minduntalan akadt valaki, aki a törökről úgy faggatta, mint a
                  szakembert szokás. Az ország felső felében lakó urak nem ismerték a törököt, csak
                  hírből hallottak róla; azok, akik valaha Mátyás török harcaiban részt vettek,
                  eltünedeztek már lassacskán. De János tudott beszélni a törökről bőven. Egész
                  társaságok hallgatták, mikor mesélte, hogy a pogány katonaság napon szárított húst
                  hordoz a táborral, nyaranta szeretik az aludttejet, meg a mézet, bort pedig nem
                  isznak. Buggyos nadrágot hordanak, sok alsóruhát. A lovat csak éjszaka etetik,
                  öt-hat marék árpát és kétszer annyi szecskát kap a katonaló. A kengyelszárat igen
                  rövidre vágják, furcsa módon felhúzott térddel ülnek a nyeregben, ezért lándzsával
                  nem nehéz kiütni őket onnan. Mindez a hallgatókat szerfelett érdekelte. A
                  felületesebbek csak ilyen különös külsőségeket kérdezgettek, a komolyabbak a török
                  haderő felől faggatták, valamint arról, hogy van-e a pogánynak csakugyan az egész
                  keresztyén világot megtámadó szándéka.</p>
               <p>Ulászló, akihez mindjárt érkezése után kihallgatásra illett mennie, a felületesek
                  közé tartozott. De még ezeket a külsőségeket is láthatóan únta. Igen nyájasan
                  fogadta a báni házaspárt, azonnal szóvátette János haditetteit, áradozóan
                  megdicsérte vitézségét, de a részletek egyáltalában nem érdekelték. Bizonyos
                  bosszankodó hangon beszélt a törökökről, mint a nyaraló gavallér a szúnyogokról.
                  Sértődött hangon emlegette, hogy atyjának is elég baja akadt velök: a lengyel föld
                  déli végein valamelyik öccsének mindig a török támadások ellen kellett
                  vitézkednie, mert az átkozott pogány a Havasalföld és Moldva felől is untalan
                  piszkálni igyekszik Európát. A kihallgatás hamarosan be is fejeződött. Ulászló
                  udvarias orcával végighallgatta János beszámolóját a Velencével folyó
                  tárgyalásokról, igen előzékenyen bólogatott, de mikor arra került volna a sor,
                  hogy most már ő is szóljon és elkezdjék megvitatni Magyarország szerepét a közelgő
                  nagy küzdelemben, azonnal végét szakította a beszélgetésnek.</p>
               <p>- Mindezt majd részletesen megtárgyaljuk az országgyűlésen. Az a fontos, kedves
                  Jánosom, hogy rád számíthatok.</p>
               <p>János nagy lélegzetet vett, hogy most már a maga leendő szerepéről, hadviselési
                  vágyairól beszéljen, de Ulászló ekkor már állott. Ez a kihallgatás végét
                  jelentette. A házaspár nem tehetett egyebet, mint hogy mindaketten követték
                  udvarnál nevelkedett ösztönüket: azonnal felálltak ők is. És többet nem is
                  beszéltek budai tartózkodásuk alatt így hármasban a királlyal.</p>
               <p>Nem is mutatkozott célja, hogy a király újabb kihallgatást adjon. Ő úgysem döntött
                  semmiben, az ország gyeplőit teljesen Bakacs Tamás tartotta kezében. Beszélte
                  mindenki, hogy koronatanácsokon a király most már szinte egyáltalában nem szólalt
                  meg. Unatkozva ült a helyén és a mennyezetre bámulva malmozott a kezével.
                  Nagyritkán belebeszélt a tanácskozásba: feltett valami értelmetlen kérdést, hogy
                  részvételét igazolja, de ezzel rendszerint csak arról tett tanuságot, hogy ami
                  mindaddig elhangzott, nyomtalanul szállt el füle mellett. Csak Bakacs beszélt
                  mindig. S mikor a tanácskozásoknak vége lett, Ulászló megkönnyebbülve állt fel.
                  Szokása volt ilyenkor roppant buzgó, gondterhes arcot vágni, végignézni a
                  jelenvalókon és ezt mondani: „facite, domini!” Cselekedjetek, urak! Mintha bizony
                  az ő biztatását meg szokta volna várni bárki is. Jánosnak tehát, ha érdemben
                  tanácskozni akar, Bakacs Tamással kellett volna összeülnie. De Bakaccsal nem volt
                  beszédes viszonyban. Tartották a haragot, mint peres felek, mindaketten, csak
                  hivatalos leveleket váltottak, ha muszáj volt a kancellárnak a bánhoz fordulnia
                  vagy viszont.</p>
               <p>Akadt más, akivel tanácskozhatott, még pedig fontos ember: nagybátyja, Geréb
                  Péter. Az öregúrral mindig fenntartotta a nyájas rokoni viszonyt, ha nem igen
                  látták is egymást. Ez a Péter ugrott ki legjobban a három Geréb-fivér közül:
                  országbíró volt már és most a nádorság legvalószínűbb jelöltje. Ez János számára
                  ujjongó örömöt jelentett. Ha nagybátyja nádor lesz a kapzsi és ellenséges
                  Szapolyai helyén, neki azonnal nagyot fordul minden dolga: a Bakacs ördögi hatalma
                  mindjárt nem tenyerelhet rá korlátlanul pöreire. Ezért teljes erővel a nagybácsi
                  ügye mellé állott, már amennyit politikai mozgolódásokban az ő teljes ereje
                  jelenthetett: sűrűn hívta palotájába a döntő befolyású nagyurakat, hogy Geréb
                  Péternek módjában legyen megnyerni őket. Aztán maga is hosszasan elbeszélgetett
                  alkalomadtán az öreggel, részletesen elmondta neki a birtokaira törő harácsolók
                  rablótörténeteit és bensőségesen kérte a leendő nádor támogató jóságát. Geréb
                  Péter nyíltan és habozás nélkül meg is ígért mindent. S erre számítani lehetett:
                  az öreget szótartó embernek ismerte mindenki, s közöttük semmi különösebb családi
                  civódás nem fordult elő soha.</p>
               <p>A nádorválasztás nem okozott nagyobb izgalmakat. Számbavehető jelölt nem akadt, a
                  népszerű öreget az országgyűlés túlnyomó többséggel megválasztotta. János azonnal
                  megérezte a választás hatását. Egymás után jelentkeztek palotájában váratlan
                  emberek, akiknek látogatása meglepte. Ezek kerteltek egy darabig, aztán mindegyik
                  kibökte, hogy mi járatban van: valamelyik peres fél leplezett megbízásából jött
                  és célzásokat tett arra, hogy biztos tudomása szerint ezzel, vagy azzal most igen
                  jól ki lehetne egyezni. Sőt az egyik legveszedelmesebb ellenség, Ernuszt Zsigmond
                  püspök, az országgyűlésen személyesen lépett oda Jánoshoz, mikor valami unalmas
                  formaságot daráltak, vállára ütött, öleléssel üdvözölte. János nem tudott hova
                  lenni a meglepetéstől, a nagyhasú agg pap vakmerő nyájassága olyan zavarba hozta,
                  hogy szólni sem tudott.</p>
               <p>- Mikor vagy otthon, herceg uram? Szeretnék udvarlásodra lenni.</p>
               <p>János hebegett valamit, s a püspök még aznap meglátogatta. Minden szemérem nélkül
                  mosolygott a házigazdára, akit megzsarolt, megcsalt, meglopott és tönkre
                  igyekezett tenni. És felvetette, nem lehetne-e békességgel kikászolódni a
                  bonyolult perekből. Bár elhízása és öregsége folytán már igen nehezen szuszogott,
                  bámulatos folyékonysággal beszélt a pörök állásáról, kisujjában volt az egész
                  anyag, János nem tudta követni. Addig mégis eljutottak, hogy elvben kimondták az
                  egyezkedésre való kölcsönös hajlandóságukat. Jánosnak ugyan megfordult a fejében a
                  gondolat, hogy éppen most nem kellene egyezkedni, mikor nagybátyja nádor lett és
                  kilátásai hirtelen óriásit ugrottak. A pécsi püspök gyanús készsége is arra
                  inthette volna, hogy éppen most ne béküljön. De az ő elméjében nem járt más, mint
                  a hadjárat vágya. Mohón gondolt arra, hogy akármilyen áldozatokat kíván is az
                  egyesség, jókora birtokrész szabadul fel általa, s arra új pénzt lehet szerezni a
                  zsoldosok toborzásához. A püspöktől tehát barátságos hangon vált el, megírta a
                  fordulatot apósának, utasítást adott ügyvédeinek és többé nem vesződött a
                  dologgal. Az országgyűlésre akart figyelni, amely előtt ott feküdt a török
                  veszedelem kérdése is.</p>
               <p>De erre még mindig nem került a sor; a rendeket más kérdés foglalkoztatta előbb,
                  nem kevésbé érdekes. És pedig Beatrix ügye. Az özvegy királyné még mindig itt ült
                  Magyarországon. Budán nem mutatkozott most sem, de sokat lehetett hallani róla:
                  Esztergomban éldegél, hajdani csinosságát megtépázta az idő, negyvennégy éves már,
                  régi szép fehérbőrű termete úgy megdagadt, mint a lisztes kenyértészta. Mehetett
                  volna már régen családja valamely ágához, akár Nápolyba, akár más olasz udvarhoz,
                  de ő csökönyösen itt maradt, most már az elmebajhoz hasonló megszállottsággal
                  egyetlen gondolatnak élve: még mindig Ulászló felesége akart lenni. Tízesztendő
                  hiábavaló küzdelme nem törhette meg vad vágyának erejét. Még most is sűrű
                  izenetekkel, kérvényekkel, rimánkodással ostromolta a szentszéket: kényszerítse
                  Ulászlót maga Róma, hogy vele, hitvesével, költözzék össze, és vegye oda maga
                  mellé a budai várba magyar királynénak. Ulászló már rég csak legyintéssel intézte
                  el, legfeljebb dühbe jött néha, hogy ez az átkozott asszony, akit most már
                  megkeveredett és kótyagos némbernek tekintett mindenki, folyton hátráltatja a
                  szentszéknél évek óta folyó válásának elintézését. Rómának már tíz éve ki kellett
                  volna mondania, hogy Ulászlónak egyik házassága sem érvényes: nem férje többé sem
                  a brandenburgi grófkisasszonynak, sem Beatrixnak. De ez a döntés folyton csak
                  késett, mostanáig. Most végre remélhetett a király. Ezerötszázat írt a keresztény
                  világ, a pápa a jubileumi szent évhez illően, kegyesebb és engedékenyebb lehetett,
                  mint máskor, sőt nem is csak a szentév miatt, hanem mert az egyháznak fontos
                  volt a velencei köztársaság, Franciaország és a pápaság harcra készülő
                  törökellenes szövetségéhez Ulászlót megnyerni. A király két házassága ezenfelül
                  nem is volt igazi házasság, a pápa, aki ilyen ügyeket gondos tisztességgel tudott
                  mérlegelni, lelkiismerete szerint is Ulászló kedvére dönthetett. És most
                  megtörtént a régóta várt döntés: a pápa Ulászlót szabadnak jelentette ki. Budára
                  az a hír érkezett, hogy Beatrix őrjöng. Attól lehet tartani, hogy elméje
                  megháborodik a tehetetlen haragtól. Amibe tíz esztendő szívós és szenvedélyes
                  küzdelmét ölte, terve sikeréről nem is álmodhatott többé. Őrjöngött egy hétig,
                  aztán úgy-ahogy lecsillapodván, legalább a veszett fejsze nyelét akarta
                  megmenteni, izenetet küldött, hogy visszaköveteli hajdani hozományát. Ez még a
                  szánakozókat is mosolygásra késztette. Beatrix a bányavárosok, Csepel-sziget és
                  más nagy uradalmak birtokosa, pénzt követelt a koldússzegény, kincstáron? Éppen
                  most, amikor még a nemlétező rézgarasokat is a törökök ellen való készülődésre
                  kellett zsugorgatni? De nem sokat vitáztak ezen. Mindenki unottan elfordult az
                  eszelős asszonytól, Európának valaha leghatalmasabb királynéjától.</p>
               <p>- Nem volna kedved meglátogatni? - kérdezte János otthon a feleségét.</p>
               <p>Az asszony csodálkozva fordult feléje.</p>
               <p>- Én! Beatrixot? Hogyan jut ez eszedbe?</p>
               <p>- Istenem, - vont vállat János akadozva, - udvarhölgye voltál, szeretett téged. És
                  rokonod.</p>
               <p>- Nem szeretett. Senkit sem szeretett, csak a családját. És én sem szerettem
                  soha.</p>
               <p>- Ahogy gondolod, angyalom. Ha nem akarsz, ne menj.</p>
               <p>- De miért gondoltad egyáltalában, hogy menjek?</p>
               <p>- Tudja az ördög. Elképzeltem, milyen rettenetesen érezheti magát. És hogy milyen
                  jól esnék neki egyetlen jó szó valakitől.</p>
               <p>Bea felütötte fejét és figyelmesen férjére nézett.</p>
               <p>- János, te ezt az asszonyt szeretted valaha.</p>
               <p>János erőltetetten, furcsán nevetett.</p>
               <p>- Ugyan hova gondolsz. Csak nagyon szép asszony volt, mikor én kisfiú voltam.
                  Szerettem volna, ha jó hozzám. Néha kimondhatatlanul vágytam a szeretetére. De ő
                  csak rossz volt. Hagyjuk. Régmult dolgok. Mi minden történt azóta. Kolumbus elment
                  Indiába. Miksa római császár és Bianca a felesége. Nekünk két gyerekünk van... Mi
                  az, mit nézel rám?</p>
               <p>- Sohasem említetted még Biancát, - mondta csendesen és komolyan az asszony, -
                  most ejtetted ki a nevét évek óta először.</p>
               <p>- Ó te bolond, csak nem vagy féltékeny?</p>
               <p>- De igen, János. Mindig, mindenütt, mindenkire féltékeny vagyok. És most megint
                  megmondom neked: ebben nem ismerem a tréfát. Ha csak egyetlenegyszer is
                  megcsalsz, nem vagyok többé a feleséged.</p>
               <p>János nevetésre próbálta fordítani a dolgot.</p>
               <p>- Angyalom, nem mondom ám meg, ha megcsallak.</p>
               <p>- Ne tréfálj ezzel, - mondta Bea a nevetést nem viszonozva, - azt én úgyis
                  megérzem. S akkor vége mindennek. Most beszélj az országgyűlésről. Mi lesz a török
                  háborúval?</p>
               <p>Arról volt beszélni való elég. A magyar országgyűlés végre rátérhetett a nagy
                  kérdésre. A főurak elég lanyhán kezelték a kérdést, de a köznemesek, akik vallásos
                  áhítattal ápolták a közülök sarjadt Hunyadi János emlékét, tüzesen és harciasan
                  türelmetlenkedtek. Velence követei megjelentek a törvényhozók színe előtt, és
                  megjelentek XII. Lajos messziről jött követei is. A köznemesek hatalmas
                  tüntetéssel ünnepelték őket. Vezérszónokok Werbőczi volt, a sokat emlegetett új
                  politikus, aki most nagy szónoklatban követelte a háborút. És most János is
                  elszánta magát, hogy felszólal. Beszédét ékes latinsággal megírta előre. Sokat
                  szerepeltette benne apját és nagyapját, aztán ügyes szerénységgel beszélt a maga
                  harcairól is. Krisztus veszedelemben forgó hitéről beszélt és a Szűzről, akinek
                  Szent István felajánlotta az országot. Nagyon meg volt elégedve szónoki
                  alkotásával, s hogy baj ne történjék, zárt ajtók mögött szóról-szóra megtanulta,
                  mint a diák a leckét. Az országgyűlésen mégis utolérte a baj. Belezavarodott. Nagy
                  baj azért nem lett belőle, a hallgatók minduntalan tüntettek mellette, mikor
                  hebegtében egyszer elvesztette a fonalat, egy hang nagyot kiáltott:</p>
               <p>- Vivat Corvinus, dux Hungarorum!</p>
               <p>Erre percekig tartó vivátozás és kardcsörtetés következett. A háború még meg sem
                  volt, de a közvélemény már őt nevezte a magyar sereg vezérének. Mikor a rosszul
                  elmondott beszéd után leült, úgy érezte, hogy élete legszebb pillanatait éli. A
                  pécsi püspök volt az első, aki odament hozzá, hogy megdicsérje. Körülözönlötték
                  mások is és kezét szorongatták. Nagybátyja, a nádor, megölelte. S mikor hazatért,
                  nemsokára a velencei követek jelentkeztek nála. Azonnal fogadta őket. Azok
                  áradozva hálálkodtak állásfoglalásáért. De nem titkolták, hogy a dolgok nem mennek
                  teljesen kedvök szerint.</p>
               <p>- Mi a baj, - csodálkozott János, - hát Bakacs habozik?</p>
               <p>- Habozik, herceg úr. Pénzt követel, még pedig sokat, mint az országgyűlésen
                  hallhattad. Mi nem zárkózunk el az áldozat elől. S ő mégis habozik.</p>
               <p>- Mit mond, mit akar?</p>
               <p>- Nem mond semmit. Nem birunk vele. Ahogy mi látjuk a dolgot, el akarja húzni a
                  döntést őszig. Nem beszélnél vele, herceg úr? Hiszen úgy tudjuk, hogy régi
                  ellenségeid a nádorválasztás óta kedvedet keresik.</p>
               <p>- Nem mind. És éppen ő legkevésbé. Nem akarok vele beszélni. Apám magával a
                  pápával szállott szembe. A hercegprímással még én is szembe tudok szállni.</p>
               <p>A velencei urak hallgattak. Majd az egyik megjegyezte:</p>
               <p>- A bíbort most bizonyosan kizsarolja magának.</p>
               <p>Aztán felálltak és elmentek. Az országgyűlés folydogált tovább. A felszólalók mind
                  a háborút követelték, többen említést tettek Jánosról is és érveltek neve,
                  származása nimbuszával. Hunyadi emlékének fénye egyszeriben még a szokottnál is
                  erősebben feltündöklött és az emlék fényében ott állt János, a koronától elesett
                  unoka, boldogan, izgatottan, hatalmas csaták reményképeivel lelkében, s e képek
                  mögött valami meg nem fogalmazott, homályos sejtelemmel, hogy élete sora a
                  pogányverő fegyverek élén még nagyot fordulhat. S ami eddig történt, csak
                  bevezetése igazi megdicsőülésének. De a velenceieknek igazok lett: az országgyűlés
                  döntő határozat nélkül oszlott szét. Azt végezték, hogy ősszel majd végezni
                  fognak. Az utolsó ülés napján a régi hagyományok szerint zajos népünnepséget
                  rendeztek Budán. Megcsinálták a török koporsó-robbanás szokott színjátékát. Fából
                  mecsetet ácsoltak, vagy inkább valami kezdetleges alkotmányt, amely magas
                  fatornyával minaretet utánzott, alul azonban nem voltak falai, hogy belsejébe
                  lehessen látni. Itt belül török koporsót állítottak fel, s ezt török vezéreknek
                  öltözött emberek ülték körül. Az utcán zsúfolt sokaság vette körül a komédiát. A
                  törököknek öltözött szereplők hajlongtak s a török imádkozást mímelték, majd
                  egyszerre csak felrobbant a koporsó, s a tömeg egetverő üvöltésben tört ki. A
                  famecset tüzetfogott s égni kezdett.</p>
               <p>- Mit jelent ez? - kérdezte Bea.</p>
               <p>- Van egy régi török monda, - felelte János, - hogy az izlámnak akkor lesz vége,
                  mikor Mahomet koporsóját szétrombolják. Jelképes látványosság volt ez, a koporsó
                  Mahomet koporsóját ábrázolta. Itt tönkre is ment. Az országgyűlésen nem sikerült
                  elrombolni. És mi szépen hazamegyünk, hogy várjuk az őszt.</p>
               <p>Hazamentek. A tétlen várakozást a birtokügyek különféle fordulatai tették
                  izgalmassá. Volt fordulat jó is, rossz is. A pécsi püspök szavának állott, az
                  egyelőre ideiglenes részegyesség elég tisztességesen folyt le. A püspök a
                  besztercebányai birtokokat megtartotta ugyan, de a káptalan előtt János javára
                  végrendelkezett róla, viszont János négyezer forint régi adósság fejében teljesen
                  átengedte neki Vinica várát. Ez alapos áldozat volt ugyan, de legalább a pörök
                  jórészének felszabadulását jelentette. A tárgyalásokon meglátszott, hogy az egyik
                  tárgyaló fél az ország nádorának öccse. De Bakacs még mindig mereven tartotta
                  magát. Perelt, erőszakoskodott, támadott, a nádor sem tudta engedékenységre bírni.
                  János tehát megint az ököljog egyetlen segítségéhez fordult: elfoglaltatta azt a
                  krajohoveci birtokot, amely az ő nagykemleki vára alatt feküdt, de nem az övé
                  volt, hanem Bakacs egyik udvarnokáé. Vad levelezés származott ebből a peres felek
                  közt, még Ulászló is szigorú levelet írt neki, János azonban már megtanulta a
                  leckét: vállat vont a királyi levélre és csak azért sem ment el az elfoglalt
                  birtokról. A nagykemleki várőrség védte azt, Bakacsnak várat kellett volna
                  ostromolnia, hogy visszavegye. Ezt nem tette. De közben csakugyan megkapta
                  Rómából a bíborosi rangot. Fogvicsorgató erővel tört nagy álma, a pápaság felé.
                  Most már a konklávé megválaszthatta, ha arra kerül a sor.</p>
               <p>Az őszi országgyűlés ideje így érkezett el, a pörök és erőszakosságok váltakozó
                  kalandjai után. Ulászló nem Budára hívta a rendeket, hanem Bácsra, a délvidékre,
                  hogy a török kérdésben leginkább érdekelt délvidékiek annál biztosabban
                  megjelenjenek. El is jött a horvát, tót, dalmata és bosnya földek legtöbb ura. A
                  külsőségek megmutatták az országgyűlés természetét: a résztvevők hadikészültségű
                  bandériumokkal jöttek, kiki olyan háborús pompa kifejtésével versengett,
                  amilyennel csak tudott. Az októberi hidegben tizenkétezer fegyveres tanyázott a
                  szabadég alatt, a hangulat harsogóan és lelkesen harcias volt. Nem is volt már
                  értelme a hosszadalmas tárgyalásnak. Velence és Franciaország követei megint
                  megjelentek és most már végleges eredményt csikartak ki a kormánytól, hátuk mögött
                  a közvéleménnyel. Kimondták, hogy Magyarország csatlakozik a szövetséghez, ennek
                  pontjait részletesen meg fogják állapítani, a fegyverkezés máris megindul.</p>
               <p>János felkísérte a királyt Budára. Mivel most már eldőlt, hogy az alakítandó
                  magyar hadsereg vezérévé mást tenni nem lehet, csak őt, mert a külföldi követek s
                  az országgyűlés közvéleménye egyaránt őt kívánták, Budán érintkezésbe kellett
                  lépnie a kincstartóval. Ezt ugyan nem nagyon szerette, a háborúból csak a
                  verekedés érdekelte, az anyagi szervezést sokkal jobbnak látta hozzáértő, élelmes,
                  gyakorlati emberekre bízni. De a király megnyugtatta, hogy csak formai dolgai
                  lesznek, viszont ezekben személyes, jelenléte nélkülözhetetlen. Így is történt:
                  Budára érkezvén, megbeszéléseken kellett résztvennie, amelyekre nem is nagyon
                  figyelt. Akadt figyelemreméltó egyéb: Budán egyébről sem beszéltek, mint Beatrix
                  távozásáról. A pórul járt királyné szégyenszemre kivonult az országból, ahol nem
                  volt többé mit keresnie, miután tíz éves küzdelme elbukott. Úgyszólván szökve ment
                  el, hogy szégyenét ne lássa senki. Bécsnek vette útját, hogy onnan hazatérjen
                  Itáliába.</p>
               <p>De aztán még hallani lehetett róla. János dolga kurta végeztével végre hazament.
                  Megkezdte a sereggyüjtés munkáját, sokat volt úton, de sűrűn visszatért otthonába,
                  hogy az állandóan jövő-menő velencei megbízottakkal találkozhassék. Ezek hozták
                  neki Beatrix további útja hírét. A királyné Villachba utazott Bécsből, onnan
                  Aquileiába. Itt megállapodott és levelet írt a signoriának, hogy mivel tengeren
                  Apuliába óhajt menni, a köztársaság adjon neki méltó hajót. Mikor huszonnégy évvel
                  ezelőtt Nápolyból Velencén át utazott királyi párjához, pazar pompával fogadta
                  Velence, álomszerű fényűzést fejtettek ki fogadására, és a Serenissima, ahogy a
                  köztársaságot szokták nevezni, valósággal ott térdelt a nápolyi királyleány
                  aranycipős lábainál. Most is ebbe a ragyogó pompába és dicsőségbe akarta fojtani
                  bukása keserűségét. És Velence, Ulászló kegyét keresve, most azt válaszolta, hogy
                  a királyné olyan hajón utazzék, amilyet éppen óhajt, mert a költségeket úgyis
                  sajátmagának kell viselnie, a köztársaság nincs abban az anyagi helyzetben, hogy
                  háborúval fenyegető időkben vendéglátásra szórja a pénzt. Beatrix betege lett a
                  megdöbbentő válasznak. Még mindig remélte, hogy valami tévedés történt. A spanyol
                  követhez fordult és annak közvetítésével megismételte kérését. Most már jóval
                  szerényebben. De a doge megint kurtán-furcsán azt válaszolta, hogy hajó most
                  nincs, a királyné elégedjék meg olyan közlekedéssel, amilyen van. Beatrix valami
                  rozzant kis gályát kapott. Azon indult haza. Azóta nincs hír róla.</p>
               <p>János sem sok gondolatot vesztegetett mostohájára, aki életének annyi fájdalmat
                  okozott, aki valaha a főszerepet vitte abban, hogy Mátyás fia elesett a koronától.
                  Ők ketten vetélkedtek érte, s most a Jagelló király viselte. De nem nagyon
                  biztosan ő sem: minden perc hátterében ott rémlett az ország létét fenyegető
                  veszedelem, a török.</p>
               <p>A fegyverkezés folyt egész télen. És február végén elérkezett a nap, mikor János
                  megint megcsókolta feleségét, búcsút vett a két kicsinytől és kastélya udvarán
                  nyeregbe szállott. A szövetséges keresztyén államok még nem készültek el a
                  megállapodással, ő még nem volt hivatalos hadvezér. De zsoldos serege készen
                  állott, s mikor megjött a hír, hogy a törökök váratlanul megtámadták és
                  elpusztították Kjusevác várát, nem volt oka várakoznia tovább. Elindult kemény
                  téli időn, sűrű hóesés pihéi között, egyenesen Zára felé. Onnan akart betörni
                  büntetésül török földre.</p>
               <p>A hadi helyzet nem mutatkozott könnyűnek. Boszniában Iszkendernek négyezer embere
                  állt fegyverben, bármikor készek támadni. Jánosnak induláskor nem volt, csak
                  nyolcszáz lovasa és még háromezer várta útközben, de a komoly seregre csak a
                  szövetséges háború hivatalos megindulta után számíthatott. Aztán sok baj akadt a
                  horvát urakkal, még magában a Frangepán-családban is. Frangepán Angelo, a család
                  rossz szelleme és állandó ellenzéke, János ellen áskálódott és Ragusa mellett
                  dolgozott, amely titkos barátságot kötött a törökkel Velence ellen. A krbavai
                  grófok nyiltan János ellen foglaltak állást. És maga Frangepán Bernát is cserben
                  hagyta vejét: alkalmasnak látta az időt, hogy Zengg várát végre megszerezze,
                  amelyen most Velence tartotta a kezét. Ami fegyverese volt Bernát kenéznek, azt
                  elvonta a töröktől és Zenggre akarta fordítani. És rögtön János elindulása után
                  aggasztó hírek jöttek Jajca várából, minden várak közt a legfontosabbikból: a vár
                  nagyon gyenge, őrsége szétzüllött, a török pedig támadni készül. Ugyanekkor Knin
                  várából másféle baj híre érkezett: a dalmata Marcinkó kapitányt megkörnyékezték
                  pénzzel Iszkender bég emberei, Marcinkó azon van, hogy a török kezére játssza a
                  várat. Ezekkel a gondokkal kezdődött a hadjárat. János minden más tervet
                  abbahagyott és valósággal rohant Knin várába. Váratlan megérkezésekor Marcinkó
                  éppen elfogott velenceieket sanyargatott a kínpadon, bűnössége nyilvánvalóan
                  kiderült. Nem is igen próbált tagadni. János csak intett: már rohantak emberei az
                  árulóra, elszedték fegyvereit és hurcolták a várbörtönbe.</p>
               <p>Knin vára tehát megmenekült az árulástól, a vezérnek tovább kellett sietnie. A
                  várban Simonovics Ivánt hagyta új parancsnokul. Kozulics Simont Zárába
                  menesztette: gyorsan küldjék hozzá az ott gyülekezett lovasokat. Sürgetni kellett
                  a Klisszai kenézt is. Aztán folyton gyarapodva a csatlakozókkal, nekiment
                  Boszniának. Nem ütközetre gondolt, csak büntető hadjáratra. Most már török
                  vidéken járt, minden falut felgyujtatott, minden marhát összetereltetett, minden
                  uradalmat kifosztatott. Gazdag volt a zsákmány, a büntetés megtörtént. Elégedetten
                  indult Szutiszkától visszafelé. Ideje volt, hogy Budára utazzék, ott most kellett
                  végleges okmányba formálni és aláírni a keresztyén államok szövetségét.</p>
               <p>De visszatérőben váratlanul megkapta, amire kilátás nélkül vágyott: az ütközetet.
                  Késő délután ért a hazatérő sereg a Neretva folyóhoz, még vagy egy félórát akartak
                  menetelni, hogy aztán megállapodjanak és tábort üssenek. János lova nyugodalmasan
                  cuppogott a korai olvadástól nehezen járható országúton. Ekkor hirtelen nagy
                  zűrzavar támadt, riadt lovasok rohantak hátulról előre, értelmetlen mondatokat
                  kiabálva. A menet megállott. Völgyes térség volt ez, a folyó itt kiszélesedett
                  valamennyire. S ahogy János meglepetve oldalt pillantott, valami rossz álomhoz
                  hasonló rémlátás villant eléje, hihetetlen és zagyva jelenete az apokalipszisnek:
                  bámulatos szörnyállatok csodája rohant ott nem messze. Önkéntelenül szeméhez
                  nyúlt, nem tudta, eszmélete helyes-e. A lovak meghorkantak és rémülten ágaskodni
                  kezdtek. A következő pillanatokban már megértette, mi ez: a törökök váratlanul
                  rajtaütöttek és alkalmazták egyik gyakori hadifogásukat, előre eresztették a
                  tevecsordát a lovak megriasztására.</p>
               <p>Most látott először tevét. De nem ért rá a különös állatokon csodálkozni, amelyek
                  ritkás tömegben ügettek, magas nyakukon előrenyujtva csúf fejöket. Amott hátrább
                  már állt a verekedés javában. Megfékezte rémült lovát, megfordította, sarkantyút
                  adott neki, kardot rántott és kiáltozni kezdett. Előtte, mellette, mögötte táncoló
                  lovak forogtak, a menetelő sereg úgy fordult meg, mint zsilipeknél az árvíz,
                  rendetlen örvények támadtak benne. De kisvártatva már harcot látott közelből.
                  Egyenesen nekirúgtatott a tusázó tömkelegnek. Mintha részeg lett volna és mégis
                  teljesen nyugodt. Kinézte magának az első törököt és elkezdett vagdalkozni.</p>
               <p>Remekelt megint. A csata nem tartott tovább egy negyedóránál, de annál véresebb és
                  súlyosabb volt. Nem győzött senki, a törökök, szokásuk szerint hangosan kiáltva
                  Allah nevét, elnyargaltak ugyan, de nem megverten, hanem mert ez volt a céljuk:
                  meglepni őket, véresen nagy veszteséget okozni, aztán tovább állani. A rend
                  azonban soká és nehezen állott helyre. Mikor az eredményt számbavették, kitünt,
                  hogy a török alaposan megtépázta a báni sereget. De a báni dicsőséget nem. Jánosra
                  egészen más szemmel néztek az emberek, mint régebben. Azelőtt rangja előtt
                  hunyászkodtak meg, kénytelenül és barátságtalanul, most a közlegények szemében már
                  bizonyos szakmabeli közösség melegedett, s ha derekasan viselkedett, már nem
                  csodálkoztak rajta. Ebbe a nagy örömébe furcsa, visszás érzés keveredett: gyakran
                  találkozott most már azzal a vallomással, hogy azelőtt hasznavehetetlen harcosnak
                  tartották. És elpirult néha szégyenében, ha eltűnődött rajta, hogyan beszélhettek
                  róla, a sánta heréről, amíg igazi katona voltáról tanuságot nem tett. Inkább előre
                  nézett tehát, semmint hátra. Az európai szövetség hivatalos kihirdetése most már
                  nem késhetett sokáig. És a résztvevő magyar hadak fővezére senki más nem lehet,
                  mint ő.</p>
               <p>A le nem győzött, de alaposan megvagdosott sereget most már elosztotta a különböző
                  várakban. Budára kellett mennie, mert csakugyan megjött a hír: Ulászló kihirdeti
                  a szövetséget. Alig töltött otthon néhány napot, hogy a hadjárat fáradalmai után
                  kifújja magát: nagy bandériummal felment a fővárosba. A szokás szerint való
                  legelső kihallgatáson Ulászló közölte vele, hogy ő a fővezér. De időt sem hagyott
                  neki, hogy kellően örvendhessen ennek, máris másra vitte a szót. És pedig a
                  troppaui hercegségre. És pedig úgy, hogy a fővezérség még nem teljesen biztos,
                  viszont a királynak kérése van ezzel a troppaui kérdéssel kapcsolatban: János
                  mondjon le a troppaui hercegi címről, mert a királynak, aki ezt a címet még Kassa
                  alatt a békekötéskor fivéreinek ígérte, már nem nyughatik azok sürgetéseitől.
                  Szóval Ulászló áttetszően ravasz mondatai között nyilvánvaló volt az összefüggés:
                  megint megzsarolta Korvin Jánost. És most már nem is volt nehéz dolga. János
                  hosszú évek óta nem törődött már a troppaui hercegséggel, sziléziai királyfi
                  voltának egyetlen maradék emlékével. Ha valami kérés érkezett hozzá
                  Horvátországba, hogy valamely érdemes polgár troppaui házát szabadítsa fel a
                  közterhek alól, ezt a kérést únottan és szó nélkül teljesítette. Legutóbb azt
                  kérte tőle Troppau városa, hogy tiltsa ki a zsidókat, mert orgazdasággal
                  foglalkoznak. Nem gondolkozott, egy tollvonással kitiltotta Troppauból a
                  zsidókat. Jövedelmet ez a hercegség alig jelentett neki, ami közteherben bejött,
                  kifizette ottani kapitányának és a fegyveres erőnek fenntartására. Az egész
                  Troppau csak aktákat jelentett neki, amelyeket szívből gyűlölt. A fővezérségre
                  azonban lelkendezve vágyakozott. S miután a szövetséget Budán május
                  tizenkettedikén ünnepélyes harangzúgás közepette kihirdették, úgy indult vissza
                  Horvátországba, hogy ő lett a magyar hadak vezére, de nem troppaui herceg többé.
                  Mátyás nagyszabású sziléziai hódításából most már semmi sem maradt, csak ő maga:
                  János herceg, a boroszlói polgármester leányának balkézről való sarja, trón nélkül
                  maradt királyfi.</p>
               <p>Az igazi háború csak ősszel kezdődött, addig csak jelentéktelen portyákkal támadt
                  a török, vagy ha nagyobb erővel fohászkodott neki, akkor a Száva áradása zárta el
                  az útját. Ezalatt szabályosan, lassan, de derekasan gyülekezett a magyar sereg. A
                  krbavai grófok, a Zrínyiek s a többi horvát és tót úr most kitettek magokért, kiki
                  mélyre nyúlt a ládafiába és minden felhajtható pénzért katonát fogadott. Jöttek
                  Magyarország bandériumai is, azok tisztességes fegyverfogására maga az új nádor
                  ügyelt, aki hűségesen támogatta öccse fővezérségét. Frangepán Bernát maga sem
                  maradt a sutban, összeszedte az egész Frangepán-nemzetséget. S mire a jókora sereg
                  felszedelőzködött, már éppen ideje is volt indulni: Iszkender pasa megtámadta
                  Jajca várát, a horvát határszélen is betört a török. János boldogan dobogó szívvel
                  búcsúzott családjától. Kislánya ötéves volt már, a kis Kristóf pedig két
                  esztendős, vézna és beteges gyerek mind a kettő, de most éppen nem volt semmi
                  bajuk.</p>
               <p>Pár nap alatt a határ táján már elérték a törököt. November volt, korai tél, csúf,
                  sáros, didergő idő. De János számára a boldogság legszebb ideje. Alvezérei már
                  óvatosan vissza akarták tartani, de nem bírtak vele. Ahogy kibukkant a várvavárt
                  török, ő volt a rárohanók között az első. Saját személyes lendülete tántoritotta
                  meg az ellenség erős falát. Úgy verekedett, mintha sebezhetetlen és halhatatlan
                  volna. Sisakján, mellvértjén csak úgy csengtek és koppantak a csapások, ő nagy
                  passzióval dolgozott, mint aki bűvészmutatványt ád elő. Apósa messzebbről, fedett
                  helyről figyelte. Most látta először vejét verekedni. Mikor az elsöprő erejű
                  diadal után megpihentek és ott üldögéltek az óriás halmaz előtt, amelybe a katonák
                  a zsákmányolt fegyvereket és ruhákat hordtak össze, Bernát kenéz az öreg katona
                  szakmabeli elismerésével szólt neki, mint mikor az idős festő magasztalja a
                  fiatalabbnak alkotását:</p>
               <p>- Ilyet keveset láttam, János, ezt meg kell hagyni.</p>
               <p>- Apám nevelt, - vetette oda János boldogan.</p>
               <p>A határon megvert törököt rohanó lendülettel üldözték. Úgyszólván mindennap
                  utólérték a rendetlenül menekülők egy-egy szétszóródott csoportját, s így
                  úgyszólván mindennap volt csata. János mindig a legmelegjébben. Már megjegyzéseket
                  is kapott: alvezérei zúgolódtak, hogy minden szép alkalmat elszed előlük, mint a
                  kapzsi harácsoló, aki sarcoláskor hátralökdösi a többit, hogy a java neki
                  jusson. Így, szüntelenül verekedve, érkezett Jajca alá, amelyet Iszkender bég már
                  nagyon szorongatott. Az ostromló sereg jól fel volt szerelve és számban sem volt
                  kicsiny. Ágyúdörgését már messziről lehetett hallani. A felmentők közeledtére a
                  törökök két oldal felé állottak fel: a várat is tűz alatt tartották, hogy
                  megakadályozzák a kirohanást, aztán a felmentők ellen is jól kieszelt csatarendet
                  foglaltak el. János megállapodott a sereggel a nagy támadás előtt. Reszketett a
                  boldog izgalomtól, ez volt az első nagy ütközete, rendes háborúban, haditervvel,
                  taktikával. Mikor sátrában a rajz fölé hajlott, amelyet a kiküldött felderítők
                  jelentése alapján maga vázolt fel Jajca környékének előre elkészített térképére,
                  már ő volt a természetes tekintély: az öregebbek és sokkal tapasztaltabbak nem
                  szóltak bele hangos gondolkodásába, hanem igazi vezérnek járó tisztelettel
                  hallgatták. S miután tervét előadta, akadt ugyan egy-két ellenvetés, de végül az ő
                  elképzelése győzött. Másnap hajnalban támadott. Megint maga az első rohamban. Az
                  ütközet ezúttal nem volt rövid, tartott váltakozó hullámzással egész nap,
                  voltaképpen több külön ütközet sorozatából alakult ki. Ő három ember helyett
                  verekedett. Késő délután, mire balvállán erősen vérző, de nem súlyos sebet kapott
                  és ledöfött lova alá zuhanva, egészséges lába is kimarjult bokában, már megvolt a
                  győzelem, minden vérmes reménynél fényesebb. Az ő seregéből nem egészen ezer ember
                  veszett oda, de a török holttest több volt négyezernél. Mialatt ficamodott bokáját
                  a borbély vaserejű kézzel csavargatta helyre, még fogcsikorgatás közben is boldog
                  volt az arca. S még ott Jajca várában, ahova rögtön bevonult, kapta a Somi Józsa
                  legutolsó híreit. Ezt a Somi Józsát, alvezérét, még a hadjárat indultakor jócska
                  seregrésszel más irányban küldte, hogy az erdélyi vajda és mások segítségével
                  Szerbia felől szorítsa meg az így két tűz közé fogott török haderőt. Azt
                  jelentette most Somi Józsa, hogy fényes győzelmek után már hazatérőben van,
                  miután az előtalált erődöket és falvakat felgyujtotta s az idegen földet hatalmas
                  területen alaposan megdúlta. Nem volt utolsó öröm ez sem: büszke és boldog
                  jelentéseket diktálni a győzelemről Ulászlóhoz, Velencéhez, pápához, francia
                  királyhoz. És külön levelet diktálni haza, Beának, hadd beszélje a gyerekeknek,
                  Hunyadi dédunokáinak, hogy apjok olyan vitéz, mint a sárkányölő mesebeli királyfi.
                  De ahogy ilyes dolgait Jajca várában elvégezte, a kótyavetyére sem akart időt
                  hagyni a várudvaron, máris indult volna tovább. A törökre. Ölni, vágni, győzni,
                  tiporni, amíg csak hírmondó marad belőle.</p>
               <p>- Hiszen rá sem tudsz állani a lábodra, - csóválta fejét Frangepán Bernát.</p>
               <p>Ő mosolygott és vállat vont.</p>
               <p>- Hogy sántítok, - válaszolta, - azt megszoktam. És a lovam külömben sem
                  sánta.</p>
               <p>Erőltetett üldözéssel kergette, szorította a törököt. Néhol, egyre beljebb haladva
                  már mély török területen, apró erődöket talált, kicsiny játékvárakat, amelyekben
                  csekély volt az őrség, de dolgot adtak mégis. Sorra foglalta el az egész láncot.
                  Az erdőkből összefogott lakosság, amelyet emberei kegyetlen módon kivallattak, azt
                  mondta, hogy János hercegnek félelmes híre van a török seregben. Féllábú óriásnak
                  hiresztelik, aki valami babonaságot örökölt apjától és nagyapjától, mert nem fog
                  rajta a kard.</p>
               <p>Egy ízben maga is elnézett, meghallgatni, mit szednek ki emberei a foglyokból.
                  Elcsigázott, éhes, rongyokban didergő emberek, asszonyok álltak ott a havon és
                  reszketve vártak sorukra. Egyik rongyokba bugyolált alak éppen előtte dőlt ki a
                  sorból. Mukkanás nélkül zuhant végig a fehér földön. Egy horvát zsoldos
                  belerúgott, hogy lábra állítsa. De a rongycsomó nem mozdult. Akkor vették észre,
                  hogy nő. János intett, hogy ne bántsák. Egyik fogoly letérdelt hozzá és hóval
                  kezdte dörzsölni a rongyokból kihámozott arcát. Erre magához tért és nehezen
                  feltápászkodott. Ránézett Jánosra és nyugodtan, mintha nem is most esett volna
                  össze, olaszul így szólt:</p>
               <p>- Ne ölj meg.</p>
               <p>Jánosnak a szava is elállott a meghökkenéstől. Arra valóban nem volt elkészülve,
                  hogy itt a balkáni rengeteg mélyén egy ismeretlen pórnő olaszul szóljon hozzá.
                  Rámeredt a nőre, akinek csinos arca nyugodtan állta a pillantást.</p>
               <p>- Ki vagy? - kérdezte végül.</p>
               <p>- Velencei leány vagyok, uram, rokonaimnál voltam tavaly látogatóban Ragusában, az
                  országúton törökök ütöttek rajtam és elraboltak rabszolgának. Erre a vidékre
                  kerültem és megszöktem. Bujkáltam. Most megfogtak. Ne engedd, hogy
                  megöljenek.</p>
               <p>- Nem fognak megölni. Mi a kívánságod?</p>
               <p>- Éhes vagyok, uram.</p>
               <p>János még nézte egy darabig. Aztán megparancsolta, hogy ezt a nőt etessék meg,
                  adjanak neki valami ruhát és lábbelit, aztán küldjék hozzá a sátorba, hogy
                  kikérdezhesse. Aztán az egész eset kiment az eszéből. A tábor más helyén járkálva,
                  maga is megéhezett, a katonák éppen húst sütöttek itt, letelepedett közéjök enni
                  és beszélgetni. Aztán énekeltette őket, mert nótáikban nagy kedve tellett,
                  különösen a vidámakban. Volt olyan törökcsúfoló nótájok, amelyben ő maga is
                  előfordult. Ezt mindig elénekeltette, ha a katonák közé elegyedett. Mikor órák
                  multán megint megtért sátrába, jelentették neki, hogy egy velencei leány várakozik
                  parancsára. Azonnal maga elé hozatta.</p>
               <p>Most már egészen más volt a rableány külseje. Jobbfajta parasztruhát kerítettek
                  valahonnan, azt adták rá, de lábára csizma került. Igen csinos volt és nevettető
                  az ormótlan nagy csizmában és vékony, gyermekes testére nem illő ruhákban. János
                  elkezdte kérdezgetni. Egy Ferrante nevű fegyverkovács leányának mondta magát,
                  keresztneve Giannina, apjának hetedik gyermeke. Írásról, olvasásról fogalma
                  sincsen. Miután elrabolták, egymásután négy ember tulajdonává lett, mindegyik
                  gazdája hamarosan eladta.</p>
               <p>- Nem tudták hasznodat venni?</p>
               <p>- Mindegyiket megharaptam, - felelte a lány egyszerűen.</p>
               <p>- Nem féltél?</p>
               <p>- De féltem. Mégis megharaptam. Akkor nagyon megvert mindegyik és eladott. Csak a
                  harmadikat nem haraptam meg. Szelimnek hívták. Az szép volt és kedves. Szerettem.
                  De rámúnt és tovább adott Eflátun nevűnek. Eflátunt megharaptam. Véresre vert.
                  Elszöktem tőle. Te is el fogsz adni?</p>
               <p>- Majd meglátom. Beszélj nekem Velencéről. Milyen?</p>
               <p>A leány vállat vont.</p>
               <p>- Semmilyen. Város. Csak lagunák vannak. Ragusa egész más. Ha eladsz, velenceinek
                  adj el. De legjobban szeretnék itt maradni.</p>
               <p>- Itt maradni? Minek?</p>
               <p>- Csak éppen itt maradni. Majd tisztítom a fegyvereidet és páncélodat. Ahhoz jól
                  értek. Itt meleg van és kapok enni. Itt maradhatok?</p>
               <p>János nevetett. Bekiáltotta horvát fegyvernökét és meghagyta, hogy a lánynak
                  keressenek valami kuckót. Majd segít a fegyvertisztításnál. A horvát legény
                  vigyorgott.</p>
               <p>- Csinos némber ez, uram. Megnéztem a mellét. De a kezembe harapott.</p>
               <p>- Fogd be a szád, - rivallt rá János hirtelen haraggal, amelynek okát nem is
                  értette, - vigyétek és bántódása ne essék.</p>
               <p>A fegyvernök megszeppenve vitte ki a leányt. Giannina ott maradt. És János
                  minduntalan ott látta tenni-venni, surranni a sátor körül. Csak egy pillanatra
                  bukkant fel, mint a gyík, aztán megint eltűnt. Ha a sátrat felszedték s a sereg
                  tovább vonult, nem lehetett látni sehol. De ha megállapodtak éjszakára, megint
                  elsuhant egy pillanatra a függönyök között. János bosszúsan vette észre, hogy
                  sokat gondol a leányra és pillantásával minduntalan keresi. Az a megjegyzés,
                  amelyet a horvát legény a leány melléről tett, nem ment ki a fejéből. Negyednap
                  rájött, hogy sóváran megkívánta a leányt. Maga elé hozatta.</p>
               <p>- Elég volt belőled, - mondta kurtán, - eleresztelek. Mehetsz, amerre látsz.</p>
               <p>- Ne kergess el, - kiáltott a leány rémülten, - nem loptam. Esküszöm, hogy nem
                  loptam semmit.</p>
               <p>- Nem arról van szó. Szabadon engedlek, nem érted? Nem vagy rabszolga.</p>
               <p>- De hova menjek? Az erdőbe? Fázom és éhes vagyok. Te olyan jó vagy és szép, ne
                  kergess el.</p>
               <p>János szótlanul nézte csinos kis arcát, könnybe lábbadozó szemét. Ruhái csakugyan
                  hibátlan termetet sejttettek.</p>
               <p>- Jól van, - mondta kedvetlenül, - elmehetsz.</p>
               <p>- Itt maradhatok? - ujjongott fel a nő.</p>
               <p>- Bánom is én, eredj, ne lássalak.</p>
               <p>A leány eltűnt. János haragosan nézett utána. Vadul kívánta. És semmi áron nem
                  akarta Beát megcsalni. Ideges lett és szórakozott. A finom alak vonalai
                  minduntalan eléje vetődtek és kísértették. Ez így ment újabb három napig. Kisebb
                  csata is akadt közben, ott úgy verekedett, mint a fenevad. Mintha nem az
                  ellenséget akarná pusztítani, hanem valami láthatatlan veszedelem kísértetét. De
                  azon nem fogott a kard. Most már folyton a leányra gondolt. A dühös vágytól
                  összeszorította kezét és körmeit tenyerébe vájta. Vagy ököllel ütögette térdét a
                  kívánság haragjában. Nem tudott aludni. És mialatt álmatlanul dobálta magát a
                  medvebőrön, keményen elhatározta magában, hogy a leánynak másnap pusztulnia kell.
                  S miután ezt így eldöntötte magában, a hűség megkönnyebbült érzésével próbált
                  elaludni. De valami neszre riadt fel: mintha a ketté választott sátor függönyén
                  túl heves suttogással vitáznának és dulakodnának ketten. Felugrott a medvebőrről,
                  odament a hóra borított szőnyegen a függönyhöz és félrevonta. Abban a pillanatban
                  hallotta egy surranva szökő alak neszét. Legénye, aki mindig függönye másik
                  oldalán aludt, most ott állt a két strázsával a sátor bejáratánál.</p>
               <p>- Mit van itt? - kérdezte hangosan.</p>
               <p>- Az a leány itt ólálkodott, uram, - felelte az egyik strázsa, - de
                  elkergettük.</p>
               <p>- Ólálkodott? Mit akart?</p>
               <p>- Azt mondta, hogy rosszat álmodott rólad és nyugtalan lett. Megmotoztuk, fegyver
                  nem volt nála.</p>
               <p>- Jól van, hagyjatok aludni. Visszafeküdt, és álom nem jött a szemére. Az a
                  gondolat, hogy a leány bejöhetett volna hozzá, eszeveszett izgalommal töltötte el.
                  Most már érezte, hogy nem lesz ereje elküldeni. Rábízta magát a körülmények
                  védelmére: az egész őrség szemeláttára nem kezdhet viszonyt a leánnyal. De viszont
                  nem küldi el. Kínozza a buja játékkal képzeletét, játszik a veszedelemmel. Így
                  hevert ott viharzó gondolatokkal, néha imádságba menekülve, néha átadva magát az
                  elemi vágy kéjes szenvedésének. S az álmatlanul töltött éjszaka után a leányt nem
                  küldte el. Csak gyáván remélte, hogy amire saját erejéből nem képes, hűségét a
                  kísértéstől megmenti a helyzet. Még aznap tanácsot tartott a főbb urakkal és
                  felvetette a gondolatot, hogy mivel még mélyebben hatolni az idegen vidékre
                  veszedelmes kezd lenni, az ellenséget teljesen elpusztították, a zsákmány gazdag,
                  itt a visszafordulás ideje. Ezt mindenki helyeselte. A sereg megfordult.</p>
               <p>Jajca váráig nem történt semmi az úton. Üszkös falvak között haladtak, amelyeket
                  ők gyujtottak volt fel. A legénység vigan dalolt, a tisztek ragyogtak a fényes
                  hadjárat diadalától és a zsákmány gazdagságától. Neki nem ment ki fejéből a leány.
                  Csak olykor látta és futólag. Ha valami sátorvászon meglebbent, vagy valami nesz
                  hallatszott éjszaka, vagy a lovagló vonulásban valami kivehetetlen mozdulat
                  káprázott meg a sokaság színei között, villám ütötte meg a szívét. Két vágy
                  viaskodott forrongó mellében. Otthon szeretett volna már lenni Bea közelének
                  boldog nyugalmában, hogy visszanézzen erre a titkos vergődésre és kinevesse. De a
                  leányra is vágyott, kínzó és már elviselhetetlen sóvárgással. Jajca várában aztán
                  megállapodtak. Az alvezérek közül többen elváltak csapataikkal a főseregtől, a
                  hadjárat egyelőre véget ért. Már az első estén megcsappant a vezérkar társasága.
                  De azért hangos áldomást csaptak a győzelem örömére. János sokat ivott
                  boldogságában: a kancellárián egész halmaz hálaadó és vitézségét magasztaló levél
                  várt rá. Nem eszméletlen mámorral, de a sok bortól zsibbadt aggyal tért
                  hálótermébe. És ott egyszer csak, mint egy látomás, előtte állott a leány.</p>
               <p>- Megőrültél, - szólt rá súgva - bejössz ide mindenki szeme láttára?</p>
               <p>- Nem látott senki, - súgta vissza Giannina - már korán este elbújtam a kárpit
                  mögé.</p>
               <p>- Mit akarsz?</p>
               <p>- Semmit. Csak éppen itt vagyok.</p>
               <p>- De miért vagy itt, - mondta ő dühösen - meg kellene, hogy fojtsalak.</p>
               <p>És vállon ragadta haragjában, hogy gorombán megrázza. De abban a pillanatban,
                  mikor két tenyere a leány vállát megérintette, zabolátlan és durva öröm szaladt
                  végig rajta. A leány odaomlott hozzá. S ő hitvány, komisz, gyenge embernek
                  becsmérelte magát, mialatt a galád gyönyörnek engedett. Másnap reggel tombolni
                  szeretett volna kétségbeesett haragjában és szégyenében. Az öngyilkosság dühös
                  gondolata suhant át fején. De sok volt az elintézni való levél és a vár embereivel
                  való tárgyalás, mohón menekült mardosó lelkiismerete elől teendőibe. A leányt
                  egész nap nem látta. Este mohón feküdt neki az írásnak, hogy gondolatait
                  eltompítsa. Lerészegedett. És öntudata egy szikrájával egyszer csak felrémlett
                  előtte helyzete: ismét ott van hálótermében és szemközt a leány, polgári nő
                  ruhájában, Isten tudja, hogy a várban ezt a ruhát hogyan szerezte. Most már
                  mindegy, hebegte magának. És úgy ölelte át a leányt, hogy az belejajdult.</p>
               <p>Két nap alatt elvégezte minden esedékes dolgát a várban, a vezérek majd mind
                  elszéledtek, apósa már az első napon hazaindult, most már ő is indulhatott volna.
                  Ment volna is mindenáron, csak azt az egy napot akarta még odadobni az ördögnek.
                  És ődöngve, zúgó fejjel csak az esti ivást s a rákövetkező éjszakát várta, a bor
                  és a bűnös öröm gaz mámorának összeolvadását. Hevesen útálta önmagát, bűnbánóan
                  becsmérelte gyengeségét, a kápolnába futkosott lelki erőt gyüjteni, mellét verte
                  gorombán, nem használt semmi. Viszonya az aljas és nyers örömön túl nem adott neki
                  semmit, a leánnyal nem is beszélgetett, a cinkos lelke távoli, vadidegen maradt
                  előtte. A tiszta bűn maga volt ez, amelyet nem mentett semmi. És amelytől nem volt
                  ereje szabadulni. Az indulást egy álló hétig halasztotta egyik napról a másikra.
                  De egy reggel eszébe döbbent, hogy most van házassági évfordulója. Fagyos és
                  fájdalmas nyilalás járta át lelkét, és azonnal kiadta az indulás parancsát.</p>
               <p>A leányt egész úton nem látta. Az valószínűleg felkapaszkodott a menet végén
                  roskadozó társzekerekre. Nem is akarta látni, gyűlölettel átkozta magában. És
                  szünet nélkül azon töprengett, milyen érzés lesz, mikor hónapok óta nem látott
                  felesége szemébe néz. Képzeletben leborult lába elé és megesküdött, hogy soha
                  többé nem vétkezik ellene. Ennek az angyali tisztaságú hitvesnek soha sem szabad
                  megtudnia, hogy mi történt. Ezentúl még jobban fogja szeretni és lelke minden
                  igyekezetével ragaszkodni fog hozzá és két törékeny, beteges gyermekéhez. A jóság
                  és igyekvő tisztesség nagy hullámai öntötték el lelkét, a jövendő családi
                  boldogság édes és megnyugtató képe felbátorította. Mire a várkastély alá ért, már
                  megkönnyebbült és boldog kedvvel készült a viszontlátás meleg ölelésére.</p>
               <p>Vértesen, pengő sarkantyúval sietett végig a folyosón. Heves mozdulattal nyitotta
                  az ajtót. A szoba közepén ott állott Bea. Arcán olyan kifejezéssel, amely félúton
                  megállította. A köszöntés is torkán akadt.</p>
               <p>- Azt a leányt is magaddal hoztad? - kérdezte felesége halk, fojtott hangon.</p>
               <p>Eszébe sem jutott tagadni. Nyilvánvaló volt, hogy Bea mindent tud. Riadtan lépett
                  előre, kitárta karját, ajka sírás felé görbült.</p>
               <p>- Bea, - hebegte rémülten, nyomorult alázattal, - bocsáss meg...</p>
               <p>De az asszony félkarját tartotta maga elé és fejét ingatta.</p>
               <p>- Megmondtam neked. Én többé nem vagyok a feleséged.</p>
               <p>- Bea, mi lesz velünk? - kérdezte szörnyű félelemmel, hangtalanul.</p>
               <p>- Semmi. Élünk egymás mellett. Senki nem fogja tudni, mi történt. Most gyere és
                  nézd meg a gyerekeket. Mindakettő beteg.</p>
               <p>Indult előre szilárd és nyugodt lépéssel. János tehetetlenül követte. Úgy érezte,
                  hogy most jó volna meghalni.</p>
               
            </div>
            <div type="chapter">
               <head>VIII.</head>
               <p>Márkus atya kicsiny volt és teljesen kopasz. Koponyája fénylett, mint valami
                  vörhenyes márványgolyó, viszont hosszú hófehér bajsza összeolvadt szakállával.
                  Valaha a nagyvilág előkelő köreiben éldegélt, hírneves tudósnak tisztelték, Vitéz
                  Jánosnak, Mátyás király egyik nevelőjének volt a barátja. Aztán meghasonlott a
                  városi élettel és visszavonult Horvátországba, ahonnan származott. A pálos rend
                  generálisa nagyon megbecsülte az öreg szerzetest és oda helyezte, ahova éppen
                  kívánkozott. Ő pedig mindig annak a Korvin-kastélynak közelébe kívánkozott, ahol
                  Jánosék állandóan laktak, mert Beát gyermekeként szerette. Az ifjú hercegné másnak
                  nem is akart gyónni, csak neki. Mivel Jánosék most állandóan a krapinai kastélyban
                  tartózkodtak, a vén Márkus a lepoglavai kolostorba helyeztette magát, a kastély
                  közelébe.</p>
               <p>János most ott ült a szerzetes cellájában, a lepoglavai kolostorban. Órák óta
                  beszélgetett már vele, elmondta házasélete nagy veszedelmét és tanácsért,
                  támogatásért könyörgött. Elmondta, hogy egy álló hete rimánkodik bocsánatért
                  feleségének, de hiába. Bea azt vetvén ürügyül, hogy a gyermekek betegek és éjszaka
                  is anyai felügyeletre szorulnak, elhagyta a közös hálótermet és átköltözött a
                  gyermekek mellé aludni. Az ajtót is magára zárta. Napközben türelmesen
                  végighallgatta János rimánkodását, fogadalmait, esküdözését, de mihelyt ez
                  ránézett, hogy elhallgatva, a hosszú esdeklésben most már enyhítő jó szót várjon,
                  az asszony csak a fejét ingatta.</p>
               <p>- Megmondtam, János. Engem csak egyszer lehet megcsalni.</p>
               <p>Mások előtt kedves volt férjéhez, idegen nem vehetett észre semmit. De ha
                  négyszemközt maradtak, egyszerre megszünt beszédes lenni, vonásai idegenné
                  meredtek, egész lénye mintha hirtelen mérföldek távolságába suhant volna férje
                  mellől. A múló napok nem hogy enyhítették volna keménységét, hanem még növelték.
                  János az utolsó reménységhez menekült: segítséget próbált kérni Márkus atyától. De
                  az agg is csak fejét ingatta.</p>
               <p>- Megmondom őszintén, herceg úr, én itt nem látok segítséget. Talán hosszú évek
                  behegesztik a sebeket. De hiszen te magad is eléggé ismered a hercegasszonyt, amit
                  elhatároz, az erősebb a kősziklánál. Ha kimondta, hogy nem bocsát meg neked, mi
                  most azon egy-kettőre nem tudunk változtatni.</p>
               <p>- De kedves páter, én közel vagyok az öngyilkossághoz; ha reményt nálad nem kapok,
                  nem tudom, mit teszek.</p>
               <p>- Isten ellen ne vétkezzél, herceg úr. Az életet tőle kaptad, csak ő veheti el
                  tőled. Imádkozzál és tőle kérj erőt szenvedéseidhez.</p>
               <p>- Már imádkoztam. Hiába minden, az sem tud enyhíteni rajtam. Adj tanácsot, mert
                  megbolondulok.</p>
               <p>- Utazzál el.</p>
               <p>- Én? Most? Elhagyjam?</p>
               <p>- Úgy van. Ha nem vagy folyton mellette, könnyebben viseled a bánatot. S mire
                  visszajössz, talán megnyugodtál. Azt is megmondom, hova kellene menned: Loretóba,
                  a Szent Szűz elébe. Tedd meg a zarándokutat, és kérd bensőséges szívből a Szüzet,
                  hogy lágyítsa meg hitvesed keménységét. Tettél már fogadalmat életedben? Voltál
                  valaha zarándoklaton?</p>
               <p>- Soha.</p>
               <p>- Látod. Most helyrehozhatod ezt a mulasztást. A törököt egyelőre elintézted,
                  nyugodtan elhagyhatod az országot. Hetek beletelnek, míg mégy és jössz. S mikor
                  megjöttél, nyugodtabb lélekkel nézhetsz bele a jövőbe, hátha akad reménység. Talán
                  csoda történik. Mert őszintén szólva: itt csak csoda segíthet.</p>
               <p>- Borzasztó. Hát te is lehetségesnek tartod, hogy a feleségem, akit szeretek,
                  ezentúl már nem a feleségem?</p>
               <p>- Sajnos, nemcsak lehetségesnek tartom, hanem valószínűnek is. Fogadd meg a
                  tanácsomat, herceg úr, utazzál. Mindkettőtöknek jobb lesz. Gyerekeid is sokat
                  betegeskednek, azoknak sem rossz, ha a csodálatos zarándokhelyen imádkozol
                  értök.</p>
               <p>János hosszú töprengés és vívódás után megfogadta a tanácsot. Elhatározta, hogy
                  megjárja Loretót. Gyorsan felkészült az útra, mert miután döntött, a fagyos és
                  könyörtelenül merev Bea mellett valóságos kínszenvedés volt minden perce. Utolsó
                  este az étkezésnél még beszélgettek: közömbösen és rendes hangon, ahogy a
                  személyzet előtt szokták. János elmondta, hogy Velence felé megy, legalább
                  felkeresi a dogét is és beszél vele a török dolgokról. És a várost is megnézi,
                  amelynek szépsége annyira híres az egész világon. Hirtelen pipacspiros lett
                  beszélgetés közben. A leány jutott eszébe, családi boldogságának botoltatója. Az
                  velencei. Hazaérkezése óta nem látta, mindjárt első nap pénzt adatott neki és
                  megüzente, hogy azonnal menjen, ahová akar. Bizonyos volt, hogy Velence említésére
                  Bea is a leányra gondolt. Lopva pillantott feleségére, de annak közömbös
                  márványarca fehér maradt, és egyetlen vonás meg nem rezzent rajta. Mikor aztán
                  kettesben maradtak, Bea azonnal készült visszavonulni, hogy a négyszemközti
                  együttlétnek vagy kínos hallgatását, vagy vég nélküli rimánkodásait kikerülje.
                  János elébe állott.</p>
               <p>- Bea, hajnalban indulok. El sem búcsúzol tőlem? A gyerekeket már
                  megcsókoltam.</p>
               <p>- Szerencsés utat kívánok, Giovanni. Isten vezéreljen. Vigyázz magadra az
                  úton.</p>
               <p>- Ez minden?</p>
               <p>- Ez minden. S még több, mint amennyit egy halottnak adhatok.</p>
               <p>- Halottnak?</p>
               <p>- Úgy van. Te nekem meghaltál. Csak gyermekeim apja él még. S attól most
                  elbúcsúztam. Isten veled.</p>
               <p>János szeme azonnal nedvese lett a bánattól. Gyáva, ösztönszerű mozdulatot tett,
                  mintha ölelésre készülne. De Bea azonnal ösztönös mozdulattal hőkölt vissza,
                  arcán rémült ellenszenv torz kifejezése jelent meg.</p>
               <p>- Ne félj, - mondta János keserűen - ha útálsz, mint a bélpoklost, nem érintelek
                  meg. Mert látom, útálsz.</p>
               <p>Bea nem cáfolt. Indult a gyerekszoba felé. Az ajtó becsukódott mögötte. A kulcs
                  kattanását is hallani lehetett, ahogy megfordult a zárban. János nagyot sóhajtott.
                  Lefeküdt. Álmatlanul gyötörte magát, néha felült az ágyban, bánata dühhé
                  hatalmasodott rajta, indulatainak hirtelen hullámzásában elhatározta, hogy
                  vállával betöri a bezárt ajtót és erőszakkal öleli magához az asszonyt, s ha
                  magáévá tette, annak visszautasító merevsége elveszti a további értelmet. Már
                  készült is ledobni magáról szenvedélyes mozdulattal a takarót. De a terv
                  ugyanolyan gyors pillanat alatt eloszlott, ahogy jött. Tudta jól, hogy minden
                  hiábavaló, Bea a végsőkig védekezni fog. S ha lovagiatlan erőszakkal legyőzné,
                  útálatát és megvetését nem lehetne elviselni. Tovább forgolódott szenvedve és
                  bánkódva, álmatlanul. Semmitsem aludt hajnalig, akkor felkelt, felöltözött. Lent
                  már készen várta az induló menet a pirkadatban. Elindult. Száz főnyi csapat
                  patkócsattogása kopogott utána és a málhásszekerek zörgése.</p>
               <p>Március utolsó napján érkezett Trevisoba. Estére Mestrébe. Ott töltötte az
                  éjszakát. Április elsején ünnepélyesen vonult be Velencébe: a signoria
                  feldíszített gondolákat küldött elébe és emberei elé. A tavaszi napfényben a
                  csodálatos kupolák és tornyok városához hozta közelebb minden evezőcsapás. A
                  Malghera nevű szárazföldi erődnél ért partot. Díszruhákba öltözött urak serege
                  várta őt hajadonfőtt. Mikor, bicegését leplezni igyekezve, lépett a partra,
                  előkelő nemes úr lépett ki a csoportból és a köztársaság nevében ékes beszéddel
                  üdvözölte, mint a keresztyén világ diadalmas hősét és Velence barátját. Ő néhány
                  előre elkészített mondatot válaszolt, majd fogadta az egyes urak bemutatkozását.
                  Aztán gyaloghintóba kellett szállania. Különböző lagunák mentén, váltakozó
                  callékon, sottoportók ívei alatt vitték végig a városon, hogy mennél többet
                  lásson. Szállásául a ferrarai herceg palotáját jelölték ki, amely ott
                  büszkélkedett a Canale Grandén. És még ki sem rakta úti holmiját, már sorra
                  jelentkeztek nála a köztársasági méltóságok. Különböző meghívókat hoztak. A doge
                  azt izente neki, hogy Velencét tekintse otthonának. Az ünnepélyes fogadtatást majd
                  akkor rendezik meg neki, ha visszatér Loretóból. Díszes gályát bocsátottak
                  rendelkezésére, hogy azon menjen Anconába.</p>
               <p>Néhány napot töltött a valószínűtlen szépségű városban. Elragadtatva gyönyörködött
                  palotákban, szoborban, képben, márványban, brokát és arany és keleti szőnyegek
                  hihetetlen gazdagságában: Velence, noha megérezte Amerika felfedezését és egyéb
                  tengeri utak versengését, még tartotta rangját dús gazdagságának és kincsei
                  pompájának. De a bámulatos szépségek garmadájában való gyönyörködése mögött ott
                  sajgott a mérgezett seb: Bea nem ment ki a fejéből egy pillanatra sem. Kirándult
                  Chioggia szigetére, ahol Capello Aloise, a podeszta fogadta. Velencétől Anconáig a
                  hajó korlátja mellett állott, nem akart beszélgetni senkivel, a mély búbánat
                  mozdulatlanságával nézte a hullámzó tengert. Anconában sétát tett: valaha magyar
                  város volt ez, ha rövid ideig is. Mátyás király ezelőtt tizenöt évvel Velence
                  ellen való ügyes diplomáciai hadakozásában meghódoltatta. Ő már tizenhétéves volt
                  akkor. A hír boldog izgalmat keltett az udvarnál. Régen volt, Magyarország
                  dicsőségének diadalmas idején, talán igaz sem volt. Majd szárazföldön indult neki
                  az útnak; ott volt Loreto a szomszédban, Recanati városa előtt az országút mentén.
                  Csodálatos dolgok tárultak itt a zarándok elé: a szépséges székesegyház
                  belsejében, amelyet csak néhány éve fejeztek be Maiane és Bramante hírneves
                  építőművészek, ott állott a kupola alatt a házikó, a Casa Santa, a Szent Szűz
                  ezerötszáz év előtti valóságos lakóháza. Názáretben állott mindaddig, míg a
                  keresztes hadjáratok végleg el nem vesztek. Akkor az angyalok leszálltak a
                  mennyből, egyszerűen felemelték a házat és a levegőn átlebbenve, elvitték Fiumé
                  mellé, s ott, közel Tersatóhoz, letették egy halom tetejére. De a lakosság
                  bizonyára rosszul viselkedett és nem becsülte meg a csodát, mert három év mulva az
                  angyalok megint felemelték és elvitték egy borostyánerdőbe a piceni tartományba,
                  egy Lureta nevű istenfélő asszonyság birtokára. Onnan került valahogyan ide Ancona
                  mellé. Azóta itt állott a kis házikó a világ minden tájáról idetóduló zarándokok
                  gyönyörűségére, minden úgy volt benne most is, mint mikor Mária lakott benne, még
                  arcmása is ott lógott a falon, azt pedig nem más festette, mint maga Lukács
                  evangelista. János letérdelt a kép elé és hosszan imádkozott. A Szűz közbenjárását
                  kérte Istennél, hogy ha csodára van szükség Beánál, akkor tegyen csodát. De az ima
                  nem adott neki enyhületet. Pedig meggyónt a loretói püspöknek és megáldozott. Nem
                  használt semmi. Sajgó szívében a fájdalom kihúzhatatlan tőrével indult a
                  köztársaság pazarul berendezett gályáján vissza Velencének. Itt káprázatos
                  ünnepségek várták. Április huszadikára tűzték ki hivatalos látogatását a
                  nagytanácsban. A gyönyörű doge-palota nagytermében, amelynek falait a legnagyobb
                  festőművészek remekei ékesítették, ott ült az egész nagytanács s a trónon maga a
                  méltóságteljes doge, Loredano Leonardo. János fejedelmi díszben lépett eléjök,
                  hermelines bíborköntöst viselt, az ékszerek csak úgy tündöklöttek rajta. Az egész
                  nagytanács felállott, mikor ő belépett, szónoklatokkal üdvözölték, apja
                  dicsőségét, nagyapja világraszóló hősiességét emlegették s őt úgy magasztalták,
                  mint méltó fiút és méltó unokát, aki számára még bizonyosan a hatalmas győzelmek
                  egész sorát tartogatja a jövendő. Az ünnepélyes tanácsülés után Loredano doge
                  magánkihallgatáson fogadta Korvin János herceget, Horvátország és Tótország
                  örökös bánját. Szerfelett nyájas volt a velencei fejdelem s néhány udvarias úti
                  kérdés után azonnal a török kérdésre tért. Elmondta, hogy Velence maga is
                  szerencsével harcol tavaly óta, a tengeri hadjárat a pápai és francia hajóhadak
                  segítségével elég jól folyik, a prevezai tengerszorosnál szétverték az egész török
                  flottát, elfoglalták Leukádiát és Kefalóniát, Cyprus szigetét meg tudták védeni.
                  Fontos, hogy szárazföldön hasonló erőfeszítés csatlakozzék a tengeri viaskodáshoz.
                  Akkor János számolt be a hadi helyzetről, részletesen elmondta Somi Józsa szerbiai
                  s a maga harcait, a várak állapotát, a fegyveranyag sajnálatos hiányát, Ulászló
                  kincstárának siralmas szegénységét. S egyszerre váratlanul így szólt a dogéhoz,
                  mikor Jajca vára került szóba:</p>
               <p>- Mondd csak, főméltóságú fejedelem, ismersz itt Velencében egy Ferrante nevű
                  fegyverkovácsot?</p>
               <p>- Sosem hallottam, - felelt a doge meglepetve - de ha szükséged van rá,
                  megkerestetem. Miért érdekel?</p>
               <p>- Nem fontos, csak éppen kérdeztem.</p>
               <p>- De idevaló? Itt született?</p>
               <p>- Úgy tudom, itt. Bár sohase született volna. Nem fontos, ne törődj vele.</p>
               <p>Folytatták a beszélgetést. Majd pompás lakomán vettek részt a doge otthonában.
                  Folyton csak a török veszedelemről volt szó. Megtárgyalták a pápai állam, Velence,
                  Magyarország és Franciaország között fennálló szövetség minden pontját asztal
                  fölött is, majd velencei urak bevonásával külön bizalmas tanácskozásokon is. János
                  részletes jegyzeteket kapott, hogy ezekről pontosan beszámolhasson Ulászlónak.
                  Aztán megint lakomára vitték, egyik palotából a másikba kísérték, a sok
                  előkelőséget már nem tudta megjegyezni, a neveket összecserélte, a sok színtől,
                  mutatványtól, gondola-pompától, festménytől fáradt szeme és agya már nem bírta a
                  benyomásokat. Úgyis csak felületesen figyelt mindenre. Folyton csak Bea
                  mozdulatlanul kegyetlen arca sajgott lelkében.</p>
               <p>Egy hónapos út után ért haza, szép májusi napon. Szíve dobogott az izgalomtól. Bea
                  talán meggondolkozott azóta. A loretói Szűz talán segített, a mennyei könyörület
                  leszállott Bea lelkére és meglágyította. Volt pillanat, amikor ezt lelkes
                  reménységgel biztosra vette, de már a következő pillanatban a legsivárabb
                  reménytelenség fogta el. Keserves gyötrődésében már oktalan magacsinálta
                  babonákhoz folyamodott: az út mentén megülő varjúsereg láttára elhatározta, hogy
                  ha a varjak felröppennek, az jót jelent, ha nem röppennek fel, az rosszat. Vagy
                  elhatározta, hogy ha nő lesz a legközelebbi élőlény, akit előtalál, az rossz jel,
                  ha férfi lesz, az jó. De ezekkel a gyermekes babonákkal sem ment semmire, azok
                  folyton ellentmondtak egymásnak, és beléjök is fáradt. Mikor aztán vára alá
                  fordult, heves szívdobogást kapott arra a gondolatra, hogy Bea milyen arccal fogja
                  fogadni.</p>
               <p>- Hol van asszonyod? - kiáltott egy cselédre, mikor Bea nem jött eléje.</p>
               <p>- Modrusban, uram.</p>
               <p>- Mióta?</p>
               <p>- Egy hete utazott oda a kicsinyekkel együtt.</p>
               <p>- Nem hagyott izenetet?</p>
               <p>- Nem hagyott, uram, semmit.</p>
               <p>János csak éppen megpihent egy napot, aztán ismét útra kelt. De nem Modrusnak
                  indult, hanem Budának. Hogy jelentse Ulászlónak, amit Velencében tárgyalt a
                  dogéval és tanácsuraival. Beának előbb levelet akart írni, de aztán fájdalmas
                  daccal arról is lemondott. Budán elég gyorsan végzett, mert Ulászló minden
                  érdemleges katonai dolgot áthárított a nádorra, ő maga nem volt hajlandó egyébről
                  társalogni, mint közelgő házasságáról.</p>
               <p>- Már hallottam Velencében, - mondta János, - hogy Candale Anna hercegnőt veszed
                  nőül, felség, a francia király rokonát. Boldogságot és szerencsét kívánok
                  frigyedhez.</p>
               <p>- Köszönöm, kedves Jánosom. Látod, hogyan forgatja a sors dolgainkat. Valaha
                  milyen lélekszakadva rohantál hozzám, hogy veszem-e Biancát. Bianca most már
                  németrómai császárné és anya. Én Candale Annát veszem feleségül, te pedig
                  nyugalmasan éldegélsz szép Beád oldalán, ha megtérsz a csatákból. Boldog vagy,
                  ugye?</p>
               <p>- Hogyne, hogyne, nagyon boldog vagyok.</p>
               <p>- Hálistennek. Látod, mindnyájunknak jobb így. Képzeld el, mi volna, ha én
                  összekötöztem volna Beatrix anyáddal, te pedig fülig úsznál a bajokban a költekező
                  Bianca miatt. Jó, jó, tudom, úgy is sok az adósságod. Csak pereidről ne beszélj,
                  drága Jánosom, mert azt nem állhatom. Beszéljünk másról. Kedves kérésem volna
                  hozzád.</p>
               <p>- Rendelkezzél velem, király.</p>
               <p>- A francia udvarral abban állapodtam meg, hogy Anna a nyár folyamán jön Budára.
                  Illendően kell őt fogadni, hozzám és hozzája méltón. Várj csak, ne szólj közbe. Az
                  útvonal, amerre jöhet, nem biztos, a török miatt. Ha híre támad jövetelének, a
                  török hordák heves étvágyat kapnak ékszereire, kincseire, kísérete értékeire.
                  Vállalnád-e, hogy fegyveres kísérettel megvédelmezed a magyar királynét?</p>
               <p>- Vállalom-e? Boldoggá teszel, felséges testvérem. Végre lovaghoz méltó szép
                  feladat. Mikor jön a királyné?</p>
               <p>- Valamikor augusztusban, ha minden jól megy. Most május vége van még. Kényelmesen
                  felkészülhetsz. A részleteket majd kérdezd meg a kancellártól. Vagy ha Bakacs
                  Tamással unakodnál társalkodni, majd intézkedem, hogy az egész rendezési terv
                  teljes leírását megkapjad. Már felkértem több urat, például Lőrinc herceget. De
                  az egész küldöttség vezetője és első embere te lennél, az természetes. Szóval
                  vállalod.</p>
               <p>- Életemmel kezeskedem a királyné biztonságáért.</p>
               <p>Ulászló megölelte és megcsókolta, aztán elengedte. Fáradt volt már a hajdani szép
                  legény, járása elnehezedett, szeme alá kiült a víg élet mély karikája, arcán
                  petyhüdt volt a bőr és ráncokkal telt. Ideje volt, hogy házasodjék, ha
                  trónörökösre vágyott. Mert ennek a trónörökösnek megszületésén vagy meg nem
                  születésén múlik, hogy a Jagellók maradnak-e a magyar trónon, vagy a Habsburgok
                  ülnek vissza rája. Emberi valószínűség szerint Dobzse László még várhatott
                  gyermeket a fiatal francia hercegnőtől. Talán az esze is megjött már, mulatozó
                  kedve is elfáradt: rendes és boldog házasságot fog élni ifjú királynéjával. János
                  Beára gondolt, és marokra facsarodott a szíve.</p>
               <p>Nagybátyja, a nádor, keveset volt Budán, az öregúr legjobban baranyai birtokán
                  szeretett lakni, a ralpói kastélyban. Ide tartott most János, hogy a török dolgát
                  megbeszélje vele. Geréb Péter nagyon öreg volt már, mindenféle nyavalyája
                  karosszékhez szegezte. Öccse látogatásának nagyon megörvendett. Azt sem tudta,
                  hova tegye a kedves vendéget. A halálhoz közelgő vének módjára melegen áradt el
                  rajta a rokoni érzés. Mikor János elmondta Loretót, Velence csodáit, s a háború
                  dolgát is megbeszélték, az öreg arra fordította a szót, hogy nem sokáig fog már
                  élni.</p>
               <p>- Ne nyugtasj, öcsém, így vagyon ez, életnek s halálnak rendin. De halldsza,
                  nagyot mondok, kin örvendsz, hiszem: mend ez világi marháimot hogy reád testálom,
                  úgy végeztem.</p>
               <p>Jánosnak tátva maradt a szája. Nagybátyja, Geréb Péter, utána egyike volt az
                  ország leggazdagabb embereinek. Kezén volt a Szilágyi-vagyon jórésze is. Övé
                  volt Vingárt és Horogszeg, a hatalmas bácskai uradalom, öccse jóvoltából bírta
                  Munkácsot és vidékét, övé volt Fogaras vára az uradalommal, Eszék, Valpó,
                  Szombathely, Bodola, Attya, Drazád és Hagymás Valkó megyében, Gara, Darnóc, Cserna
                  és Szentmiklós Körösmegyében; ötvennél is több vár, város, uradalom mindössze.
                  Igen, nagy vagyont jelentett ez, de országosan ismeretes dolog volt, hogy az öreg
                  nádor örökösödési szerződést kötött volt a Túsz-testvérekkel. Ezért még nagyobb
                  volt János csodálkozása, mikor nagybátyja ezzel a váratlan hírrel lepte meg.</p>
               <p>- Reám-i? S hát az Túszok?</p>
               <p>- Ott egye meg a fene mendnyáját, ahun vagynak. Reád testálkodok, punktum. Több
                  szót errül ne tégy.</p>
               <p>János szeme nedves lett a meghatottságtól. Kezét rátette a karosszékben nyugvó
                  öreg nádor kezére és mélyen felsóhajtott.</p>
               <p>- Haj, Péter bácsi, be bódogtalan vagyok.</p>
               <p>- Micsoda? Ez hírtül, te?</p>
               <p>- Dehogy ettül, dehogy ettül. Hanem feleségemtül. Ott az hiba.</p>
               <p>- S mi?</p>
               <p>- Nem akar szeretnie.</p>
               <p>- Üsd pofon, fiam, eszi megjövend.</p>
               <p>- Nem illy trufás ez én dógom, Péter bácsi. Hanem ott tartok, hogy fejem az falba
                  verném.</p>
               <p>Elmondta. Folyékonyan, kereken, mert már elmondta volt egyszer Márkus atyának. Az
                  öreg nádor közbeszólás nélkül hallgatta. Fejét sem csóválta, nem is bólogatott,
                  csak figyelt maga elé bölcs, mozdulatlan orcával. S mikor János befejezte, vállat
                  vont.</p>
               <p>- Nincs ki ennek négy kereki, ez te asszonyodnak, Jankó. Hadi ember ha idejit
                  múlatja, az asszony neve hallgasj.</p>
               <p>- Szép szó. De én immár mitévő legyek?</p>
               <p>- Érkezel bővön. Várjál. Majd hozzád édesedik. S ha nem, kűggyed Modrussá. Fiad
                  megvagyon.</p>
               <p>- Várjak, Péter bácsi, de meddig? S osztán szeretem. Meghalok érette.</p>
               <p>- Meghalsz, fenét halsz. Vót üdő, hogy ilyest hittem úrfi koromba. S íme: nem
                  holtam. Várjál, mondom. Félesztendő, esztendő, osztán majd jól lészen.</p>
               <p>Nem nagyon súlyosnak vette az öreg a dolgot, feleségét, Kanizsai Dórát, mindig
                  súlyos zsarnokság alatt tartotta, az asszonyokat kevésbé számította. János a
                  leendő nagy örökség örömével, de Bea haragjának sajgó fájdalmával tért haza.
                  Haragudott is, hogy Bea még csak levélre sem érdemesítette a zarándoklat után.
                  Most már otthon találta. De mikor először meglátták egymást, János tudta, hogy még
                  nem remélhet semmit. Az asszony, arca olyan volt, mint a szoboré. S egy vonás
                  jelentkezett ezen a szobor arcon, amely eddig nem volt meg rajta: két szája sarkán
                  a keménység és rendíthetetlen elszántság kifejezése.</p>
               <p>- Isten hozott, - mondta Bea elfogulatlanul, - elfáradtál az úton?</p>
               <p>János ránézett. A két fekete szem szilárdul, idegenül, nyugodtan visszanézett rá.
                  Ő zavarba jött és elfordította tekintetét. A gyerekeket tudakolta. Azok
                  kivételesen nem voltak betegek. De valami nagyon az egészségtől sem virultak.
                  Nyápic volt a kislány is, színtelen arcú, csendes kis teremtés. És a hároméves kis
                  Kristóf is más volt, mint a hasonló korú vasgyúró kis pockok szoktak lenni:
                  áttetsző bőrén nem fogott a nap, futkosni nem szeretett, hangját ritkán lehetett
                  hallani. Apjok megcirógatta őket és szomorúan fordult el tőlük. Gyatraságukért
                  mindig sajátmaga előtt szégyenkezett máskor is, most meg különösen megalázottnak
                  és nyomorultnak érezte magát.</p>
               <p>Zavartan, akadozva kezdett beszélgetni Beával. Elmondta neki is Loretót, Velencét,
                  budai útját, aztán beszámolt a nádor betegségéről és a várható nagy örökség
                  híréről. Bea nyugodtan hallgatta, olykor közbeszúrt egy-egy kérdést. Közömbösen
                  diskurált, mintha nem változott volna köztük semmi. Olykor még mosolygott is, de
                  csak ha valami cseléd is volt jelen. Ha ketten maradtak, nem mosolygott,
                  átváltozott megközelíthetetlen szoborrá. Este pedig a gyerekszobába vonult vissza
                  és magára zárta az ajtót. János vérző szívvel töprengett, mit csináljon. De nem
                  tudta magát semmire elhatározni. Még arra sem, hogy szóvá tegye házaséletök
                  katasztrófáját és könyörögve lelkére igyekezzék beszélni feleségének. Csak
                  lézengett napokon át, mint aki önmagának is lába alatt van. Négy napig bírta ezt
                  az állapotot, aztán negyednap este az étkezésnél odavetette:</p>
               <p>- Holnap elmegyek.</p>
               <p>Bea nem felelt, a bejelentést szótlanul vette tudomásul. János ingerült hangon,
                  keserűen csattant fel:</p>
               <p>- Azt legalább megkérdezhetnéd, hogy hova megyek!</p>
               <p>- Bocsáss meg, nem akartalak megsérteni. Azt hittem, hogy folytatni fogod, amit
                  mondani akarsz. Hová mégy?</p>
               <p>- Hadba megyek. Nem akarok itthon maradni.</p>
               <p>- Ahogy gondolod.</p>
               <p>Ez volt az egész. És János elment hazulról. Bement másnap Varasdra, összeszedte a
                  fegyverbe állíthatókat, néhány napot ezzel eltöltött Varasdon, aztán útnak
                  indult. Volt még néhány hete a királyné tervezett érkezéséig. A sebtiben
                  összeszedett sereggel nekivágott a nyári pompában zöldellő világnak. Meg sem
                  állott bolgár földig. A szerencse nem maradt hűtlen hozzá: mindjárt talált török
                  haderőt. Úgy verekedett, mintha a világ minden élő lényén ki akarta volna bús
                  dühét tölteni. Szándékosan kereste a veszedelmet, emberei már komoly
                  szemrehányással illették. Nem hallgatott senkire sem, bőszen verekedett tovább.
                  Háromszor is megsebesült. Kétszer jelentéktelenül, de egy portyázás alkalmával
                  olyan sebet kapott a fejére, hogy még akkor is kötést hordott, mikor elhatározta,
                  hogy visszafordul. Még kötés volt a fején, mikor beállított a győzelmes kis csaták
                  egész sora után, bőséges zsákmánnyal, apósa házához. Úgy döntött, hogy Frangepán
                  Bernáttól fog támogatást kérni családi bajában. Hosszú és köntörfalazó bevezetésbe
                  kezdett, de Bernát gróf félbeszakította.</p>
               <p>- Ne is mondd tovább, tudok mindent. Bea itthon járt és elmondta dolgotokat az
                  anyjának. Az anyja meg nekem. Én azt feleltem feleségemnek, amit most neked is
                  felelek: az ilyen civódásokhoz nekem semmi közöm. Intézzétek el magatok között.
                  A feleségemnek is megtiltottam, hogy belebeszéljen.</p>
               <p>- Azt hittem, többet kapok tőletek, apámuram, ennél a néhány kitérő szónál.</p>
               <p>- Sajnálom, a ti dolgotokba nem ártom magam. Miránk ne számíts.</p>
               <p>János kitört. Hangosan kiáltott fel, mint a segítségét könyörgő megtámadott
                  ember.</p>
               <p>- De hát akkor legalább mondd meg, mit csináljak, hogyan menjek neki életem
                  további folyásának? Ha Bea észre nem tér, abba én belepusztulok.</p>
               <p>- Nem pusztulsz. Az ilyesmibe nem szokás belepusztulni. De különben is te
                  hibáztál, te kell hogy megkeresd a jóvátétel útját.</p>
               <p>- Hibáztam, hibáztam. Te sohasem csaltad meg a feleségedet?</p>
               <p>- Megcsaltam, hogyne. Hiszen olykor hónapokig távol voltam az otthonomtól, mikor
                  hadba mentem. De anyósodat ne hasonlítsd Beához. Bea egészen különös lélek. A
                  büszkeségét mindennél többre becsüli. Ismerhetted, csináltad volna apró
                  mulatságaidat úgy, hogy ne jöjjön rá soha.</p>
               <p>- Hiszen csak tudnám, kinek járt a szája, puszta kézzel megfojtanám.</p>
               <p>- Ugyan ne légy gyerek. Egész Jajca tudta és vigyorgott rajta. Naponta indultak
                  onnan fogolyszállítmányok, hogyne hozták volna hírét a te velencei
                  kisasszonyodnak. Hát csak hagyjuk ezt abba, fiamuram, ebbe én nem szólok bele,
                  intézd el otthon magad. Most pedig beszéljünk okosabb dolgokról. Az udvartól
                  értesítést kaptam, hogy Candale Anna útja Modruson vezet keresztül, lássam
                  vendégül az új királynét és tegyek ki magamért. Te hova mégy elébe?</p>
               <p>- A zenggi kikötőbe - felelt János nagyot sóhajtva.</p>
               <p>- Amelyet át hagytál csúszni a Dobse László kezére, ahelyett, hogy az én
                  érdekeimre vigyáznál. De hagyjuk ezt. Én is kaptam meghívást Zenggbe. Aztán mi
                  lesz az útvonal?</p>
               <p>- Még nem tudom. Biztosan otthon vár a részletes értesítés.</p>
               <p>Folytatták a témát, Bea dolgát János reménytelenül abbahagyta. Komoran indult neki
                  az útnak, hogy hazamenjen. Kurta időt töltött csak otthon. Felkészült a királyné
                  fogadására. Bea közömbös némasággal jött-ment a házban, ha férje szólt hozzá,
                  udvariasan válaszolt, de semmi jelét nem adta annak, hogy ez a helyzet valaha is
                  változhatik. János még mindig nem törődött bele a majdnem féléve tartó állapotba.
                  Azon az augusztusi reggelen, mikor Zenggbe indult, szóvá tette helyzetöket,
                  amelyről külömben sohasem beszéltek.</p>
               <p>- Bea, ez így nem megy tovább. Ezt én nem bírom. Jobb volna nekünk külön
                  szakadni.</p>
               <p>- Ahogy gondolod, - felelt az asszony nyugodtan - de az aligha kivihető. A
                  gyerekről nem vagyok hajlandó lemondani. És bizonyára te sem.</p>
               <p>János soká nem szólt, erre nem tudott válaszolni. Aztán felvetette a fejét és
                  könnyben úszó szemmel hördült fel:</p>
               <p>- Hogy lehetsz ilyen? Hogy tudsz engem ennyire megalázni?</p>
               <p>- Te engem ezerszer jobban megaláztál. Megmondtam, hogy így lesz. Nagyon kérlek,
                  hogy ne beszéljünk többet erről.</p>
               <p>- Jól van. Megígérem. Én nem hozom szóba. Megvárom, amíg te szóba hozod.</p>
               <p>- Helyes, megkérlek erre. De előre megmondhatom, hogy ezen soha többé nem lehet
                  változtatni. Vedd úgy, mintha klastromba vonultam volna.</p>
               <p>Azzal elfordult és elindult szobái felé. Így búcsúztak el. János útra kelt, mély
                  sóhajjal, szívében, semmit sem enyhülő fájdalommal. Nagy sereg követte: több mint
                  hetvenezer embert vitt magával, hogy a veszedelmes területen át vonuló királynét
                  megvédhesse. Mikor Zenggbe ért, a kikötőváros már teljes díszben várta a nagy
                  vendéget. A kikötőtől a várig fenyőgallyakból való fűzérek díszítették az utat,
                  amelyet sűrű közökben diadalkapuk szakítottak meg, mindegyiken felírás,
                  legtöbbször az A és W kezdőbetűk ölelkező ábrái, vagy ez a szöveg: „Expectata
                  venis.” A házakon lobogó lengett, az ablakokat keleti szőnyegekkel díszítették. A
                  király küldöttségének tagjai közül már ott voltak Frangepán Bernát, Szécsi Tamás,
                  Báthori és még sokan mások.</p>
               <p>- Lőrinc herceg még nincs itt? - kérdezte János.</p>
               <p>Hárman is feleltek egyszerre:</p>
               <p>- Lőrinc herceg a királynéval jön.</p>
               <p>- Hogyhogy a királynéval?</p>
               <p>- Eléje utazott Velencébe. A királyné hajóján utazik ide.</p>
               <p>János az első pillanatban fel akart háborodni: Ujlaki Lőrincnek nagyobb szerep
                  jutott, mint neki, holott közjogi rangsorban ő következik rögtön a király után.
                  Ulászló ezt másként ígérte neki. De aztán legyintett. Bár ez volna legnagyobb
                  gondja. Lőrinc herceg legyen boldog a kitüntetéssel.</p>
               <p>A királyné hajóját már messziről lehetett látni. Gyönyörű hajó volt, Velence
                  legszebb gályája. Az urak rekkenő hőségben ott vártak a tengerparton, a katonaság
                  kordont vont, külön helye volt a polgári lakosságnak, a papságnak, a tiszteknek, a
                  Budáról lejött hoppmestereknek. A várban megszólaltak a királyné érkeztét jelző
                  ágyúlövések. Szemmel lehetett kísérni, hogyan áll meg a testes gálya nyilt
                  tengeren, hogyan szállanak az odasiető csónakokba a fedélzeten várakozók, hogyan
                  indulnak el az egyes csónakok a part felé, ahol fellobogózott, felgallyazott,
                  lobogós építményt emeltek a partra lépők számára kényelmes lépcsőkkel, pedig az
                  utolsó pillanatig nem volt biztos, hogy a királyné szárazföldön jön-e Zenggbe,
                  vagy tengeren. A díszítést sebbel-lobbal csináltatta meg Lónyay Albert, a zenggi
                  kapitány, aki ott állt a lépcsőnél, büszkén gyönyörködött emberei művében és
                  gyakran hátrapillantott, hogy rendben van-e minden, mert mögötte drága ajándékok
                  várták a királynét: felszerszámozott paripák, értékes köntösök és aranyneműek. A
                  parton felsorakozott sokaság egyre izgatottabban mozgolódott, a csónakok
                  közeledtek, már jól ki lehetett venni az arcokat, az ágyúk dörögtek. S végül a
                  csónakok partot értek, hangosan sikoltó sípokkal és dudákkal megszólalt a zene: az
                  érkezettek nagy seregben lépkedtek a piros szőnyegű lépcsőkre. Idegen ruhájú,
                  élénk színfoltokban tarkálló tömeg volt ez s közöttük ragyogó díszruhában maga a
                  királyné, mosolygó fiatal leány, kissé elfogódott, se csúnya, se csinos.
                  Kiváncsian tekintett körül, mellette Ujlaky Lőrinc nagy udvarló igyekezettel
                  magyarázott valamit. Lónyay kapitány előlépett, mély hajlongások közepette
                  integetésekkel jelezte, kinek hol kell megállani. Négyszög képződött, tisztás az
                  embersűrűség között. János három lépést sántikált előre és süvegét mély
                  meghajlással földig lebbentette Candalei Anna hercegnő előtt, majd a király
                  nevében üdvözlő szót mondott latinul, úgy ahogy előírott szövegben az udvartól
                  megkapta. A királyné elmondta a két mondatnyi előírott latin választ, aztán csókra
                  nyujtotta kezét. Egetverő kiáltozás harsogta: „Vivat Regina.” Aztán Lónyay Albert
                  lépett elő, Zengg nevében szólott és bemutatta a város ajándékait. Embertelen
                  erejű napsütés ragyogott minde pompa fölött, a nehéz díszruhákba öltözött urak és
                  hölgyek lihegve szedték a lélegzetet és törölgették homlokukat.</p>
               <p>A menet aztán elindult a várba, a diadalkapuk alatt tündöklő lovakon. A királynét
                  is nyeregbe segítették, jobbról János lovagolt mellette, balról Ujlaki Lőrinc,
                  előttük Lónyay ügetett díszruhás apródok között.</p>
               <p>- Hogyan utaztál, felséges királyné? - kérdezte János kényszeredett
                  torokreszelések után.</p>
               <p>- Köszönöm, herceg, jól utaztam, eddig minden nagyon szép volt.</p>
               <p>De már Lőrinchez fordult a királyné és folytatott egy megkezdett beszélgetést.
                  Valósággal pajtáskodó hangon. Az eddigi úton nyilván eléggé összebarátkoztak.
                  Valami velencei dologról beszélgettek, amit együtt éltek át s János az egészből
                  nem értett semmit. Némán lovagolt a királyné mellett, aki csak közvetlenül a
                  várkapunál eszmélt rá, hogy illenék koronás férje képviselőjéhez is szólnia
                  valamit.</p>
               <p>- Örvendek ismeretségednek, herceg, nálunk is nagy híre van hősiességednek s én
                  jól tudom, hogy ki volt atyád és nagyatyád, akiktől vitézi kardodat örökölted.</p>
               <p>- Nagyon kegyes vagy hozzám, királyi felség.</p>
               <p>Erre csend következett, feszes és kényelmetlen. De a királyné csakhamar megint
                  Lőrinc herceghez fordult, az élénken nevetve válaszolt, így értek a várudvarra,
                  ahol le kellett szállaniok. A királynét Lónyay kapitány vezette tovább kijelölt
                  termeibe. Lőrinc és János most maradtak először ketten szemtől-szembe. Igen hosszú
                  idő óta nem látták egymást és János zavart is érzett, hogyan szóljon hajdani
                  barátjához, akihez a csonthegyi csata borzasztó emléke fűződött. De Lőrinc
                  megelőzte. Vállára ütött jókedvűen és hogylétét tudakolta. Majd meg sem várván a
                  választ, bizalmasan odahajolt hozzá:</p>
               <p>- Rusnya kis vászoncseléd ez királyné, te János. Ejszen amaz ökör királynak jó ez
                  is.</p>
               <p>S már ment is dolga után, meg sem láthatta János megdöbbenését. Így lehet beszélni
                  a koronás magyar királyról s a királynéról? Elképzelhette volna valaki, mikor
                  Beatrix ugyanígy érkezett idegen földről, hogy valaki ezen a nyegle hangon említse
                  Beatrixot és Mátyást? Lesujtva mendegélt a maga szobája felé, amelyet apósával
                  osztott meg, mert a nagy ünnepség temérdek résztvevője miatt lehetetlen volt
                  rendes szállást kapni Zenggben. A szobában ismerős urakat talált, akik szintén a
                  királyné kíséretében jöttek, és pedig nem is Velencéből, hanem Vicenzából. Kitűnt,
                  hogy Lőrinc herceg nagyobb küldöttséget vezetett már Vicenzába a király
                  megbízásából s ezek az urak egymás szájából kapkodták a szót, annyi érdekes
                  élményök volt elmondandó Vicenzától idáig. Páduában huszonöt díszkocsi jött eléjök
                  a város előkelő hölgyeivel, a kocsi mind arannyal volt bélelve. A városban
                  kiállítást rendeztek olyan tárgyakból, amelyek mind cukorból készültek. Velencében
                  a ferrarai herceg palotáját kapta szállásul a királyné. A doge menye színarany
                  ruhát viselt a fogadáskor. A Bucentouero nevű díszhajón százötven terítékes
                  díszebédet adtak, alatta bemutatták az összes itáliai táncokat. Volt női
                  evezőverseny a királyné tiszteletére, tréfás tengeri ütközet igazi hajókkal,
                  magyar urak lovagi tornája, színielőadás a trójai háborúról, álarcos körmenet és a
                  többi. Ekkor jött a botrány.</p>
               <p>- Miféle botrány? - kérdezték János és apósa.</p>
               <p>- A hozomány botránya, - felelte az elbeszélő - tudniillik nekünk még Budán
                  szigorúan meghagyták, hogy addig ne hozzuk magyar földre a királynét, míg a
                  francia urak a XII. Lajos által megígért negyvenezer aranyat ki nem fizetik. Mi
                  követeltük a pénzt, de a francia urak azt mondták, hogy ők erről nem tudnak
                  semmit, nekik Bloisban az udvarnál erről egy szót sem szóltak. Mi azt feleltük,
                  hogy akkor sajnáljuk, de a királyné Velencében marad, míg a pénz meg nem jön. Erre
                  a francia urak megmérgesedtek, felkerekedtek és elmentek Milánóba, a mi embereink
                  jó része felkerekedett és elindult Treviso felé. Azóta már Budán vannak. Mi, akik
                  a királyné mellett maradtunk, mégis úgy gondoltuk, hogy elindulunk magyar földre,
                  ha Velencében kimúlatta magát, a hozomány legyen a király gondja. Így aztán még
                  élveztük Velencét. De hogy Székesfehérvárt mi lesz, ahol Dobse Lászlónak kell
                  várnia bennünket, azt már nem tudjuk.</p>
               <p>- Ne féltsétek Ulászlót, - mondta Frangepán - olyan magyar király az, hogy ingyen
                  nem nyúl asszonyhoz. Hát még mi kalandotok volt?</p>
               <p>- Volt még egy kis komédia Trevisóban. Mikor megérkeztünk, azt az értesítést
                  kaptuk, hogy a magyar kíséretnek az Ospitale nevű épületben van a szállása. Erre
                  mi nagyon megmérgesedtünk, hogy ispotályba tesznek bennünket és goromba izenetet
                  küldtünk a podesztának. Azután tudtuk meg, hogy nem ispotály az, hanem díszes
                  palota, csak az a neve.</p>
               <p>János únta tovább hallgatni. Kiment és járkált a bástyák mentén. Bea egyetlen
                  pillanatra ki nem ment a fejéből. Később díszebédhez hívták, ő ült a királyné
                  jobbján. Próbált vele beszélgetni: megjegyezte, hogy egy féléve ő maga is a
                  ferrarai herceg palotájában lakott a signorina vendégeként. A királyné felelt
                  valamit, aztán ismét csak balfelé fordult. Ott ült balján Lőrinc herceg. János
                  örült, hogy nem kell agyát erőltetnie. Szórakozottan evett és hazagondolt. Később
                  táncmulatságot rendeztek, s ő unottan kóválygott tündöklő díszruhájában.
                  Megismerkedett az idegenekkel, Quercy, Somerset, Agency, Forez, Meilhac és más
                  francia nevű urakkal, válaszolgatott a török felől érdeklődő kérdéseikre és
                  szerénykedve szólott világhírű apjáról és nagyapjáról ha azok a nagy neveket
                  emlegették. De magában nagyon unatkozott és azt kívánta, hogy bár volna már vége
                  az egész ceremóniának s bár indulnának: talán akad útközben dolga a törökkel.
                  Lónyay jelentése szerint a kémek azt hozták hírül, hogy nyolcezer főnyi török
                  sereg készül a királyné menetét megtámadni a gazdag zsákmány reményében.</p>
               <p>Az első nagyobb pihenőt Modrusban tartották. Bernát gróf kitett magáért, a
                  kastélyt remekül feldíszíttette, az egész város erre az egy napra rendezkedett be
                  hetekig tartó munkával és súlyos költséggel. János összesen egyetlen órát töltött
                  apósa kastélyában. Éppen csak hogy bemutatta családját a királynénak, a
                  Frangepán-házaspár után rögtön Beát, aki már néhány napja ott volt, aztán
                  sógorasszonyait. Anna királyné igen kedves volt Beához, mert előre megmondták
                  neki, hogy a törökellenes szövetség magyar fővezérének feleségéhez nagy
                  nyájasságot mutasson.</p>
               <p>- Milyen szép vagy, hercegné - mondta Beának, miközben felsegítette az udvari
                  térdhajtásból - és ugye nagyon boldog is vagy?</p>
               <p>- Nagyon boldog vagyok, felség - felelte Bea nyugodtan, mint a gép.</p>
               <p>- Vannak gyermekeid?</p>
               <p>- Egy hatéves leányom van, felség, és egy hároméves fiam.</p>
               <p>A királyné Jánoshoz fordult:</p>
               <p>- Fogadd mélységes szerencsekívánataimat, herceg. Adja Isten, hogy boldogságod
                  mindig ilyen maradjon, mint most.</p>
               <p>Aztán másfelé fordult, s János ottmaradt az átoknak is beillő szerencsekívánattal.
                  S már indulnia kellett: ő nem a menettel tartott, hanem az út biztonságán kellett
                  őrködnie, seregét számos csoportra osztotta, amelyek különböző utakon hajszolták a
                  környéket, most már nem törökök, hanem rablóbandák nyoma után. Mikor az ajtóhoz
                  ért, hogy feltűnés nélkül távozzék, lopva visszanézett: vajjon utána pillant-e
                  felesége? De az nem is figyelt már reá, egy francia úrral társalgott. Ő megállt és
                  várt kissé. És ekkor észrevette maga mellett Borbálát, a Frangepán-család
                  legkedveltebb tagját, a gazdag Beriszló feleségét. Az őt figyelte. János mélyen
                  elpirult.</p>
               <p>- Nem nézett rád, úgy-e? - kérdezte a jó Borbála a pletykálkodás és részvét
                  keverékével.</p>
               <p>- Te tudod? - hebegte János zavartan.</p>
               <p>- Mind tudjuk.</p>
               <p>- Borbála, a Jézusra kérlek, hát mért nem beszéltek vele?</p>
               <p>- Beával? Ismered. Tudod jól, hogy úgyis hiába.</p>
               <p>Ő lehorgasztotta a fejét. Borbála megérintette a szeretet jeléül és sajnálkozva
                  mondta:</p>
               <p>- Szegény János.</p>
               <p>Nem felelt, kiment. Most már nem nézett vissza. Nyergelt lova készen várta. Még
                  javában tarthatott az ismerkedés odafenn a kastélyban, ő már lovasai élén ügetett
                  a Zágráb felé vezető országúton. Mindvégig nem akadt verekedni valója, a vidék
                  csendes volt mindenütt, a menet háborítatlanul érkezett a Dráváig, ott kompon
                  keltek át, beültek a várakozó díszhintókba és utaztak tovább Székesfehérvárig.
                  Most már János is ott lovagolt a menetben. A város határában ő adta át a
                  királynét az előkelőségek élén várakozó királynak. Illetve csak a menetet. Mert
                  magát Candale Annát, mikor kiszállt az arany hintóból, Lőrinc herceg fogta kézen,
                  az vezette oda Ulászlóhoz. Anna mögött a nyitrai püspök, a zágrábi püspök és egész
                  sereg főúr. Ulászló mögött öccse, Zsigmond oppelni herceg, a nuncius, Bakacs
                  Tamás, az öreg Geréb Péter, a külföldi követek, a pécsi, veszprémi, győri, váci és
                  csanádi püspökök. Hosszas ceremóniák következtek, ajándékosztás, üdvözlő beszédek,
                  bemutatások, ünnepi mise, a koronaőrök jelentkezése, lovagi tornák.</p>
               <p>S aztán indult a megszaporodott és pazar menet Budára.</p>
               <p>De János nem sokat gyönyörködött a pompa számtalan látnivalójában. A török Jajcát
                  fenyegette megint, izgatott hírek érkeztek a délvidékről az ünnepségekre. Nem is
                  búcsúzkodott senkitől, sietett oda, ahol katona-munkát remélhetett. Otthonát csak
                  éppen érintette, megnézte gyermekeit és pár szót váltott Beával. Közömbös szavak
                  voltak ezek, a házaspár nem nézett egymás szeme közé, mialatt beszélgetett. János
                  már elviselhetetlennek találta ezt a kínos feszességet. Valósággal megkönnyebbült,
                  mikor elmaradt mögötte a várkastély. Úgy érezte, hogy miután családi otthonát
                  elvesztette, talált helyette másikat: a csatateret.</p>
               <p>Hadjárata egyik győzelmet adta a másik után. Nekikeseredett odaadással verekedett
                  s ha valahol megpihent táborával, azonnal sietett leinni magát. De ha a majdnem
                  eszméletlen mámort megtalálta is, a felesége iránt érzett reménytelen szerelem égő
                  fájdalmát ez a nehéz mámor sem tudta enyhíteni. Olykor felnyögött kínjában, még
                  hangosabb lármára ösztönözte a guzlicásokat és nehezen forgó nyelvvel, dülledt
                  szemmel kiáltozni kezdett:</p>
               <p>- Asszonyokat akarok! Kettőt egyszerre! Tizet! Százat! Most már mindegy!</p>
               <p>Vadul kacagni próbált. De görcsös, részeg sírás lett belőle.</p>
               
            </div>
            <div type="chapter">
               <head>IX.</head>
               <p>A csatatér volt az egyetlen hely, ahova sebzett szívével menekülhetett, és az
                  események fordulatai ezt az egyetlen menedékhelyet is elvették tőle: Velence
                  megcsalta szövetségeseit, váratlanul békét kötött a törökkel. Másodiknak
                  Magyarország ugrott ki a szövetségből, Bakacs hercegprímás eladta Velencének a
                  szövetségi hűtlenség felett érzett haragját: híre járt, hogy Velence megígérte
                  neki a konstantinápolyi pátriárkaságot, amely nemcsak hatszázezer arany évi
                  jövedelmet jelentett, hanem az egyháznak a pápa után következő legnagyobb rangját
                  is. Ulászló király tehát Bakacs nyomására szintén békét kötött a törökkel. A
                  szövetség felbomlott. Nagy garral kezdődött, világraszóló leszámolásnak indult,
                  János a nagyapja szerepét várta benne, a keresztyén világ életmentő hadvezérének
                  látta magát és most elsekélyesedett az egész nagy világbuzgalom a külpolitika
                  ügyes ármányai közepette. Le kellett tenni a kardot. János ott állt a világban és
                  nem volt hová mennie. Ösztönei viharosan tiltakoztak keblében a hazatérés ellen:
                  akárhová, csak haza ne, a szoborarcú és könyörtelen asszony mellé, akinek konok
                  idegenségét lehetetlen elviselni. Árva szíve most nagybátyjába kapaszkodott, az
                  öreg Geréb Péterbe. Utóbbi időben igen összemelegedtek s ő nem tudott úgy élni,
                  hogy valakihez ne tartozzék. S most az élet valóban úgy döntött, hogy ne
                  hazamenjen a harctérről, amelyet lába alól kihúztak, hanem Valpóra, Geréb
                  Péterhez: az öreg nádor haldoklott és látni kívánta unokaöccsét. János még jókor
                  érkezett, hogy lefoghassa az aggastyán szemhéjjait. A végrendelet csakugyan őt
                  tette általános örökössé. Anyagi helyzete tizenhárom esztendő gyötrelmei után most
                  végre nyugalommal biztatott.</p>
               <p>Külső szemlélő számára dolgai sohasem álltak ilyen jól, mint most. Örökös bán
                  volt, ebben a rangjában, amely fejedelmi helyzetet adott neki az országban, Bakacs
                  Tamás sem igen piszkálhatta. Népszerűsége erősen megnőtt, a törökökön vett
                  győzelmei helyre ütötték hírnevét s ha eddig tétlen, állhatatlan, kevéssé önálló
                  embernek tartották, most már úgy emlegették szerte az országban, mint elődeihez
                  méltó vitéz katonát, aki nagy feladatokra is érdemes. Bárki bízvást
                  megirígyelhette azért a sok ajándékért, amelyet sorsától kapott: származást,
                  rangot, vagyont, hadi sikert, hírnevet. És ő soha életében nem volt olyan
                  boldogtalan, mint éppen most. Keserű szívvel bolyongott várai között, hol itt, hol
                  ott talált dolgot magának, csak haza ne kelljen mennie. S mint az elmebajos a
                  rögeszmét, úgy hordozta magában a soha nem csillapodó vágyat: bocsánatot nyerni
                  Beától. Kapkodó nyugtalansággal, szinte esztelenül próbált alkalmat keresni, hogy
                  valahogyan kitüntesse magát, hogy megmutassa a kegyetlennek kiválóságát, hogy a
                  vágyva vágyott bocsánatért hatalmas sikereket rakjon lába elé zálogul. Először azt
                  eszelte ki, hogy ha már a törökverések alkalma kihullott kezéből, másutt keres
                  hadi elfoglaltságot. Borgia Cézár, a pápa törvénytelen fia, mostanság vonta magára
                  Európa figyelmét azzal, hogy egyre-másra hódítani kezdett Itáliában. Már Romagnát
                  és Urbinát is elfoglalta, és fenyegette Firenzét, Ravennát, Bolognát, Ferrarát. A
                  velencei köztársaságnak minden oka megvolt, hogy útját vágja ennek a veszedelmes
                  terjeszkedésnek. János tehát értésére adta Velencének: szeretne a köztársaság
                  hadseregének élére állani és leszámolni Borgia Cézárral. Szép terv volt, de
                  elaludt. Velence más úton kereste a megoldást.</p>
               <p>Ekkor nyughatatlan becsvágyában elhatározta, hogy nádor lesz. Nagybátyja meghalt,
                  a nagy közjogi állás megüresedett. Az a gondolat, hogy Magyarország nádora
                  lehetett, hirtelen elöntötte a legcsodálatosabb reménységek piros hullámaival. A
                  király ötven esztendős volt már, életmódja kiélt ronccsá tette, bármikor
                  történhetett vele valami emberi dolog. Aki a nádori hatalmat a kezében tartja, egy
                  ilyen fordulatnál ott áll a hirtelen megürült trón mellett, s ha elég népszerű az
                  országban, ugyanúgy beülhet abba a trónszékbe a Habsburgok orra előtt, mint
                  annakidején Mátyás tette. Képzelete felgyúlt, s látta magát magyar királynak,
                  végre mégis, annyi idő megpróbáltatásai után, dicsőnek, diadalmasnak és boldognak,
                  amint magához vonja Beát, s az asszony többé nem ellenkezhetik az ura és királya
                  szavával.</p>
               <p>Gondolatát közölte apósával, Frangepán Bernát élénken helyeselte a tervet. S
                  mindjárt nekiültek, hogy a korteshadjáratot megszervezzék. Már az első puhatolódzó
                  lépéseknél kitűnt, hogy az üres nádori széken másnak is megakadt a szeme.
                  Elsősorban Ujlaki Lőrinc pályázott a nádorságra, aztán szervezkedni kezdett János
                  hajdani embere, Ráskai Balázs, most már tárnokmester és ideiglenesen
                  nádorhelyettes. Hallatszott, hogy Perényi Imre is nádor szeretne lenni, s hogy
                  akadhat pártja gróf Szentgyörgyi Péternek is. De mindez nem vette el János kedvét:
                  a sok ellenfélnek az az előnye, hogy a kellemetlen erőket szétforgácsolják, a több
                  ellenjelölt mindig jobb, mint az olyan egyetlen, aki erős pártot szervezhet.
                  Nekilátott a munkának úgy, mint eddig soha. Nyakába vette az országot,
                  látogatott, igért, kapacitált, barátkozott, kastélyról kastélyra járt, magában
                  nagy megelégedéssel látva a kitartó buzgalmat és serénységet. Önvizsgáló
                  töprengései ugyan megmozgatták benne azt a gyanút, hogy nem is újonnan felfedezett
                  erélye készti ennyit fáradni, hanem az otthona levegőjétől való rettegés, de a
                  gyanút elhallgatatta magában és tetszelgett nekilendült buzgalmával.</p>
               <p>Első gondja volt Ernusztékat megnyerni. Ez nem látszott nehéznek. Geréb Péter
                  végrendelete hatalmas örökségtől fosztotta meg a pécsi püspököt és rokonságát,
                  azok tehát csak örvendhettek, ha hosszadalmas hagyatéki pörösködés helyett János
                  önként átenged nekik valamit. Még a régi részegyesség folytatása is hátra volt
                  külömben, most a két tárgyalást egyesíteni lehetett. Az alku nem ment nehezen,
                  János most akár a lelke üdvösségét is odaadta volna. A Geréb-örökségből kitagadott
                  Ernusztok megkapták Munkácsot, a fogarasi uradalom felét és még egész sor
                  birtokot. A busás haszonért boldogan fogadkoztak, hogy Jánost nádorrá teszik.</p>
               <p>Ebben a nagy hagyatékban volt két uradalom, amely zálogjogon maradt a nádor
                  tulajdonában, mert az adósok nem tudtak fizetni. Egyik birtok a Kishorvát Jánosé
                  volt valaha, másik a Bánfi Lőrincé. János felkereste mindakettőt. Visszakínálta
                  nekik birtokaikat ingyen, ha támogatni fogják. Azok majd kiugrottak a bőrükből
                  örömükben. Mindakettő hitlevélben esküdött meg, hogy élte fogytáig Korvin János
                  herceget fogja szolgálni és neki mindenben segítségére lesz akárki ellen, kivéve a
                  királyt. Így dolgozott a többiekkel is, akiket megkörnyékezhetett. Óriási
                  örökségét, úgyszólván szétosztogatta kortescélokra. De pártja szemlátomást
                  erősödött. És a köznemesség tömegére elég bizonyossággal lehetett számítania.
                  Hátra volt még a király és közvetlen környezete. Bakacs Tamás megpuhításával nem
                  is próbálkozhatott. Annak az lett volna első követelése, hogy azonnal beülhessen a
                  rengeteg békési birtok és Vajdahunyad teljes birtokába. Eddig már János adakozó
                  könnyelműsége sem terjedt. De magát a királyt és a királynét megkörnyékezhette.
                  Kihallgatást kért mindakettőtől.</p>
               <p>Ulászló azonnal megígért mindent. Hangoztatta ugyan, hogy a nádorválasztó
                  országgyűlés fölött édeskevés hatalma van, de áradozva ígérte, hogy ami rajta áll,
                  megteszi. Nagyon rossz bőrben volt már Dobzse László, nehezen szedte a lélegzetet,
                  járása megroggyant, s a hajdani nőbolondítót, aki most érkezett el az ötvenes
                  számhoz, bárki hatvannak is mondhatta volna. Híre járt az udvarnál, hogy egy
                  csillagjós közeli súlyos betegséget jósolt neki. A királynénál azonban már nem
                  kapott ilyen könnyű ígéretet János. Mikor megjelent a palota ama során, ahol az ő
                  gyerekkorában Beatrix vitt volt külön pazar udvartartást a maga olaszaival, ott a
                  hajdani pompa lerongyolódott szegénységét találta. A kopadozó bútorokon, a kopasz
                  falakon, a foltozott ruhájú udvarnépen meglátszott, hogy Ulászlónak jó oka volt a
                  hozomány miatt botrányt csináltatni Velencében. De a királynéi környezet hangulata
                  mégsem volt nyomott, örvendetes izgalom látszott az arcokon s a felséges asszony
                  elé járuló János azonnal megláthatta ennek okát is: a királynét igen kevés idő
                  választotta el a lebetegedéstől. Ültében is lehetett látni elformátlanodott
                  termetét, s az érkező gyermek boldogsága rá volt írva szeme kifejezésére.</p>
               <p>- Végtelenül sajnálom, - mondta az ifjú királyné, mikor János elmondta kérését, -
                  én már elígértem a szavamat.</p>
               <p>- Kinek, felség?</p>
               <p>- Szentgyörgyi grófnak. Ő megelőzött téged. Szívesen láttalak volna a nádori
                  székben, hiszen nem lehet ellened semmi kifogásom. Viszont az én szavam keveset is
                  számít, az országgyűlésnek mi nem parancsolhatunk. Te nagyon népszerű vagy az
                  országban, s ha téged választanak meg, őszintén fogok örvendeni.</p>
               <p>Még társalogtak aztán közömbös dolgokról, és János üres kézzel hátrált ki az
                  ajtón. A kudarc nem törte le nagyon. Pártját elég erősnek tudta, a királyné
                  befolyásától nem kellett túlságosan megijednie. Külömben is mindenki tudta Budán,
                  hogy az eszes és ügyes királyné az erőviszonyokat rögtön felismerve, azonnal a
                  Bakacs Tamás érdekköréhez csatlakozott, tagadó válasza tehát úgyis csak Bakacs
                  ellenzését jelentette, amely felől már eleve nem lehetett kétség. Mindent
                  összevéve, János nyugodtan elmondhatta, hogy ügye jól áll. Méregdrágán vásárolta
                  ezt a megnyugtató érzést, de megvásárolta. Néhány hét hiányzott az őszre kitűzött
                  nádorválasztó országgyűléshez. Addig most már le akart menni Bihácsra, hogy
                  gyerekeinek örvendjen kissé.</p>
               <p>Nagyon rég nem volt otthon, de Bea nem úgy fogadta, mint rég nem látottat, hanem
                  mint közömbös betoppanót. Mindakét gyerek beteg volt megint. Hogy mi bajuk van,
                  nem lehetett megmondani. Bea János távolléte alatt Velencéből hozatott hozzájok
                  orvost, de az is csak hümmögött, összevissza beszélt mindenféle tudományos
                  dolgokat az emberi testben poshadó nedvekről, rendelt valami füvekből főzött
                  orvosságot és elment. Az orvosság semmitsem használt a két gyereknek. Ott feküdtek
                  egymás mellett a nyári hőségtől fülledt gyerekszobában, erős láz lihegtette
                  mindakettőt. János megállt mellettök, soká nézte őket némán, aztán kifordult a
                  gyerekszobából. Mögötte jött Bea. János lesújtva fordult vissza feléje.</p>
               <p>- Mit gondolsz, mi lesz velök?</p>
               <p>Bea merev arccal válaszolt:</p>
               <p>- Én már leszámoltam azzal, hogy egyik sem fog felnőni.</p>
               <p>- Micsoda, - mondta János elhűlve, - mit mondasz?</p>
               <p>- Egyik sem fog felnőni. Ez a két gyerek el van átkozva. Isten nem akar folytatni
                  bennünket.</p>
               <p>János megrendülve nézett felesége szép és hideg arcára.</p>
               <p>- Borzasztó, amit mondasz. Hogy lehetsz ilyen kegyetlen?</p>
               <p>Aztán erősen nézve az asszonyra, más hangon, megborzadt halksággal hozzátette:</p>
               <p>- Régebben azt hittem, hogy ismerlek. Most rá kell jönnöm, hogy olyan kegyetlenség
                  lakik benned, amilyenről fogalmam sem volt.</p>
               <p>Ez a kettejük összeköttetésére is vonatkozott. S az első célzás az volt, amelyet
                  János hosszú hónapok óta megengedett magának. Bea arca mozdulatlan maradt. Úgy
                  válaszolt a célzásra is:</p>
               <p>- Lehet, hogy kegyetlen vagyok. De elsősorban magamhoz vagyok kegyetlen.</p>
               <p>Azzal elfordult és kiment. És úgy éltek a következő időben is egymás mellett, mint
                  idestova már másfél éve: a személyzet előtt nyugodtan tárgyalva közömbös dolgokat,
                  de dermesztő és idegen némaságban, mihelyt ketten egyedül maradtak. János órákat
                  töltött a két beteg gyermek mellett. Nézte őket elszoruló szívvel, bosszúsan és
                  néha vad düh vett rajta erőt tehetetlensége miatt, hogy nem tudja meggyógyítani
                  őket. Egy napon leült és felírta a két gyermek születési adatait percnyi
                  pontossággal. Akkor elévette egy megbízható emberét és kitanította: el kell mennie
                  Velencébe s ott megkeresnie a legismertebb asztrológust. Kilétét gondosan el kell
                  tagadnia, a két gyereknek más nevet kell adnia. A csillagjós csinálja meg a két
                  horoszkópot és zárja el gondosan lepecsételt levélbe. Az egész küldetésről nem
                  szabad tudnia senkinek, sem itthon, sem másutt. A megbízott tudomásul vette
                  kötelességét és suttyomban útra kelt.</p>
               <p>Aztán Lepoglavába ment János, hogy megkeresse Márkus atyát. Tudta, hogy Bea most
                  is gyakori érintkezést tart fenn az öreg pappal, másnak nem is gyónik, csak Márkus
                  atyának.</p>
               <p>- Amit kérdezel, uram, - felelt az első kérdésre a vén szerzetes, - gyónási titok,
                  én arra nem felelhetek.</p>
               <p>- Nem is kívánom, hogy a gyónás titkát megsértsed. Beszélsz te a hercegasszonnyal
                  gyónáson kívül is. Mondd meg nekem, amit tudsz róla. Mondd meg nekem, mit tehetek.
                  Mondd meg, hogy remélhetek-e, vagy sem.</p>
               <p>- Uram, - felelte a pap. - nagyon fáj megmondanom, de tégy le minden
                  reményről.</p>
               <p>János hosszan hallgatott. A cella kőkockáit nézte. Végre keserűen megszólalt.</p>
               <p>- Valaha azt hittem, hogy szeret. De ha ilyen könnyű szerrel eldob engem, akkor
                  nem szeretett soha.</p>
               <p>- Uram, mondok neked valamit. A te hitvesed embertelenül szenved. De nem tud
                  változtatni a dolgokon. Isten ilyen csodálatos természettel verte meg. Ne faggass
                  tovább, mert egyebet nem mondhatok.</p>
               <p>- Hát akkor hiába minden.</p>
               <p>Nagyot sóhajtva állott fel. Még benézett a kis kápolnába, amelyet nagyon
                  szeretett. Imádkozott kis ideig, aztán nézelődött a kolostorban, amelynek áldott
                  békességétől viharos szívének most olyan nehéz volt megválnia. Pillantása a falba
                  temetett régi pálos barátok sírfelirataira tévedt.</p>
               <p>- Milyen jó nekik.</p>
               <p>- Ne irígyeld őket, herceg uram. Neked még nagy feladataid vannak. Nem a magadé
                  vagy, hanem az országé.</p>
               <p>- Tudod, Márkus atya, - mondta ő eltűnődve, - engem csak két helyen lehet majd
                  eltemetni. Az egyik hely ez a kolostor. Itt szeretnék egyszer pihenni, ebben a
                  mélységes csendben, ahol idegen nem jár soha. Ne lásson senki halálom után, ne
                  jussak eszébe senkinek. Egészen meg akarok halni.</p>
               <p>- És a másik hely?</p>
               <p>- A másik hely Székesfehérvár. Apám mellett. Melyiket kívánod számomra?</p>
               <p>- János uram, lényegtelen, akármit felelek kérdésedre. A lényeg egy: hogy háborgó
                  szíved egyszer majd megnyugodjék. Ha egyesülhetsz Isten békéjével, nem gondolod-e,
                  hogy az minden földi királyságnál több?</p>
               <p>- Ez igaz, Márkus atya. Ha itt meg nem koronáznak a kapzsi, önző, birtokrabló,
                  pereskedő ördögök, akkor majd megkoronáznak odafenn az angyalok.</p>
               <p>- Úgy van. És odafenn még dicsőbb király leszel, mint idelent atyád volt. Isten
                  vezéreljen.</p>
               <p>János hazatért a bihácsi kastélyba. Bea tudta, hogy hol járt, de nem ejtett szót
                  róla. S ő tudta, hogy Bea tudja. Így éltek egymás mellett ajkukon az átok
                  bilincsével. Mindegyikök végezte a maga dolgát, majdnem egykedvűen, fáradtan, mint
                  két rabszolga, akik az élet vállokra rakott terhét hordozzák.</p>
               <p>Az őszi országgyűlésből nem lett semmi. Egyszerre jött Bihácsra az a hír, hogy
                  Anna királynénak leánygyermeke született, valamint az, hogy az őszi országgyűlést
                  váratlanul tavaszra halasztották. A bizalmas híradások, amelyek a hivatalos
                  értesítést kísérték, tudtára adták Jánosnak, hogy a halasztás egyesegyedül miatta
                  történt. Bakacs úgy látta, hogy János pártja túlerős, a választás csak az ő javára
                  üthet ki. Most tehát azért halasztották el a döntést, hogy tavaszig tűzzel-vassal
                  megkíséreljék az ellenszervezkedést. János a hírt majdnem érzéketlenül vette
                  tudomásul. Amilyen buzgó és heves lendülettel szervezkedett eddig, most
                  ugyanakkora fáradtságot érzett. Ereje éppen eddig tartott, tovább már nem futotta.
                  De ami őt ilyen lemondó lankadtságra ítélte, az apósát annál jobban felgyújtotta
                  és még ádázabb küzdelemre gerjesztette. Mindenáron igyekezett lelket verni
                  vejébe. Kényszerítette, hogy folytassa a szervezkedő munkát, erősítse meg
                  hűségökben a már megszervezett szavazatokat, sőt szerezzen újakat hozzájok,
                  levelezzen, barátkozzék, áldozzon most már akármennyit. János megint útnak indult.
                  Hetekig volt távol egy-egy útján, s két út között csak napokat töltött otthon. Egy
                  ilyen kurta otthonléte alatt jött vissza az az ember, aki Velencébe küldött. Üres
                  kézzel. Azt jelentette, hogy sikerült a legkapósabb csillagjóssal összeköttetésbe
                  kerülnie, átadta neki az adatokat, előre ki is fizette a magával vitt pénzből a
                  két horoszkópot s ígéretet kapott, hogy három nap mulva elmehet a válaszért. Három
                  nap mulva azonban hiába jelentkezett: az asztrológus izenetet hagyott hátra, hogy
                  hirtelen el kellett utaznia Firenzébe és csak három hónap mulva jön vissza. Ő
                  tehát úgy vélte, hogy legjobb, ha hazajön. János legyintett. Embere nem
                  hazudhatott, ennek tisztességére mérget mert volna venni. Nem is nagyon gondolt
                  most a horoszkópokkal, a két gyerek teljesen meggyógyult, sorsuk nem
                  aggasztotta.</p>
               <p>- Maradt még pénzed?</p>
               <p>- Maradt, uram. Még egyszer megjárhatom Velencét.</p>
               <p>- Jól van, három hónap mulva ne kérdezz senkit, menj el megint.</p>
               <p>Frangepán Bernát Lőrinc hercegben látta a komoly ellenfelet, ezért míg veje a
                  magyar urakat szervezte szerte az országban, ő itt a délvidéken igyekezett Lőrinc
                  herceg szervezkedését megtörni. Maga járta végig egész Horvátországot, egész
                  Tótországot, egész Boszniát. Ahogy a téli idő beköszöntött és János távolabbi útra
                  nem vállalkozhatott, őt is befogta a délvidéki korteskedés munkájába. Január,
                  február csupa ilyen úttal telt el, s márciusban elérkezett az idő, hogy délvidéki
                  pártjuk fölött seregszemlét tartsanak. Bernát gróf a néhány éve kidolgozott
                  családi szerződést most újonnan kidolgozta. Izmos és hatalmas szervezetté fogta
                  össze az összes Frangepánokat, akik annyian voltak közvetlen rokonságukkal, hogy
                  az a családi gyűlés, amelyet Bernát Rakolnok várába hívott össze, felért egy
                  horvát országgyűléssel. Még Balsa Péter szentszávai herceg is eljött, pedig őt
                  elég távoli atyafiság fűzte a Frangepánokhoz. A sok atyafi összejövetelét nagy hír
                  hozta külön izgalomba: Ulászló királyt megütötte a guta. Nem halt bele, de élete
                  elég gyenge szálon lógott. A szélhűdés rövidesen megismétlődhetett, s akkor
                  bekövetkezhetett a pozsonyi békében előre látott helyzet: Ulászló törvényes
                  fiúörökös nélkül hagyta az országot, és megnyílik Habsburgi Miksa németrómai
                  császár örökösödési igénye a Magyar Szent Koronára. S ezzel mindjárt a magyar
                  nemzet szabadságharca is, mert a köznemesség azóta százféle módon igyekezett ennek
                  a trónfoglalásnak nehézségeket okozni. Az országgyűlést Szapolyai mozgatta volt ez
                  irányban, hogy ő lehessen király. De ő most már nem élt, legidősebb fia, Jankó,
                  pedig tizenhatéves volt csak. A rakolnoki kastélyban összegyült Frangepánok mind
                  úgy látták, hogy rokonuk, János, már csak egy lépésnyire áll a magyar tróntól. Úgy
                  látta ő maga is. Egyszerre mondhatatlanul izgatott lett. Babonás reménység
                  kerítette hatalmába. Ha Beával csak csoda békíthette ki, akkor Isten talán most
                  elküldi ezt a csodát.</p>
               <p>Tekintélye egyszerre nagyot szökkent a nagyralátó Frangepánok előtt. Sógorai egész
                  más hangon beszéltek vele. Borbála asszony, aki súlyosan összeveszett férjével,
                  Beriszló Ferenccel, rábízta veszekedésök bírói tisztét. A kardos asszony vagyoni
                  kérdéseken úgy összezördült az urával, hogy első férjétől, Brankovics deszpotától
                  örökölt vagyonát szikrázó haragjában János fiára, a kis Kristóf hercegre iratta.
                  János rendet csinált köztük. A fiára tukmált vagyont visszautasította s a
                  házaspárt összebékéltette. Már-már apósa családfői rangját kezdte fenyegetni
                  egyszerre megnövekedett tekintélye. A családi értekezlet minden tagja
                  szövetséglevelet írt alá. Maga Bernát gróf írta alá elsőnek: esküvel kötelezte
                  magát, hogy Jánost és családját teljes erejével gyámolítani fogja, sem életben,
                  sem halálban el nem hagyja, s bárminő előmenetel és méltóság kínálkozik János
                  herceg számára, annak elnyerésében őt teljes erejével támogatni fogja. Ez az
                  okmány Jánost már magyar királynak látta.</p>
               <p>A nádorválasztó országgyűlést most már nem lehetett halasztani. János nagy
                  bandériummal ment fel Budára, apósa hasonlóképpen. Teljesen tájékozva voltak
                  mindenről: a választás esélyei nem változtak, mert a Bakacs-párt megnyert ugyan
                  egy-két Korvin-párthívet, de ugyanannyit el is vesztett. Lőrinc herceg pártja nem
                  számított, Szentgyörgyi gróf és Perényi István körülbelül egyenlő reménnyel
                  indulhattak neki a küzdelemnek. Ha az ünnepélyes megnyitás utáni ülésen az elnöklő
                  Bakacs szavaztatott volna, János nádorságához nem fért volna kétség. De ő nem
                  szavaztatott. Időt akart nyerni.</p>
               <p>Elkeseredett küzdelem indult meg a pártok között. A királyi pár és Bakacs nyíltan
                  Szentgyörgyi gróf mellé állottak. Ulászló maga még nagyon gyenge volt szélütése
                  következtében és nem mutatkozott, de Anna királyné annál erősebben dolgozott.
                  Egymás után kérette magához a fontosabb urakat és minden módon kapacitálta őket.
                  Viszont a köznemesség annál haragosabb erővel tüntetett Szentgyörgyi ellen. Az
                  országgyűlés fölött kimondatlanul is a nemzeti királyság helyreállításának
                  gondolata lebegett, s mindenki tudta, hogy ebben a helyzetben a nádori rangnak
                  valósággal történelmi súlya van.</p>
               <p>János jókedvű volt és reménykedő. Megszólított mindenkit, akit elétalált, nyájas
                  volt, jókedvű, barátkozó. A zsúfolt rendek tömegében nagy örömmel fedezte fel egy
                  hajdani pajtását, Tomori Pált. Ez a Tomori, vele egykorú ember, valaha a
                  Bornemissza fegyveres apródja volt és sokat forgott Mátyás király bécsi udvarában.
                  Csendes, szelíd, angyali jóságú fiú volt. Akkoriban, mint egyívású suhancok,
                  gyakran vívtak és lovagoltak együtt. Azóta Tomori Pál is vitte valamire: mint jó
                  katona, már a királyi kapitányi rangnál tartott. A fegyveres őrséghez tartozott
                  most, amelyet az országgyűléshez vezényeltek.</p>
               <p>- Mit hallasz, Pali, dógomrul?</p>
               <p>- Nem szólhatok szabadon, János herceg, királyi ember vagyok. De imé, ez pajtásom
                  nagy híved.</p>
               <p>Velök egykorú férfi állt ott mellettök s most csatlakozott hozzájok
                  harmadiknak.</p>
               <p>- Az vagyok, - mondta hevesen, - s ha ez beste udvari urak sokat okoskodnak,
                  fejökbe rontom kalpagjokat. Disznók, ország átkai.</p>
               <p>- Tüzes vagy, uram, - nevetett János.</p>
               <p>Az nagy lélegzetet vett és elkezdte szidni az urakat. Csak úgy ömlött belőle a
                  szó, a gyűlölet és harag tengere. Szeme szikrát hányt, mikor beszélt. Bottal
                  kellett volna agyonverni szerinte Bakacstól kezdve valamennyi főpapot és főurat,
                  mert csak a gazdagodáson járt gőgös eszök, az országgal nem törődtek semmit és
                  vitték a biztos romlásba. De éppen így szidta a maga fajtáját, a köznemességet is,
                  amelynek szerinte csak a szája járt, de külömben juhnyáj gyanánt engedte magát
                  vezetni a nagyuraktól. Valóságos szónoklatot vágott ki a heves ember, dühös
                  káromkodással végezte és dacos katonaléptekkel tovább állott, mintha elmenetelének
                  is külön hatást akart volna adni.</p>
               <p>- Be furcsa szerzet, - mondta János utánapillantva, - s kiféle?</p>
               <p>- Földhözragadt köznemes, - felelte Tomori, - nincs egy rézpénze is, ha gazdagot
                  lát, megmérgesedik. De ugyan vitéz katona, csuda módon verekszik. Ulászlótól
                  kapott szép kitüntetései vagynak.</p>
               <p>- Hogy híjják?</p>
               <p>- Dózsa György.</p>
               <p>- No, papnak nem vóna jó. Emlékezel-i, Pali, mend mongodattad, hogy papnak menni
                  vágynál.</p>
               <p>- S katona lettem. De inkább az papságot vágynám mastan is.</p>
               <p>János szeretettel vállára veregetett a hajdani pajtásnak, aztán mások felé
                  fordult. Szeretett kedves lenni az emberekhez, lelki melegsége minduntalan utat
                  keresett, hogy melegítsen másokat is. És most még hozzá érdeke is volt, hogy
                  mindenkihez kedves legyen. Elemében érezte magát. Esténként nagy vacsorákat
                  rendezett budai palotájában s nem takarékoskodott az itallal. Zenészeket hozatott
                  és szomszédja vállát átkarolva, énekelt, ivott kedvére; ha Bea eszébe jutott,
                  dacosan farkasszemet nézett a hajdani szemrehányó pillantással és csak azért
                  felhajtotta fenékig az előtte álló serleg tartalmát. Másnap aztán későn kelt, nem
                  lehetett talpra állítani, fájt a feje, apósa haragosan rángatta ki néha az ágyból,
                  hogy valami fontos értekezletre magával hurcolja.</p>
               <p>Mikor a választás napja elérkezett, dolgában biztosan ment az országgyűlésre.
                  Kétségtelen többsége megvolt. Már nádornak tekintette magát és lelke mélyén
                  titokban azt a gondolatot melengette, hogy Beával s a gyerekekkel felköltözvén
                  Budára, az új otthon új életformája talán hoz valami boldogító változást. A
                  szavazás megindult. De azonnal meglepetést hozott: olyanok, akik Szentgyörgyi
                  biztos párthívei voltak, nem Szentgyörgyire szavaztak, hanem Perényire. Így folyt
                  a szavazás tovább is. János elhűlve látta, mi történt. Az udvari párt elejtette
                  Szentgyörgyit és valamivel rávette, hogy szavazatait Perényinek adja. És csakhamar
                  kitűnt a megdöbbentő valóság. Az országgyűlés, noha János jól megszervezett pártja
                  sértetlen maradt, Perényi Imrét választotta Magyarország nádorává.</p>
               <p>János nem várt tovább. Az országgyűlést hagyta tovább folyni. Összeszedte
                  bandériumát és hazament. Ugyanazon az úton indult neki, amely valaha a csonthegyi
                  ütközet felé vezette. Halálosan fáradtnak érezte magát.</p>
               <p>Otthon Bea elviselhetetlen idegensége várta. Azonkívül egy lepecsételt küldemény
                  Velencéből. A két gyerek horoszkópja. A velencei asztrológus azt olvasta ki a
                  csillagokból, hogy mindakét gyermeket még zsenge korában elragadja a halál. Maga
                  elé bámult, aztán a horoszkópokat elégette.</p>
               <p>- Minek még élni? - kérdezte magától.</p>
               <p>Néhány hete múlt harmincnégyéves.</p>
               
            </div>
            <div type="chapter">
               <head>X.</head>
               <p>Az új nádor serényen dolgozott. A báni hivatalba sűrűn érkeztek hivatalos
                  rendeletei és tudósításai. Augusztusban azzal a hírrel lepte meg Jánost, hogy
                  biztos értesülés szerint a török meg fogja szegni a békét és támadni készül. A
                  vármegyék mind álljanak készen. János elcsodálkozott: elég jó kémrendszere volt
                  odalenn a végeken, s azok nem tudtak semmiről semmit. De ha Budán jobban tudták,
                  akkor ne legyen hiba: felkészült, hogy minden pillanatban fúvathasson, ha kell.
                  Így várt készenlétben hat hétig. S ekkor csakugyan jött a hír lentről: a török
                  betört horvát földre, jelentékeny haderővel jött, ádázul pusztítva vonul Knin
                  felé.</p>
               <p>János két nap alatt ott volt a knini úton. Ahogy őrsei az első török csapat
                  felbukkanását jelentették, azonnal támadott. Már a csata előtt nem jól érezte
                  magát, erős láz vett erőt rajta, egész testében borzongott, valami különös forró
                  didergés verte ki. De restellte volna sajátmaga előtt, ha ilyen kis göthösség
                  miatt visszadugja a kardot. A támadásnál erős sarkantyút adott lovának és jól
                  megforgatta kezében a kardmarkolatot, hogy tenyerének alkalmas fogása legyen.
                  Eleinte jól ment minden, maga is derekasan vagdalkozott, legényei is a szokott
                  módon dolgoztak, szokás szerint hangosan ordítozva Jézus nevét. De mikor éppen
                  nagyot suhintott egy védtelen mellkas felé, a suhintás magasra csúszott a
                  levegőbe. Lovát ledöfték, s ő hanyatt esett. A következő pillanatban már érezte
                  sisakján és vértjén az ütéseket. Lába a kengyelbe szorult, rettentő erőfeszítéssel
                  igyekezett kiszabadulni, fekve is vagdalkozott közben, de hárman estek rá és
                  kardját kicsavarták a kezéből. Fegyvertelen maradt. Akik rajta estek, mint a
                  vadászkutyák, kiáltozni kezdtek valamit törökül, amit nem értett, de nyilván
                  ráismertek és a busás váltságdíj reményében életben hagyták. Pillanatok alatt azon
                  vette magát észre, hogy foglyul esett. Karjait megragadták és gyalogszerrel
                  hurcolni kezdték valamire. Teljes erejéből dulakodott, de most rendkívüli testi
                  erejének nem vehette hasznát, a láz nagyon legyengítette. Zürzavaros ordítozás,
                  sebzett lovak hörgése, fegyvercsattogás dúlt körülötte, de csendesedően: vitték
                  kifelé az ütközetből. Ekkor egyik karja kiszabadult.</p>
               <p>- Itt vagyunk, uram, - üvöltötte egy hang.</p>
               <p>Csapások hallatszottak, fájdalmas ordítások. Másik karja is szabad lett, s ő
                  elvesztvén egyensúlyát, megint hanyattesett. A verekedők ráléptek. Végre
                  talprasegítették.</p>
               <p>- Gyorsan, uram, meneküljünk.</p>
               <p>- Nem, - kiáltotta lázasan, - verekedni! Verekedni! A kardomat!</p>
               <p>Nem hallgattak rá, erőszakkal lóra tuszkolták. Egész csapat legény fogta közre,
                  nyargalni kellett, ha akarta, ha nem. Mögötte gyorsan elmaradt a csatazaj. Ekkor
                  harmadszor is érezte, hogy elesik. Még tudta, hogy zuhantában elkapják, s ő
                  nyeregben marad. Akkor elvesztette eszméletét. Parasztviskóban tért magához,
                  vértje már nem volt rajta. Égető szomjúságot érzett. Öntudatának csak felét nyerte
                  vissza, tűrhetetlen fülzúgás zsibbasztotta gondolatait, elméje mintegy olvadtan
                  kóválygott. Félálomhoz hasonló állapotában hallotta, hogy föléje hajló alak
                  szólongatja, s hallotta a maga válaszát is. Arra megint feleltek, s ő megint
                  felelt. Úgy hallotta mindezt, mint idegen harmadik. És különös módon jól értette,
                  amit hallott: a csata elveszett, a sereget súlyos veszteségek érték, őt az utolsó
                  pillanatban szabadították ki, másodperceken múlott, hogy a törökök kezén marad. De
                  mindez közömbösen hagyta. Csodálkozva észlelte, még mindig annak a különös
                  harmadiknak eszméletével, hogy a csatavesztés már mindegy neki. Hirtelen az alvás
                  erős vágya vett erőt rajta. És roppant jóleső érzéssel érezte, hogy most
                  elalszik.</p>
               <p>Időnként öntudatra tért, aztán megint összefolyt előtte minden. Egyszer
                  megállapította, hogy rázós szekerén viszik valami hegyi úton, igen sok pokróccal
                  takarták le, és zuhog az eső. Aztán valami jó meleg ágyban volt, vaksötétben, a
                  fűtött hely édes nyugodalmat adott neki, szerette volna tudni, hogy hol van, de
                  félt megszólalni, mert nem tudta biztosan, vajjon nem álmodik-e, s ha megszólal, a
                  kellemes álom elröppen. És mikor egyszer hirtelen teljes öntudatra serkent, otthon
                  látta magát hálószobájában. Önkéntelenül Bea ágyát kereste a magáé mellett, de
                  aztán ráeszmélt, hogy az az ágy elköltözött mellőle, már több, mint két
                  esztendeje. És megpillantotta Beát.</p>
               <p>- Te vagy az? - kérdezte gyengén.</p>
               <p>- Én vagyok.</p>
               <p>- Mi történt velem?</p>
               <p>- Lázas betegséget kaptál a hadjáratban, hazahoztak. Szépen megfogsz
                  gyógyulni.</p>
               <p>Ő igen gyengén megmozdította fejét, mintha ingatná.</p>
               <p>- Nem fogok meggyógyulni. Meghalok.</p>
               <p>- Ne beszélj oktalanságokat. Meggyógyulsz. És ne izgasd magad, mert az izgalom
                  árt.</p>
               <p>- Mi van a gyerekekkel?</p>
               <p>- Megvannak. Majd behozom őket, ha jobban leszel.</p>
               <p>- Nem, nem kell. A betegség ragadós. Tudom, mi bajom van. Lápos vizet ittam.
                  Morbus Hungaricus. Meghalok. Itt van Márkus atya?</p>
               <p>- Itt van.</p>
               <p>- Látod, ugye, hogy meghalok. Te is tudod. Papot hozattál?</p>
               <p>S már ott is volt Márkus atya az ágy mellett. Talán eddig is bent volt. Vagy
                  nesztelenül most lépett be.</p>
               <p>- Gyóntass meg, atya, és add fel a kenetet. De... hogyan gyónok... nehezemre esik
                  a beszéd...</p>
               <p>- Nem kell gyónnod. Csak bánjad bűneidet, Bánod?</p>
               <p>- Őszintén bánom.</p>
               <p>Márkus atya latin igéket mormolt. S ő elaludt megint. Mikor újra felébredt egy
                  pillantás mulva, csodálkozva tekintett körül, az iménti nappali világosság eltűnt,
                  a pap sem volt sehol. Csak Bea volt még mindig ott, de más ruhában. A gyertya
                  fénye megvilágította halvány arcát, s az arcon fényesre csillogtatta a könnyeket.
                  Bea sírt.</p>
               <p>- Milyen nap van ma, hányadika? - kérdezte János, meglepetve, hogy egyszerre
                  öntudata milyen világos és egészen jól érzi magát.</p>
               <p>- Október tizenkettedike.</p>
               <p>- És hány óra?</p>
               <p>- Az éjjeli őr most kiáltotta a tizet. Ne beszélj, János. Árt.</p>
               <p>- A gyerekek jól vannak?</p>
               <p>- Jól. Alszik mindakettő. Költsem fel őket?</p>
               <p>- Nem szabad. Megkapják tőlem a morbust. Hallgass ide, Bea, én most meghalok. Ne
                  szólj közbe, ezt világosan tudom. A végrendeletet tudod, hol van. Mindenemet te
                  fogod kezelni. Szólíts be két cselédet.</p>
               <p>Nagyon nehéz lihegéssel szedte a lélegzetet. Bea engedelmesen kiment. Két inassal
                  jött vissza. Mind a kettőnek ki volt sírva a szeme. János horvátul folytatta:</p>
               <p>- Négy urat rendelek asszonyotok mellé, ti vagytok a tanuk. Beriszló Ferenc
                  rokonunkat. Enyingi Török Imrét, s a kancelláriáról Keserű Istvánt és Imrefi
                  Jánost. Tik most kimehettek. Ne csókoljatok kezet, megkapjátok a betegséget. Isten
                  áldjon meg benneteket.</p>
               <p>A két inas kiment sírva. A beszélgetés megint olaszra fordult.</p>
               <p>- Még mindig nem bocsátottál meg, Bea?</p>
               <p>Az asszony ahelyett, hogy elzokogta volna magát, most egyszerre megszűnt sírni.
                  Komolyan és ijesztő nyugalommal felelt:</p>
               <p>- Eddig nem bocsátottam meg. Most megbocsátok. És ha most itthagysz, vigyél
                  magaddal valamit: soha mást nem szerettem, mint téged. Még a gyerekeknél is jobban
                  szerettelek. Kimondhatatlanul szerettelek. És hiába halsz meg, tovább foglak
                  szeretni. Rövid ideig. Mert én is meghalok. A gyerekek is meghalnak. Mi mind a
                  halálé vagyunk és nem ezé a világé.</p>
               <p>- Fogd meg a kezemet, ha nem félsz. Ó Istenem, milyen jól érzem most magam. Boldog
                  vagyok. Lebegek. Nem félsz?</p>
               <p>- Nem félek.</p>
               <p>- Lepoglavában temettess el. Látod, ilyen messze estem apámtól. Most már többet
                  nem beszélek, csak még azt mondd meg: ugye, jó katona voltam? Semmi más, de
                  legalább jó katona?</p>
               <p>- Hős voltál.</p>
               <p>- Hős. Hiába. Előre látok mindent. Isten irgalmazzon szegény Magyarországnak.</p>
               <p>Aztán sokáig hallgatott. Még szólni szeretett volna. Beának szerette volna
                  megmondani, hogy szereti. De szája már nem mozdult. Keze nyomásával akarta
                  megmondani. De olyan gyenge volt, hogy Bea talán azt sem érezte már. Ekkor
                  hirtelen erős orgonaszó hallatszott, szobája a mindenség székesegyházává tágult,
                  vakító tündöklés öntötte el ezt a mindenséget, s a hallatlan fényáradatban
                  angyalokat látott közeledni csodálatos koronával, az angyalok már ott voltak
                  mellette, a csodálatos korona homlokára ereszkedett, lábainál ott terült el a
                  végtelen birodalom. János király lett s az örökkévalósággá változott orgonaszó a
                  királyt elemi boldogsággal magába ölelte.</p>            
               <p>(Vége)</p>          
            </div>
         </div>
      </body>
  </text>
</TEI>