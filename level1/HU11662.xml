<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU11662" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Lenczi fráter</title>
            <author>
               <persName>
                  <surname>Jókai</surname>
                  <forename>Mór</forename>
               </persName>
               <date from="1825" to="1904">1825-1904</date>
               <idno type="VIAF">59084200</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">22557</measure>
            <measure unit="pages">41</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>
                  Lenczi fráter
               </title>
               <date>2013-06-06</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/11600/11662/"/>
               <respStmt>
                  <resp>Original Electronic Edition</resp>
                  <name>Fecz Ágnes</name>
                  <name>Erdélyi Zsolt</name>
                  <name>Uri-Kovács József</name>
               </respStmt>
            <bibl type="printSource">
               <title>Lenczi fráter</title>
               <author>Jókai Mór</author>
               <pubPlace>Budapest</pubPlace>
               <publisher>Révai</publisher>
               <date>1888</date>
               <ref target="https://mek.oszk.hu/11600/11662/"/>
            </bibl>
            <bibl type="firstEdition">
               <title>Lenczi fráter</title>
               <author>Jókai Mór</author>
               <date>1888</date>
            </bibl>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T3"/>
        </ns1:eltec>
     </xenoData>
     <revisionDesc>
        <change when="2024-04-20"/>
     </revisionDesc>
  </teiHeader>
  <text>
      <body>
         <div type="chapter">
         <head>I.</head>
         <p>Volt ennek igazi neve is, széphangzásu vezetéknévvel, s három predikátummal; a
            nagyapjának még annyi titulusa volt, hogy nem fért rá a levélboriték egyik oldalára;
            assessor „ülnök” volt megyékben, kerületi táblán, egyházmegyei gyülésen: mindig ülve sok
            vagyont és nagy tekintélyt szerzett; hanem az apja már elhagyta az ülés biztos
            methodusát. Ő már lépett, föllépett: restauratión, követválasztáson, majd szolgabiró,
            majd alispán, majd követjelöltül lépett föl: mindig megbukott; - ha volna ilyen szó
            „lépnök” azt használhatta volna titulusnak, - igy azonban nem ismert mást: csak a
            „titulus bibendit”, a mi magyarul „czim az ivásra” - az unokát már senki sem nevezte
            másként, mint „Lenczi fráter.”</p>
         <p>„Fráter” ez a megszólitások legolcsóbbika; valamivel selejtesebb még, mint az „amice”; a
            „fráter”-ben igen szépen van kifejezve együtt a bizalmasság és a gyanakodás: s a kit
            egyszer ez a czim meglep, olyan az, mint a ragya: holtig le nem kopik róla.</p>
         <p>Már az apja kezdte úgy híni hogy: „Lenczi fráter.” Maga nevelte a gyermeket, saját
            methodusa szerint: már négy éves korában ott kellett neki lenni a czimborák minden
            tivornyáin, s csupa gyönyörüség volt elnézni, mikor a kis kölyök ott tánczolt a borozó
            asztal közepén kalamajkát s danolta hozzá a csintalan dalokat, a miket mosdatlan száju
            kortesektől tanult; s káromkodott, mint egy verbunkos: s az apjának a tajtékpipájából
            futta a füstöt karikára, mint egy török.</p>
         <p>Hét éves korában már olyan jól fogott rajta a rendszer, hogy elcsente az apjának az
            arany zsebóráját, eladta a görögnek, s az árából restauratiót játszott, megtraktálta a
            nemes compossessoratus valamennyi iskolakerülő magzatait, kikiáltatta magát
            viczispánnak, s aztán a felbiztatott társaival együtt kivonult a nádasba: ott egy füzfás
            szigeten új telepet alakitott; a városba hetivásárra menő asszonyokat pisztolylyal a
            kezében rohanta meg, s vajat, túrót, meg tojást sarczolt tőlük: az apja alig birta,
            valamennyi bérese és jobbágya segélyével, kifogdosni a nádasból.</p>
         <p>Akkor azután zárdába dugták. Onnan a toronyból a harangkötélen aláereszkedve szökött
            meg: ugy fogták el Styriában. Haragjában az apja beadta egy lakatoshoz inasnak,
            meghagyva, hogy csak jó keményen bánjanak vele: - hát nem rágyujtotta a szegény
            lakatosra a házat, mindjárt az első éjjel? Maga is majd odaégett.</p>
         <p>Én is siheder voltam, mikor a Lenczi fráter kamaszkalandjairól beszélt már minden ember.
            Ej, de féltem vele összekerülni. Rendkivül erős gyerek volt. Nagy bajuszos emberek, s
            még nagyobb szakállasok (akkor még csak a zsidók viseltek szakállt) jöttek hozzánk
            mutogatni a bevert fejeiket: a Lenczi fráter cselekedte.</p>
         <p>Egyszer azután a ***-i kollegiumban kerültem össze vele: a jogászi tanfolyamon.</p>
         <p>Itt is bizony ritkán találkoztunk: mert az auditoriumban, a hová én jártam naponkint,
            Lenczi fráter csak a tanóra vége felé, katalogus olvasásra szokott besompolyogni; a hova
            meg ő járt rendesen, a kávéházba és a korcsmába, nekem elveim tiltották a személyes
            megjelenést.</p>
         <p>Hanem annál többet hallottam felőle beszélni. A mikor a „lisztes zsákokkal” valami hires
            verekedés volt (ez volt a dragonyosok népies elnevezése), abban Lenczi fráter vitte a
            főszerepet: s a czigányokkal utczahosszant muzsikáltatni magát, nem volt nála
            rendkivüli eset. Vagy a billiárdon hált, vagy az ivóasztal alatt; de otthon az ágyban
            soha.</p>
         <p>Minthogy ritkán találkoztam vele, ugy tetszett, mintha mindig más-más embert látnék
            magam előtt: a milyen évadja épen volt, a saját naptára szerint. Egyszer elegans
            gavallérnak jelent meg; legujabb párizsi divat szerint öltözve, fehér mellényében arany
            gombok, nyakkendőjében rubintos melltű, kezein jaquemar keztyük. Egész magatartása,
            fejhordozása urias volt: arcza nemes jellegü, felbodoritott hollófekete hajfürtökkel,
            nagy rábeszélő fekete szemekkel, szép mosolygó szája felett felkunkoritott bajuszszal,
            kétfelé váló állát göndör szakáll körité; az egész arcz eszményi lett volna, ha a kiülő
            sasorr tulságos emelkedése meg nem zavarja a symmetriát, mely bizonyos fenyegető, vad,
            satyr kifejezést kölcsönzött az egésznek.</p>
         <p>Hanem ezt a kihivó orrt el tudta felejtetni ilyenkor szeretetre méltó modorával; oly
            sima, oly hajlékony, mindenki iránt nyájas, figyelmes tudott lenni, - ha akart, -
            előadása elragadó volt: ötletei élczesek, nyájassága behizelgő; férfit és nőt, öreget,
            ifjat elbüvölt; s ha megeredt nála a beszéd, az ember azt hitte, hogy ez a világnak a
            legnagyobb tudósa: ismert ez minden tudományt; hol vette? az titok: lángész volt; elég
            volt neki egy könyvet végig lapozni, hogy tudja „körülbelül” mi van benne: a saját
            fantaziája kiegészitette a többit.</p>
         <p>Máskor megint előállt, mint hetvenkedő betyár; szétszórt hajjal, fejébe nyomott turi
            süveggel, a mit az „apja lelkének” sem emelt meg: pitykés rajthuzlival, ólomgombos
            viktoriában, fokossal a kezében: ilyenkor be volt rugva. Jó volt kitérni az utjából
            mindenkinek, mert belekapczáskodott még a szentekbe is, s virtuozitással tudott
            káromkodni. Ilyenkor azok a beszédes nagy fekete szemek maguk is segitettek a tüzet
            szórni, s az a nagy sasorr igazán fenyegető állást foglalt.</p>
         <p>Aztán megint másformának láttam. Kopott, szurtos köntösben, a mi nyilván nem az ő
            termetére volt szabva. Bizonyosan elkártyázta az utolsó rajtalevő ruháját is, s a
            nyertes bankadó ajándékozta meg becsületből ezzel a parádéval. Ilyenkor aztán olyan
            alázatos tudott lenni: sirt, kunyorált, nem szégyelte magát, hogy a könyöradományt
            kicsalja az ismerőseiből: lehuzta a fejét a vállai közé; a szemei egészen kicsinyekké
            lapultak, a bajusza lekonyult s eltakarta a száját, s az erős sasorr a föld felé huzta a
            fejét; a melle beesett, a kezei a kabátja széleit huzták elől össze, mintha köhécselés
            bántaná, s a térdei csámpásan fenődtek egymáshoz, megrogyott minden lépésnél: még a
            hangja is megvékonyodott.</p>
         <p>Pedig olyan gyönyörü bassus hangja volt, a mihez hasonlót soha sem hallottam életemben.
            Nemcsak én mondom ezt; de bizonyitják mindazok a népek, a kik előtt a hangját dalnak
            eresztette.</p>
         <p>Ez volt megint egy uj fajta alakja, a melyben megláttam.</p>
         <p>Szinészek jártak ***-en: Lenczi pajtás beleszeretett a primadonnába s annak a kedvéért a
            jutalomjátékára rendezett quodlibetben vállalkozott Nabukkóbul a zsidó főpap nagy
            áriájának eléneklésére:</p>
         <p>Aki Jehovához veti bizalmát,</p>
         <p> Az nem csalatkozik meg soha.</p>
         <p>Előttem mindig a bassus volt a minden hangok tökéletes ideálja. Ez a földrengésnek, a
            tengerzúgásnak, a vulkánkitörésnek, az égzengésnek a szava: - emberi ajkról
            hangoztatva.</p>
         <p>Mikor Lenczi fráter nekiinditotta a szinpadról ezt az ő iskolázatlan őserejü mély
            hangját, lágyan ringatózó, és még is érczcsengésü folyással, az ember elfelejtette
            egyszerre minden bünét és hibáját; még a professorok is megbocsátották neki az
            elmulasztott órákat: az egész közönség el volt büvölve, s mikor a végszavaknál:
            „Megsegit a-h a-h az é-hég u‑hu-ra-ha!” felcsap a dal a magasba, az olyan volt, mint
            mikor a recsegő villám hasitja végig a viharfülledt levegőt. Az egész közönség általános
            tombolása volt rá a követő visszhang.</p>
         <p>Micsoda kincs van ennek az embernek a birtokában, ha ez tanulni akarna valamit!</p>
         <p>Hanem hát a tanulás - az nem fért össze a természetével, se szép szó, se kecsegtető
            igéret, se iskolamester pálczája, se a sors korbácsa nem volt képes Lenczi frátert arra
            birni, hogy ő valaha valamit tanuljon.</p>
         <p>Hiszen elég volt neki az, a mit tudott.</p>
         <p>Hogy mit tudott? Azt majd elmesélem egymás után.</p>
         </div>
         <div type="chapter">
         <head>II.</head>
         <p>Az iskolaév vége felé járt, a közvizsgák kezdődtek.</p>
         <p>Lenczi pajtás nem törődött azokkal.</p>
         <p>Szörnyü nagy „Pech”-je volt. A „Cserepes”-ben elvesztette a makáon az utolsó utravaló
            forintját is: ott aztán összeverekedett a „Spieler”-ekkel, egy párnak beverte a fejét:
            arra kidobták; akkor éjfélben felverte az Amslit az álmából, bevágta nála a gubáját
            három huszasban, avval elment az „Ürgés”-be, vigasztalást keresni a „Persidá”-nál. Ott
            megint holmi kozákokra talált, a kik meghivták birbicselni. Nem volt elég, hogy
            elvesztette közöttük a három huszasát; hanem azonfölül még a tolvajok fekete tubákot
            kevertek a seres poharába, s attól ugy elnyomta az álom, hogy azt sem tudta, diák-e vagy
            lakatosinas? akkor aztán még a viktoria dolmányát is lehúzták róla, ugy hagyták ott
            pőrére levetkőztetve.</p>
         <p>Nagy volt azután a Lenczi fráter álmélkodása, mikor másnap délben felocsudva mély
            álmából, a mint a szemeit felveté, a pokolban találta magát. - Tudniillik egy nagy
            terem közepén, melynek mind a négy falát rengeteg szekrények fedik el, s minden szekrény
            sürüen megrakva, sarkaikat kifelé forditó könyvekkel; alul a szörnyetegek, borjubőr
            kötésben; feljebb-feljebb kontignácziónként az apróbbak, sürün egymás mellé sorakozva,
            hogy még csak egy akkora kis hézag se maradjon közöttük, a mennyin egy elkárhozott lélek
            innen kiosonhatna. - Ez már csak a pokol!</p>
         <p>Rosszabb annál! Hisz ez bibliotheka.</p>
         <p>„De hogy kerültem én ide? kérdezé szemeit dörzsölve, Lenczi fráter. Hiszen nem vétettem
            én ezeknek soha!”</p>
         <p>A pokolnak azonban Plutója is van: a collegium seniora volt a bibliothekarius. A mint
            Lenczi fráter neszt adott magáról, megnyilt az oldalajtó s belépett rajta a senior.
            (Csak a neve a vén, azért fiatal ember ez.)</p>
         <p>- Jó reggelt, Lenczi fráter.</p>
         <p>- Ha jó, edd meg! Hogy kerülök én ide?</p>
         <p>- Én kerestem fel a frátert az Ürgésben: én hozattam ide.</p>
         <p>- S mi jogon merészkedett ön a habeas corpus aktának ily flagrans megsértését rajtam
            elkövetni?</p>
         <p>- Ugyan jó, hogy a habeas corpus aktáról kezd ön beszélni, igy majd a Corpus Jurisra is
            rákerül a sor. Hallgassa ön csak végig ezt a levelet, a mit tekintetes édes atyja irt
            hozzám.</p>
         <p>Ezzel a senior elővesz a zsebéből egy csunyául összemázolt levelet, a minek vastagon irt
            sorai egyik oldalról a másikra átitták magukat: s elkezdett belőle olvasni:</p>
         <p>„Tiszteletes Senior ur!</p>
         <p>Az urhoz intézem levelemet, mert ha a fiamnak irnék, a gézenguz kötelezvényt csinálna az
            aláirásomból. Itt küldök az urnak tiz pengő forintot a számára uti költségül. Többet nem
            kap. De azt se adja oda neki elébb, mint a mikor az exament letette. És aztán tudassa
            vele, hogy ha az exament rendén le nem teszi, ha én nekem becsületes testimoniumot nem
            hoz haza, hát akkor nekem a szemem elejbe ne kerüljön, mert én sonica főbe lövöm.”</p>
         <p>- Eddig a levél. Már most édes Lenczi fráter, egészen a helyzet magaslatára van ön
            emelve: a honnan tökéletesen körültekinthet. Három nap az examenig. Ön lángeszü szellem.
            Itt a könyvek: Kövi, Acsády, jus publicum, Verbőczy. Egyszer végig olvassa, mind a
            fejében marad. Ellenkező esetben kitagadás, főbe lövés és minden egyéb terhes
            következmények. Az atyai levél tartalma félreérthetetlen.</p>
         <p>- Hanem ön nem olvasta fel azt az atyai levelet egész terjedelmében: annak még egy
            utóirata is van.</p>
         <p>A senior elbámult. Hisz ő nem forditotta azt a levelet Lenczi fráter felé, hogy bele
            pisloghatott volna.</p>
         <p>- Hát már ön azt hogy tudja?</p>
         <p>- Csak nem vesztegettem tán hiába az időt a ferbli asztal mellett, hogy bele ne lássak
            az ellenfelem gyomrába? Abba a levélbe még az is van irva: „ha senior ur bemagoltatja a
            lurkóval a penzumot annyira, hogy átesik szerencsésen az examenen: adok önnek száz
            forintot.”</p>
         <p>- Nem igaz. Csak ötvenet igér.</p>
         <p>- No hát mondok egy ajánlatot. Csináljunk halbe bankot. Én nekitehenkedem az Acsádynak,
            bemagolom három nap alatt csűstűl az egész just, s aztán ha diadalmasan
            megrigorozáltam, megfelezzük az ötven forintot, a mit az öreg a senior urnak igért.</p>
         <p>- Üsse part! Ráállok. Csak tanuljon hát szorgalmasan.</p>
         <p>- Alá van irva. De még egyet! Azt látja senior ur, hogy én micsoda állapotban kerültem
            ide.</p>
         <p>- Bizony önnek, Lenczi fráter, nagyon hiányos az öltözéke.</p>
         <p>- Pedig otthon sincs, a mivel tökéletesitsem. Igy pedig csak nem mehetek az exament
            letenni.</p>
         <p>- Hát mit csináljunk?</p>
         <p>- Adja ide nekem, senior ur, kölcsön addig, a mig az exament leteszem, a báli
            frakkját.</p>
         <p>A seniornak volt egy gyönyörü szép sötétkék frakkja, bársony gallérral, sárgaréz
            gombokkal. Azt ő csak nagy ünnepélyes alkalmakon szokta felvenni.</p>
         <p>Erről a frakkról volt szó.</p>
         <p>A senior nagy nehezen állt rá legbecsesebb testi hüvelyének kikölcsönzésére, de az
            ambitio, hogy egy elveszett fiut a társadalom számára megmentsen, még is győzött az
            aggodalmain s megigérte Lenczi fráternek, hogy oda adja neki kölcsön a sárga gombos kék
            frakkját, de csak épen arra az időre, a mig az examen tart: azután mindjárt levesse, s
            ha jól ütött ki a vizsga, azokból a bizonyos huszonöt forintokból vegyen magának egy
            tisztességes öltözet ruhát, a miben utra kelhessen.</p>
         <p>A kölcsönös egyesség e szerint ratifikáltatott.</p>
         <p>Lenczi fráter kötelezte magát, hogy neki fekszik a studiumnak s három nap alatt
            bemagolja az egész just. Csak ne háborgassák.</p>
         <p>Ez még abban az időben nem tartozott a lehetetlenségek közé. Még akkor a magyar
            törvényhozás nem hozta létre azt a mostani jogászgyilkos paragrafusözönt. Hisz a mi
            törvényt a honatyák az utóbbi husz esztendő alatt beczikkelyeztek, az egymás mellé
            rakva, kitesz kétszázötven kilometert: távgyaloglónak meglépni is sok! hát még
            megtanulni? az én időmbeli „Acsády” nem volt vastagabb, mint a két ujjam: de benne volt
            abban minden tudomány; lett volna ugyan egy vastagabb kézikönyv is, a „Kövy”; de mi
            tartottuk magunkat azon jogelvhez, hogy a rosszból az a jobb, a mi kevesebb.</p>
         <p>A pedellusnak meg volt hagyva, hogy Lenczi frátert el ne hagyja szökni; akárhová megy,
            utána menjen, a könyvtárba vissza terelje; ebédet, vacsorát oda hordjon neki, s
            éjszakára készitsen el a számára két szál öntött gyertyát.</p>
         <p>De hiven meg is tartotta a fogadását a deliquens, nem követett el semmi szökési
            kisérletet, egész nap a könyveket bujta, előhuzgálta az ócska pandektákat, különösen a
            mikben képek voltak, dobzódott a tudományban; begyébe szedett tudós Wagner Kristófból
            százféle curiosumot, delektálta magát Klimius Miklós földalatti utazásain; csak épen
            hogy az Acsádyhoz nem nyult hozzá egy ujjal sem. Harmadnap reggel a pedellus örvendezve
            jelenté a seniornak, hogy a fogoly az utolsó szál gyertyát is elfogyasztotta a nagy
            éjjel-nappali tanulmányozásban.</p>
         <p>Vezettessék elő!</p>
         <p>Lenczi frátert aztán assistentia mellett átkisérték a senior szobájába: ott az tartott
            neki egy velőkig ható erkölcsi tanitást, melyet a tékozló fiu látható töredelmességgel
            fogadott. Ennek megtörténtével bekövetkezett a külső átalakitása; megkapta az egész
            kölcsönzött fényt, mondta is a seniornak: „most ön az én napom, s én vagyok önnek a
            holdja!” A hold felszedte magára a napnak a fénymázos czipőit, melyeknek sárga
            szarvasbőr volt a betétje; a galambszin pantalónját, világos zöld sávval a két szárán,
            s a sárgagombos kék frakkját, a senior maga kisérte őt fel az auditorium ajtajáig az
            első csengetés után. Odabenn természetesen minden ember rögtön ráismert a senior
            diszöltözetére, mert olyan jelmeze senkinek másnak a városban nem volt: - de ez Lenczi
            frátert csak annál kevélyebbé tette.</p>
         <p>Máskor mindig a leghátulsó padba szokott ülni; most oda ült le a legelsőbe, épen
            mellém.</p>
         <p>Rigorozum napján, valljuk meg őszintén, hogy minden akadémiai és egyetemi polgár
            bizonyos lázt szokott érezni. Magamnak is meglátszhatott az arczomon az izgalmas
            szégyenlet! „Ne félj, pajtás! biztatott Lenczi fráter; majd sugok én, ha belesülsz!”</p>
         <p>Az, hogy ő vele mi fog történni, egy cseppet sem aggódtatta.</p>
         <p>Lassankint felgyülekezett a diszes hallgatóság s ódon bőrszékeken helyet foglalt szemben
            a classissal; középen az esperes ur, selyem tógájában; mellette a város tekintélyei:
            főkurátor, presbyterek, városbiró, főfiskális és protonotárius; doktorok, honoratiorok
            és kegyes atyák.</p>
         <p>A jogtanár rövid beszéddel üdvözölte a vizsgálatra megjelent tudós urakat, s azzal
            letelepedett a kathedrájába, átengedve a küzdtért tanitványainak.</p>
         <p>A diákok betürend szerint lettek kiszólitva a középre s schédát huztak.</p>
         <p>Ez akkoriban uj intézmény volt. Az egész tudomány fejezetekre volt felosztva s minden
            fejezetnek a czime egy czédulára felirva. Azokat a papirlapokat nagytiszteletü esperes
            ur sajátkezüleg keverte össze, s azután belehajította egy kis asztalon álló vaskalapba:
            a vizsgálatra szólitott szittyák egyenkint járultak e kalaphoz s kihuztak belőle egy
            schédát, mely épen a kezükbe akadt. A mi abba volt irva, arra kellett nekik megfelelni.
            Részrehajlás, kedvezés nem eshetett igy meg.</p>
         <p>De még azonkivül is szabadságában állott minden egyes vizitátornak kérdéseket intézni a
            rigorozálóhoz, s e jogát különösen szerette gyakorlatba venni a nagytiszteletü esperes
            ur, a kinek orczájára maig is rettegve emlékezem. Az examináltnak a szemébe kellett
            nézni, és végig kiállni azt a torturát, a mit mozgékony arczának váratlan változásaival
            elkövetett rajta; egyszer felfujta a két orczáját gömbölyüre, aztán meg nagyot fujt,
            mintha el akarná a szegény diákot röpiteni a levegőbe; aztán összecsücsöritette az
            ajkait, feltolta az orrához, s mozgatta jobbra-balra, mikor nem tetszett neki a felelet,
            a félszemét behunyta, a szája félszegletét felhuzta, leskelődve, mikor kilátásba volt
            helyezve, hogy a diák most mindjárt belekeveri magát a hinárba; ha pedig nagyon meg volt
            elégedve, karikára felnyitotta a szemeit, feltátotta a száját, s mikor vége volt a
            pensumnak, hirtelen összecsapta a fogait: bekapta az embert.</p>
         <p>Engem már bekapott. Félig megfőve, de nem lefőzve kerültem a helyemre haza a
            purgatoriumból.</p>
         <p>Rögtön a nyomomban következett Lenczi fráter.</p>
         <p>A mint kilépett a padból, valami várakozásteljes nyüzsgés, mozgás zsongott fel mind a
            hallgatóság, mind a classis soraiból. Csak az ő arczán nem látszott meg semmi emótió.
            Olyan biztosan lépett ki a középre, mintha csak cotillonfigurát előtánczolni hitták
            volna oda, meghajtotta magát udvariasan köröskörül az egész hallgatóságnak, s a
            legmosolygóbb önbizalommal nyult a kalapba a schédát kihuzni.</p>
         <p>Mit rántott ki magának?</p>
         <p>„Az örökösödési jogról.”</p>
         <p>Fitymálva nézett oda neki: „az örökösödési jogról!” s azzal összecsavarintotta a
            skártétát, mint egy borsos papirtölcsért, s felhuzta a balkeze középső ujjára, aztán
            mindvégig azzal akcziózott az előadás közben.</p>
         <p>De ugy folyt belőle a tudomány, mint a csergedező patak.</p>
         <p>Semmit abból, a mit Acsády megirt. Az ő tudománya tulterjedt azon. Felölelte a kerek
            föld minden nemzeteit.</p>
         <p>- Az örökösödési jog minden népek szokásai és minden korszak szerint különböző volt. A
            régi etruskoknál a leányoknak nem adtak semmi örökséget, azt tartva, hogy férjeik
            tartoznak őket ellátni; ellenben a spartaiak csak a leányokat részesiték az örökségben,
            azon elvből indulva ki, hogy a férfiak ugy is meg tudnak élni a maguk keze munkája után,
            de a leányok nem kereshetnek. A longobardoknál a fiak örökölték az apa hagyományát,
            ellenben a leányok az anyáét, az egyptomiaknál minden hagyomány a papoké volt, a kik
            tartoztak ezért az árvákat felneveltetni. A törököknél mindent a padisah örököl,
            ellenben a szultán gyermekei, hogy az örökségen össze ne veszszenek, apjuk halála után,
            az elsőszülött kivételével mind a Bosporusba hányattatnak; a régi zsidók szerint az a
            fiu örökölte az apa összes vagyonát, a kit az apa megáldott s a kinek e czélból az
            anyja kecskebőr keztyüt huzott a kezére. A hajdani szittyák nyilat huztak az örökség
            eldöntése czéljából; ellenben hunnus őseinknél a fegyverre volt bizva, hogy ki örökölje
            az apát, s a melyik a verekedésre bocsátott testvérek közül életben maradt, az lett az
            örökös, mint ezt Attila fiainak története bizonyitja. A lex bajovariorum szerint végre
            egy tarka tehénre volt bizva az eldöntés: a melyik testvérnek a szénájához a tehén
            hamarább hozzáfalt: az lett az általános örökös... (és igy tovább szakadatlan
            folyamatban!)</p>
         <p>Maig is előttem áll a proteusi kép, a mi a penzumfelmondás alatt az esperes ur
            ábrázatjából alakult. Bámult, hüledezett, boszankodott, nevetett, prüszkölt; csak épen
            nyájas nem volt.</p>
         <p>- Álljon meg! kössön ki! vessen horgonyt, domine frater! Hisz ön olyan dolgokat tud, a
            miket soha senki sem tudott; de a mikből egy szó sem foglaltatik Acsádyban. Térjen rá
            arra a kérdésre, hogy miben áll az örökösödési jog in specie, loco, itt helyben,
            Magyarországon.</p>
         <p>Erre a szuttyongatásra Lenczi fráter manói mosolygással fordult a kérdező felé, s fél
            bajuszát felpödörve, a másikat a szája szögletébe aláhuzva, igen szépen felfejté a
            jogelvet, nem a theoria, de a praxis nyomán.</p>
         <p>- Hát minálunk Magyarországon az örökösödési jog, hogy az apa annyi adósságot csinál
            életében, hogy a fiaknak nem marad semmi okuk az örökösödés feletti viszálkodásra.</p>
         <p>Ezt a találó feleletet általános hahota követte minden zugaiból az auditoriumnak.</p>
         <p>Csakhogy ez a tetszésnyilvánitás a milyen megbecsülhetetlen egy vigjáték előadásánál,
            annyira kárhozatos egy rigorozum alatt.</p>
         <p>Ilyen átalakulását az esperesi ábrázatnak még soha sem láttam. Szokott az gömbölyü is
            lenni, narancslapossá, ötszegletüvé válni, de most egyszerre hosszukás lett; az álla
            lefelé, a szemöldöke felfelé szaladt; a szája szélei befelé horpadtak. Bosszusan
            forgatta a fejét jobbra balra, két kezével csendet integetve a profán kaczagóknak. De jó
            idő telt bele, a mig abba hagyták.</p>
         <p>Magának az esperes urnak huzamosb idő kellett, a mig az ábrázatja visszakapta azt a
            normál kifejezést, a midőn az összeszoritott száj, mint egy horizontál vonal kétfelé
            osztja a fejet s a kiülő szemek szoritják vasvilla hegyeik közé az exorcizált fejét.</p>
         <p>Csak ez maga, a főbünös, nem mutatott semmi változást az arczán. A frakkja szárnyait
            simogatta a tenyereivel szőrmentében, mintha csak a sajátja volna.</p>
         <p>Végre csak elpihent a közös nagy derültség, az esperes ur összeszoritott ajkai ismét
            szólamok kiadására nyiltak fel.</p>
         <p>- Nagy-gyon jól van, domine frater! Ugy látom, hogy ön sokkal versátusabb a külföldi
            juridicában, mint a hazaiban. Tehát ha ön olyan nagyon járatos in jure utriusque
            alienorum mondja meg nekem, hogy mit neveznek magna chartának? Mi az a magna charta?</p>
         <p>Linczi frátert, mintha csak az ördögök csiklandozták volna, erre a szóra nagyot nevetett
            s ex templo megfelelt a kérdésre:</p>
         <p>- Mi az a „magna charta?” Hát - tizenkét tarokk, tuletroával, hét primőr, kézben,
            forhandban.</p>
         <p>De már erre a feleletre nem várta be a bekövetkező elismerést Lenczi fráter; hanem egy
            pompás oldalugrással bebizonyitva tornászati ügyességét, kezébe kaparintotta az
            auditorium ajtajának a kilincsét, s mielőtt valakinek eszébe juthatott volna, hogy
            üldözőbe vegye, ugy el tudott tünni, hogy nem látta azt senki, merre ment ki a
            kollegiumból.</p>
         <p>Nagy fényesen megbukott az examenen, az világos volt.</p>
         <p>Az esperes rögtöni kicsapatását követelte. Az meg is volt érdemelve!</p>
         <p>A senior azzal vigasztalta magát, hogy csak nem szökhetik világgá; mert hisz az ő
            frakkja van rajta, s a tiz forint uti költség az ő fiókjában fülel. Hanem az nagy
            optimismus volt tőle. Mintha nem megtalálná az a sárgagombos frakk az utat az Amslihoz?
            van már annak ott elég elvtársa, a ki szereti a társaságot. Lenczi bevágta az egész
            diszöltözetet tiz forintért a zálogba. A pénzt megkapta egy darab veresszinü bankóban.
            Akkor aztán az Amsli arra unszolta, hogy váltsa ki a tegnap zálogba tett gubáját. Azt
            Lenczi fráter nem találta czélszerünek, hanem kikeresett magának a zsibárusi czókmókból
            egy teljes ócska katonai mundért, kék hajtókás fehér frakkot, foltos térdü
            kimondhatatlant és hozzávaló bakancsot. Elég rongyos volt valamennyi. Az egész
            kosztümöt kialkudta egy tizesben. Fizetett kész pénzzel. Az Amsli azon a véleményen
            volt, hogy az a tizes hamis, s nem akarta elvenni: inkább majd visszaád a tiz
            forintosból.</p>
         <p>- Ha el nem veszed, feladlak, hogy tőled kaptam, megesküszöm rá, hogy te fábrikáltad;
            két esztendeig ki nem kerülsz a tömlöczből.</p>
         <p>Igy aztán megkapta ingyen az egész hábitust. A hamis tizest is megtarthatta. Végig
            akarja ő azzal utazni a félországot. Azt minden korcsmában vissza fogják neki adni,
            miután előbb megvendégeltette magát.</p>
         <p>De hát akkor minek neki az a tiz forintos bankó, a mit gondosan elrejt a bakancsa
            orrában, mikor azt a lábára felhuzza? Ott az igaz, hogy legbiztosabb helyen van a pénz;
            de hát mi szállta meg Lenczi frátert, hogy egyszerre takarékoskodni kezd?</p>
         <p>Azzal ő, a szemére huzva a holczmüczlit, vigan fütyörészve, kiballagott a városból.</p>
         <p>Mikor a Dunántulra ért, ott elfogták mint szökött katonát.</p>
         <p>Nem is tagadott semmit.</p>
         <p>Ezelőtt két héttel gyilkolták le kegyetlenül a komáromi sirásót, megtakaritott kis
            pénzecskéjeért. Nagy eset volt az! A rablógyilkos a kéményen ereszkedett le: ott maradt
            utána egy sárga mundérgomb, a mi a frakkjáról leszakadt: arról gyanitották, hogy szökött
            katona volt, s azonnal üldözőbe vettek minden katonaruhában kóborgó vándort. Lenczi
            fráter az első kérdésre bevallott mindent: ő gyilkolta meg a sirásót; az elrabolt pénz
            most is ott van a bakancsa orrába dugva, rátaláltak, megismerték rajta a vérfoltot.
            Lenczi frátert felvitték kocsira ültetve, három katona kiséretében Komárom várába: ott
            nagy hirtelen kimondták fejére az itéletet statarialiter. Megmondta, hogy kinek hiják?
            Mivelhogy nemes ember volt, nem akasztják; hanem főbe lövik. Ki is tették a
            siralomházha.</p>
         <p>Ott pedig az a jó szokás divik, hogy a szegény halálra itélt bünöst három napig
            mutogatják a közönségnek: a szánakozó lelkek aztán összehordanak a számára minden jó
            enni, inni valót, hadd lakjék jól utoljára életében.</p>
         <p>De nem maradt ez a dolog annyiban. A senior nem feledhette a sárgagombos frakkját. A
            kudarczos examen után azonnal sietett Lenczi fráter uraatyját stafétai uton értesiteni,
            hogy az örököse megbukott a rigorosumon s aztán a kapufélfától vett bucsut. Ellenben az
            ő nagybecsü frakkját is magával vitte, melyet ő ezennel ünnepélyesen reklamál.</p>
         <p>A mint ezt a levelet megkapta az öreg, szörnyü dühbe jött rá: esküdött mennyre földre,
            hogy csak kaphassa azt a gézenguzt puska végire, irgalom nélkül főbe lövi. Mindig a
            vállán hordta a dupla puskát, annak a jeléül, hogy fenyegetését brutusi szigorral kész
            beváltani.</p>
         <p>Egyszer aztán egy czimborája, a ki oda benn járt a városban, jön szaladva, ijedt képpel
            hozzá.</p>
         <p>- Hej komám, ugyancsak lövik ám már a rajkódat főbe odabenn a komáromi várban! Ő volt az
            a szökött katona, a ki a szegény sirásót meggyilkolta; már két nap óta ki van téve a
            siralomházban.</p>
         <p>Erre a hirre aztán vágtatott az öreg rémülten a várba, fel a generálishoz.</p>
         <p>- Uram! kegyelmes uram! meg ne lövesse a fiamat! Nem szökött katona az, hanem szökött
            diák! Nem gyilkolt az meg senkit, csak engem, az apját! A gézenguz! Semmirekellő. Hiszen
            mikor azt a sirásót meg kellett volna neki ölni, épen az nap bukott meg a kollegiumban,
            a Tiszán tul, a rigorosumon.</p>
         <p>Erre aztán a kivégzést felfüggesztették s miután szerencsére az igazi gyilkos is kézre
            került, Lenczi frátert kiszolgáltatták az ölelő atyai karoknak.</p>
         <p>- Mit tettél? Te országos apagyilkos! dorgálta az apa a bünben lélekző magzatot.</p>
         <p>- Hát csak meg akartam mutatni, hogy nem félek a főbelövéstől, a mivel apám uram
            fenyeget. Aztán egész életemben nem volt olyan uri dolgom, mint most három napig a
            siralomházban.</p>
            </div>
         <div type="chapter">
         <head>III.</head>
         <p>Lenczi fráterrel ez eset után nem lehetett okosabbat tenni, mint beadni gárdistának -
            oda jó lesz. - Ott nem követeltetik se tudomány, se szép irás, csak daliás termet és
            onnan hazulról tisztességes ellátás havi pénzzel. A vármegye ajánlata is könnyen
            kieszközölhető volt: ez volt a lépcső a testőrranghoz.</p>
         <p>Lenczi frátert maga az uraatyja vitte fel Bécsbe, a saját négylovas hintaján s eljárta
            vele a magas uraságokat, a kiknél be kellett assentálni. - Azok között legfeljegyzésre
            méltóbb alak volt a „Gabi apó.” - Az egész neve nem lényeges dolog. Azt csak a
            jebuzeusai ismerték - irásból. Ő volt a magyar nemesi gárda őrmestere. - Mindenki tudja,
            hogy ez annyi, mint az őrnagyi rang a közös hadseregnél: miután a gárdánál maga a
            közlegény is főhadnagy, a gárdai hadnagy tábornok s a kapitány altábornagy.</p>
         <p>Gabi apó csakugyan a legidősebb volt a magyar királyi testőrök között. Ő maga ugyan
            tagadja; de az adatok bizonyitják, hogy már Napoleon ellen, mint huszárhadnagy
            harczolt, és igy az ötvenet átugrotta. A fejét egész simára szokta nyiratni (nem kopasz
            az!) arczát mindennap kétszer borotválja: egy szál ősz szakáll nem árulkodhatik ellene,
            a bajusza pedig a legszebb fekete kenőcscsel van hegyesre kifenve. Csak egyet nem lehet
            elpalástolni, a termetnek azt a részét, mely ellen a római mese szerint egykor a többi
            tagok fellázadtak, hogy az emészt meg mindent. De ő azt sem engedi a rendkivüliségek
            számába vétetni. Ilyennek kell lenni egy igazán kinőtt férfitermetnek. Azért ő jobban
            megüli a lovat, mint akármi karcsu suhancz, s a tánczra is vállalkozik: birják az
            oszlopok az épületet.</p>
         <p>A többi gárdisták mind „apámnak” hiják.</p>
         <p>Meg is érdemli a czimet.</p>
         <p>Ő ügyel fel valamennyire s vezeti őket a világi viszontagságokon keresztül. Ő az uttörő.
            Kényesebb természetü kalandoknál bizton lehet számitani a jó tanácsadására. A hazulról
            küldött havi pénzt ő veszi gondviselése alá s szigoru pontossággal szolgáltatja ki
            apránkint az urfiaknak, számon kérve, hogy mire költik?</p>
         <p>Gabi apó nem volt valami könnyü ember. S ez alatt nem a testi sulyát értjük, a miről
            beszélhetnek a bécsi fiakkerek (csak a Nro 9-es volt képes vállalkozni; a többi
            letörött alatta); hanem azt az indulatját, a mivel az uj embert fogadni szokta. Valami
            kifogást csak kellett benne találni. Lenczi fráternek első látásra kifogásolta az
            orrát.</p>
         <p>- Hát’szen legény volnál a talpadon, fiacskám, csak ezt a veszedelmes nagy orrodat ne
            hoztad volna magaddal. Hisz ezzel, ha én „linksz schaut!” kommandérozok, hát leütsz a
            lábamról: ez az az orr, a kiről bölcs Salamon azt énekli, hogy olyan, mint a Gileád
            tornya, mely néz Damaskus felé. Mikor walczert tánczolsz, senki sem marad a szálában,
            ugy elsepred az orroddal; ha háboruba visznek, sisakot kell rá huznod; s ha pedig
            sarkantyút üttetsz rá, hát ugy küzdhetsz vele, mint egy rinóczerósz: s ha kilövik alólad
            a lovadat, felkaphatsz az orrod nyergére s azon nyargalhatsz tovább.</p>
         <p>Gabi apónak sajátszerü kiejtése volt: az „r” és az „sz” magánhangzókat „ch”-nak ejtette:
            furcsa sejpitéssel. Még a nyelve is meg volt hizva. Hanem azért tiltakozott ellene, hogy
            nevessenek a beszédén. Azt komolyan kellett venni.</p>
         <p>Lenczi fráter még e felől nem volt informálva s elkezdett mosolyogni.</p>
         <p>- De ne röhögj azon, a mit én mondok, (gólya legyen a bábád!) Mert én nem azért szoktam
            fogyasztani a hangomat, hogy valaki nevessen rajta: akárki fia. Aki pedig előttem áll,
            mint subalternusom, az ha nem kommandirozom, hogy „íny fel!” hát nekem ne mutogassa a
            fogait! Nem vagyok én szobacziczus, a kire kötelessége vigyorogni a gárdistának! Mikor
            velem szemben állsz, akkor „száj befelé, fül kétfelé, szemeket előre!” s még ha
            baraczkmagot török a fejeden, akkor se nevesd el magad! Tudod? - Ha én azt mondom, hogy
            az orrod nagy, hát neked kötelességed azt viselni, mint a hogy viselik számos
            excellentiák, a kik ex offo kapják a nagy orrokat. - Azt pedig, a mire most nézesz,
            hiába nézegeted. Mert tudom én jól, az ilyen fiatal kölyökgárdista mire gondol? Magam is
            az voltam - egyszer - (tegnapelőtt). Te most azt gondolod magadban, hogy a mit a
            természet egynek orrban adott ki, azt másnak hasban szolgáltatta ki. Hát tanuld meg,
            hogy ez nem has, hanem „termet”; ilyen a normális férfitermet. - No már most elég volt a
            leczkéből. - Csapj a tenyerembe, aztán híjj ezentúl apádnak. Én leszek ezentúl az
            apád.</p>
         <p>Lenczi fráternek nem nagy fáradságába került elfogadni az apacserét.</p>
         <p>Akkor aztán leültette Gabi apó s pipát dugott a szájába.</p>
         <p>- Hát aztán van-e jó gyomrod?</p>
         <p>- Akár a tevének.</p>
         <p>- No majd kipróbáljuk a legközelebbi „füstös misénél”.</p>
         <p>„Füstös mise” czimét bitorolták a Gabi apó által rendezett vidám mulatságok a „zöld
            kakas”-nál, a gárdisták kedvencz vacsoráló helyénél. Hogyne hallotta volna azoknak a
            hirét Lenczi fráter?</p>
         <p>- Ministrálok benne; felelt nyugodt önérzettel.</p>
         <p>- „Ministrálok benne!” ismétlé Gabi apó, gúnyosan utánozva Lenczi fráter
            gordonkahangját. Azt gondolod ugy-e, hogy majd megmutatod te, hogy mennyit bir el a
            gyomrod? Nádi veréb! Várj csak! Majd megtudod te, hogy hogyan próbálják ki a gárdista
            gyomrát? - Azután azt kérdem: verekedtél-e már valaha?</p>
         <p>- Hiszen azért csaptak ki három iskolából.</p>
         <p>- De nem úgy ám, fokossal, fütykössel; hanem kifent karddal, párbajban.</p>
         <p>- Mindegy az.</p>
         <p>- No majd meglátod, ha átesel rajta. - Hát azután - tudsz-e adósságot csinálni?</p>
         <p>- De már ebből eminencziám van minden testimoniumomban.</p>
         <p>- Figyelmeztetlek rá, hogy a gárdistának nem lehet ám úgy adósságot csinálni, mint a
            juristának. A gárdistáról, ha rosszul csinálja az adósságot, lehúzzák a párduczbőrt.
            Ha ki nem találod a módját, hogyan kell „jól” csinálni adósságot, uti füvet kötünk a
            sárgacsizmás talpadra. - Végtére - voltál-e már szerelmes valaha?</p>
         <p>- A mióta csak magam tudom felhúzni a csizmámat.</p>
         <p>- Zöld beszéd. Csinos pofák után szaladgálni! Elhiszem. - No majd erre is rákerül a sor;
            s akkor megtudod, hogy mit tudsz. Mert nem ám az a legény a talpán, a ki a kinyilt
            rózsát le tudja szakitani; hanem a ki a csipkebogyót meg tudja enni nyersen.</p>
         <p>Ez volt az első tájékoztatás az uj pályán Lenczi fráterre nézve.</p>
         <p>Nem sokára következett egy nagy udvari bál: a hol a magyar és osztrák gárdistáknak
            teljes parádéban kell kirukkolni, hat-hat legény számban. Ők állnak őrt a császári
            várpalota termei minden ajtajánál, egyik oldalon a magyar, másikon a német.</p>
         <p>Tudva van, hogy V. Ferdinánd királyunk idejében az udvari bálok alkalmával csupán
            édességek lettek felszolgáltatva; az újabbkori szilárd tartalmú buffet, bordeaux és
            pezsgő mellékletével, már a dualistikus epocha vivmánya. - Ennélfogva igen jól
            megérthető szokás volt az, hogy a szolgálattevő hat magyar gárdistát a kötelesség
            végeztével Gabi apó meghivta egy kis barátságos magyar vacsorára, (bevett czimen „füstös
            misére”) a zöld kakashoz. Ennek a korcsmárosnéja tudta a legpompásabb paprikás csirkét
            késziteni, tejfölösen, csipedettel, a hogy Kecskeméten szokták. (Meg másutt!
            Betüszedő.)</p>
         <p>Mikor Gabi apó odaizent: „heten leszünk!” akkor a korcsmáros szakácsnéja leölt tiz
            csirkét. Gabi apó maga megfelelt négynek. Azonkivül még az ő osztályrésze volt minden
            csirkének a mája: azt nem volt szabad másnak kivenni.</p>
         <p>A testőri szolgálat addig tartott, a mig a felségek a tánczteremből lakosztályaikba
            visszavonulnak, a mi rendesen 11 és 12 óra között szokott megtörténni. Akkor aztán a
            magas társaság is oszlani kezdett.</p>
         <p>Lenczi fráter is a hat meghivott gárdista között volt. Neki jutott osztályrészül a
            gyülekező terem ajtajánál őrt állani, a hol phoenomenális orrával mindenki figyelmét
            magára ragadta.</p>
         <p>Ki volt már adva a jelszó a megtréfáltatásra.</p>
         <p>Lássuk a próbát: mit áll ki az ujoncz gárdista gyomra?</p>
         <p>A mint a fölségek visszavonultak, Gabi apó oda járult az ajtó mellett álló gárdistához s
            merev parancshangon szólt hozzá:</p>
         <p>- Főhadnagy úr, kövessen nyomban.</p>
         <p>Azzal elvezette Lenczi frátert az előszobákon keresztül, végig egy hosszú folyosón, mely
            mind a két oldalán tele van aggatva herczegek képeivel, annak a legvégső végén van egy
            nagy szőnyegajtó, a mi tulajdonképen nem átjárás, hanem csak álczázása egy elfalazott
            mellékfolyosónak. Ez előtt állitotta fel Gabi apó az ő legujabb fiacskáját, Lenczi
            frátert.</p>
         <p>- No fiacskám. Fontos és nevezetes pontra állítalak mostan. Ez itten a hátad mögött ő
            fölségének a háló szobája. Ezt az ajtót megőrizni, a te erős kötelességed. Itten
            megállsz, mint a bálvány. Se előre, se hátra. Aztán nem az egyik lábadról a másikra,
            mint a lúd a jégen, hanem egyenesen mind a két csánkó: a kenyeres-magazin befelé, a
            fujtató kifelé, a kivont kard markolatja a három ujjad között, a pengéje a másik
            mancsodba fektetve, az állad a nyakravalóba húzva. Ha uniformis közelít, szalutálsz, ha
            slepp jön, összeütöd a sarkantyút, ha komisz frakk jön, keresztbe teszed előtte az orrod
            sorompóját s passzust kérsz tőle. És addig innen meg nem mozdulsz, ideragadsz, a míg
            érted nem jövök és fel nem váltalak. Azzal megfordult Gabi apó és odább ment, ott hagyva
            a rekrutát az embertől nem járt folyosó zugában. Ő maga pedig sietett a másik öt
            gárdistát összeszedni s aztán mentek mind valamennyien nagy nevetve a fiakkereiket
            keresni. Gabi apónak egymagának kellett egy egész bérkocsi: a Nro 9-et messziről ki
            lehetett ismerni a többi közül, annak két fehér lova volt és lángveres kocsija.</p>
         <p>Volt nagy nevetség a „biztos állásban” hagyott nagyorrú fölött. Az most ott állhat kora
            hajnalig, a mig a kollegái mulatnak és dobzódnak a zöld kakasnál.</p>
         <p>Így próbálják ki az ujonczot, hogy „van-e jó gyomra?” Győzi-e a koplalást és
            szomjuhozást bál után reggelig?</p>
         <p>Csakhogy ezúttal a „gazda” csinálta a „vendég” nélkül a számadást.</p>
         <p>Lenczi fráter csak azt várta, hogy Gabi apó súlyos lépteinek hangja elveszszen az
            előszobában: dugta a kardját a hüvelyébe, leosont a lépcsőn; átkerült a Józseftérre,
            ott felkereste a saját bérkocsiját: s azt mondá a bérkocsisnak:</p>
         <p>- Ismeri a Nro 9-est?</p>
         <p>- Hogy ne! A két fehér lóval. Most döczögött ezen végig.</p>
         <p>- Öt forint borravaló, ha eléje tudunk hajtani, mielőtt a zöld kakashoz ér.</p>
         <p>Soha könnyebben nem szolgáltak meg öt forintot.</p>
         <p>Gabi apó víg lelkü czimboráival a gárdisták szobájában a zöld kakasnál, letelepedett a
            hosszú asztalhoz, melyen hét teríték volt. A legalsó üresen maradt.</p>
         <p>Az üres teríték hőse képezte a tréfa tárgyát, arra mindenki tudott valami élczet
            mondani: mit fundál az ott most egymagában az üres corridor végén. Appetitoriumnak
            pirítos járta jó szilvapálinkával.</p>
         <p>A más rovására ment tréfálkozásnak csak a nagy bogrács vetett véget, melyet a
            korcsmáros, azon módon, a hogy a tűzhelyről leemelt, hozott be az úri társaság számára,
            hogy annak a felszínén még ott uszkáltak az egész veres paprikák, az elefántcsontszinű
            csipedett között, melyből egy-egy kakasnak a taréjos feje emelkedett elő.</p>
         <p>Legalul kezdték a kinálást, az asztalfőn ülő Gabi apó volt a legutolsó, mint szokás házi
            gazdánál: ki-ki meritett magának, amennyi a tányérjára fért, egy öblös czinkanállal.
            Csak azt az egy regulát kellett megtartani, hogy ha valakinek egy csirkemáj akadt a
            kanalába, azt mint köteles tributumot, azonnal kiszolgáltassa Gabi apónak, s a ki azt
            menten el is fogyasztotta, egyre magasztalva, hogy ettől támad az emberben az
            istenerő.</p>
         <p>Hanem ezuttal körül is járt a bogrács és Gabi apó még mindig hiában várt felvont
            villával a kezében, a minek a végére egy darab kenyér volt tüzve, a maga kedvencz
            falatjára. Csirkemáj csak nem jött.</p>
         <p>Mikor aztán hozzá került a bogrács, elkezdett a kanállal keresgélni benne. Egyre
            haragosabb szikrákat szórtak a szemei. Micsoda ez már?</p>
         <p>Végre kitört belőle a nehéz harag.</p>
         <p>- Urak, úrfiak! válogatott czigánylegények! Hát ti mind kiszedtétek előlem a
            csirkemájakat?</p>
         <p>Mind az öten készek voltak esküt letenni, hogy ártatlanok ebben a merényletben.</p>
         <p>- De tiz csirkének csak volt egy mája! Korcsmáros! Most mindjárt, halálbüntetés terhe
            alatt, menjen a konyhába: adja urát, hová tette a szakácsné a májakat?</p>
         <p>A korcsmáros nemsokára visszatért azzal a mentegető szóval, hogy a csirkének a májára
            ráfakasztották az epéjét, azért nem lehetett feladni.</p>
         <p>- De mind a tiz csirkéére?</p>
         <p>- Igen is, mind a tizére. A szakácsné a leányára bizta a baromfiak felbonczolását s az
            még járatlan az ilyenben.</p>
         <p>- Hát minek bizza ilyen éretlen tacskóra az ilyen fontos feladatot? Kell is ennek még
            kés a kezébe? Hiszen még tizenhat esztendős sincs. Mit tudja az még a különbséget a mája
            meg a zuzája között. Három napi konyhaáristomot az ilyen szakácsnénak!</p>
         <p>Gabi apót az egész lakoma alatt nem lehetett kiengesztelni a kárbaveszett inyenczfalat
            miatt.</p>
         <p>Hanem azért csak elmulattak reggelig.</p>
         <p>A paprikás csirke is csak úgy elfogyott hat ember között, mintha a hetedik is segitett
            volna hozzá.</p>
         <p>- Úgy kell neki, miért nem tartja itt az orrát? Tarde venientibus ossa? Ne hagyjatok
            neki egyebet, mint a lábakat, meg a fejeket. Érje be azzal, ha megérkezik.</p>
         <p>Ugy öt óra felé mégis csak megszánta áldozatját Gabi apó s gondolva, hogy az már eddig
            jól kipróbálhatta a gyomra éhezési és szomjazási tehetségét, azt mondá a fiatalságnak,
            hogy csak mulassanak tovább, ő elmegy a silbakját ablözolni.</p>
         <p>Mire a Nro 9-es a Burg schweiczi lépcsője elé ért, már akkor Lenczi fráter megint ott
            állt a hosszu folyosó legvégső szögletében az álajtó előtt; az előirt poziturában. Már
            akkor egy vendég sem volt a szobákban, az udvari lakájok a czukedlis papirosokat
            seperték össze mindenünnen.</p>
         <p>Gabi apó hivatalos komolysággal dobogott az őrtálló elé.</p>
         <p>- Főhadnagy úr! Nem látott ön kisértetet?</p>
         <p>- Látni nem láttam; de a szagát éreztem.</p>
         <p>- Hát milyen szaga volt?</p>
         <p>- Mint a paprikás csirkének.</p>
         <p>Erre nem állhatta meg Gabi apó, hogy ki ne essék a szerepéből, elnevette magát s a
            vállára ütött a fiacskájának.</p>
         <p>- No, fiacskám. Hát már most kipróbáltad, hogy mire képes egy gárdista gyomra. Már most
            gyere velem a zöld kakasba, te is vacsorálhatsz.</p>
         <p>- Köszönöm, apám - monda Lenczi fráter. - Én már jól vagyok lakva.</p>
         <p>- Mit ettél, szolgám?</p>
         <p>- Semmi mást, mint tiz csirkének a máját.</p>
         <p>- Hüh! országos gonosztevő! Te etted meg az én csirkéimnek a májait a zöld kakasban? De
            hogy kerültél te oda?</p>
         <p>- Hát - felültem az orromra s úgy nyargaltam oda, aztán megint vissza.</p>
         <p>- Veszszőt futtatnék veled! ha az apádat nem tekinteném. Elhagyni a strázsának a helyét!
            - Toporzékolt a testőrstrázsamester; s aztán megint egyszerre alábbhagyva a haragos
            hangból, azt kérdezé: „De hát mondd meg, te pernahajder, hogy tudtad elcsízelni az én
            kedvencz falatomat a zöld kakas konyhájából, hisz én tizenhét esztendő óta czirógatom a
            szakácsnéjának az állát?</p>
         <p>- Hát én meg a szakácsné leányának az állát czirógattam meg.</p>
         <p>- Oh te pokolravaló gézengúz! Hisz az még csak gyerek! Hát már attól is lehet
            csirkemájat kapni? No még ilyen válogatott zsiványnyal nem kerültem össze, mint te!</p>
         <p>Ezt a csirkemájat (a mit Lenczi evett meg) soha sem birta Gabi apó megemészteni. Példás
            boszút forralt!</p>
         </div>
         <div type="chapter">
         <head>IV.</head>
         <p>- No fiacskám - kérdé egy napon Gabi apó a védenczétől - hát lesz-e már valami, vagy
            micsoda, mi?</p>
         <p>Lenczi értetlenül tekintett szélyel a semmiben: nem akarta tudni, miről van szó.</p>
         <p>- Ej de kemény kobakunk van! Csodálom, hogy fel nem futott a fára. Hát nem mondtam?
            Elfelejtetted? Duelláltál-e már?</p>
         <p>- Kivel? Miért?</p>
         <p>- Kivel? Miért? Fajankó! Hát az én dolgom az? Három hete itt lebzselsz már a gárdista
            palotában s még senkivel sem tudtál összeveszni? Azt gondolják: regementszabó vagy, s
            legközelebb valamelyik kollegád odaküldi hozzád a bonzsurját, hogy varrj fel rá egy
            gombot. Mikor én ilyen legény voltam, már három párbajt hagytam a hátam mögött: özvegyek
            és árvák sirtak miattam. Azt mondod, kivel? miért? Hát nem tudsz nemzetiségi kérdést
            csinálni abból, ha valakinek a csizmája csikorog? Hát például, ha valaki a nagy orrodra
            czélzásokat tesz?</p>
         <p>- Igazság az! Hát akár mindjárt...</p>
         <p>- Mit? Én velem akarnál duellálni? Te csivasz! Először is előljáród vagyok. Kurta vasat;
            ha velem bajod van! Azután meg apád vagyok. Kotródj, vakaródj! ez a fiunak a neve az
            apja előtt. Azután ide nézz rám! Az a figura vagyok én, a ki felé karddal szokás
            vagdalni? A ki engem provokál, azt én megeszem! Fenyőmadarat nem is tráncsirozom:
            lenyelem! Nincs a testemnek egy porczikája, mely egy sebhely emlékét ne viselné (egyet
            kivéve: azt kitalálhatod: a hátamat), de a kik azokat a sebeket adták, azok mind
            levegővé váltak! Azokat megettem! Egy eleven kripta vagyok én! Ne akard, hogy tégedet
            is a gyomromba temesselek, az neked nagy tisztesség volna. Fogj magadnak egy pajtást, a
            kivel összeveszsz! Aztán szekundánsnak, nem bánom, elmegyek, s leszek keresztapád, ha
            megszabdalnak.</p>
         <p>Lenczi fráter azt mondta rá, hogy jól van: majd keres magának valami friss
            verekedést.</p>
         <p>Gabi apónak volt egy nagy szalonja, abban a pompás épületben, melyet Mária Terézia
            emeltetett a magyar királyi testőrség számára. Abban uralkodott ő korlátlan hatalommal.
            Ebben a nagy teremben ugyan nem volt egyéb butorzat a fal mellé állitott kereveteknél:
            gárda-őrmester úr azt állitotta, hogy minden egyéb sybarita czókmók nem férfiszobába
            való. Még pipatartó állvány sem volt benne. Sőt dohányozni épen nem volt szabad a
            teremben. Annak az oka pedig az volt, hogy a szobrok be ne füstölődjenek. Mert ha butort
            nélkülözött is a terem; de annál inkább bővelkedett különbnél különbféle
            gipsz-szobrokban. Ez volt a gyüjtési szenvedélye a gárdaőrmester urnak. Ott voltak
            láthatók, veres sirtinggel behúzott faállványokon az ó- és ujkor minden szobrászati
            remekei egymás mellett. Ott czélozgatott az etrusk discus hajító a nápolyi ballettánczos
            felé, hogyan guritsa le orvul az egy hüvelykén álló lábáról; ott fenyegette Thorwaldsen
            Jásona Michel Angelo Apollóját, hogy mindjárt összetöri a hegedüjét! mig ez nagyon
            szabadkozott, hogy azt ugyan ne tegye! Ott nézett le mogorván a buzogányára támaszkodó
            Farnesi Herakles az ölelkező Cupido és Psychére. Ott birkózott Laokoon két fiával együtt
            azzal a hosszu mákosrétessel, a mit harmadmagával sem tudott tepsibe tekerinteni. Nem
            hiányozhattak a társaságból a hős Bayard és Turenne jelmezes szobrai sem. De különösen
            teljes számban voltak jelen minden kor és nemzet Venus istenasszony szobrai: a medicei,
            a drezdai, a capuai, a capitoliumi, a Venus felix, a Pio Clementino múzeumából, a Venus
            Zoëmias, a gráczia csoport Thorwaldsentől és Pilontól, még a milosi Venus is; de annak ő
            a levágott karjai helyett újakat csináltatott, azt a praktikus mozdulatot fejezve ki
            vele, a mint egy kancsóból egy pohárba tölti a cyprusit, vagy nectárt, vagy minek hivták
            akkor a champagneit! Egyátalában nem tűrhette a letört kezű szobrokat: olyan az, mintha
            a zsibvásáron vették volna huszadrész árban. Azért a Belvederei Antinous szobornak is
            kiegészíttette a két karját, a lebocsátott kezébe egy sétapálczát adatva, mig a felemelt
            keze, (a hogy az arczkifejezése világosan jelzi) egy lorgnettet tart maga elé.</p>
         <p>Ezeknek a szobroknak némelyikét ő drága pénzen vette, a legtöbbet azonban névnapi
            ajándékul kapta szerető fiaitól, a gárdistáktól. Voltak közöttük olyanok is, melyekhez
            gyöngéd emlékek füződtek. Különösen az a remek csoport, mely Proserpinának Plutó által
            elraboltatását ábrázolja. Ezt ő egy magas állású úrnőtől kapta. Hanem arról csitt!..
            Hymen kötelékei közt van,.. Férje nagykövet... Honnan? Arról szó se legyen!... Régi
            ismeretség... Még akkor fiatal hadnagyok voltunk... Ő maga egy sylphid... Az idő
            kikerekíti az embert: - még a sylphidet is... Mai nap már nem ülhetnénk ketten egy
            hintóban... Hanem azért a gyöngéd viszony folyvást fennáll... plátoi tisztaságban... ha
            a férj meg találna halni, még súlyos megoldást is nyerhetne... a mitől az egek óvjanak!
            - Azért azonban minden új embert megállított Gabi apó a remek szobrászmű előtt s
            elmagyarázta annak a szépségeit részletesen: különösen a női alakét „ilyen volt ő akkor
            tökéletesen; ezek a felemelt karok! mintha azt kiáltaná: „Gábor segits! Ne engedd, hogy
            ez a csunya ember magával vigyen a pokolba!” - Most próbálná meg! - Semmit többet!</p>
         <p>Minden ember tudott pedig mindent.</p>
         <p>Egyébként azonban ez a tágas terem szolgált arra a czélra, hogy ha a gárdához tartozó
            ifjak valamelyikének lovagias uton elintézendő ügye volt, itt vigan
            megverekedhettek.</p>
         <p>Az ily gyakorlatokban különös kedve volt Gabi apónak. Ő azt gyakorlatnak nevezte: a
            párbajt. Mi is volna más? Vivópróba plastron nélkül. Punctum. Egy kis érvágás úgy is
            szükséges a tüzes ménkű fiatalságnak. Hadd szokjanak hozzá a kard éléhez! Hadd tanulják
            meg, hogy nem kell mindjárt felsziszszenni, ha az embernek a bőrét megcsiklandozza az
            éles vas. Aztán a ki katona, az legyen kevély. A mit kimond, azért helyt álljon. S ha
            azt találta mondani, hogy a füstölt kolbász hüvelyes vetemény, a mi babszáron terem: a
            ki ennek ellentmond, vágja le.</p>
         <p>Ki nem állhatta az alamuszi ficzkókat, a kik mindenre azt mondják, hogy „jól van.”</p>
         <p>Fráter Lenczivel csaknem egyidejüleg lőn felvéve a gárdisták közé egy előkelő mágnás
            urfi, a kinél meg azt a szép sima leányos ábrázatát kifogásolta Gabi apó: „Azt hiszik,
            hogy valami maskarázott kontesz vagy, fiacskám! Tán herczegnővizzel mosod a
            fizimiskádat, hogy olyan patyolat? Huzass végig a fáin orrocskádon legalább egy léniát,
            valami jó barátod spádéjával, hogy lássa a világ valami bizonyitványát férfiui
            voltodnak. Hát hiába kereszteltek Achillesnek.”</p>
         <p>Ezt a két uj rekrutát szerette volna Gabi apó nagyon összeverekedtetni.</p>
         <p>Csakhogy Achilles, akármilyen veszekedő kakas volt is, de hát annak is volt Patroklusa,
            a kivel jó barátságban élt. S ez volt Lenczi fráter. Olyan jó czimborák lettek
            egyszerre, hogy semmi kilátás sem volt az összeakaszkodásukhoz.</p>
         <p>Kellett lenni!</p>
         <p>Egyszer péntek napon szegedi halászlére gyültek össze a gárdisták a zöld kakasnál.</p>
         <p>- Ejnye, de meg van paprikázva ez a halászlé! - jegyzé meg a belekóstolásra Achilles
            főhadnagy.</p>
         <p>- Nekem pedig nem elég paprikás! - mondá Lenczi fráter, s még egy fél kanállal tett a
            maga bográcsába a paprikás döbözbül.</p>
         <p>- Hohó! Ez becsületsértés! - kiálta közbe az elölülő Gabi apó. - Ez most azt vágta a
            szemedbe, hogy te gyáva vagy! még a paprikától is megijedsz. Ez világos czélzás, hogy a
            puskaportól még jobban fogsz félni! Sőt nemzetiségi megbántás, azt állitotta rólad, hogy
            nem vagy igaz magyar. Ezért elégtételt kell kérned.</p>
         <p>A kibékités lehetetlen volt. Becsületbiróságnak semmi helye. A paprika, kinek-kinek
            meggyőződése szerint - paprika. A párbajnak meg kell történni. Két segéd rögtön
            megválasztatott; s a viadal föltételei meg lettek állapitva. Minthogy a sértés nem
            legnagyobb foku, tehát nem megy a harcz a teljes víképtelenségig; hanem csak első vérre!
            Szurás kivétetik, ellenben a fejvágás nagyon tanácsoltatik.</p>
         <p>- Elébb azonban költsük el ezt a paprikás halászlevet. Soha sem jó duellálni éhomra. Az
            ember nem tudhatja, hogy nem a száját vágják-e meg, s akkor aztán mivel egyék? - Ez volt
            Gabi apó véleménye.</p>
         <p>Az ebéd alatt folyvást adta a jó utasításokat hol az egyik, hol a másik hősnek; mikor
            Lenczi fráterhez szólt, azt arra biztatta, hogy csak azt a fáintos kárminnal festett
            pofácskáját igyekezzék végig rajzolni a karddal az ellenfelének, vagy a kisasszonyosan
            csücsörgő száját hasítsa fel tisztességes emberi száj módjára; Achillesnek ellenben mind
            csak a Lenczi fráter orrát ajánlgatta támadási objektumul: nem lesz baj, ha egy darabot
            levág belőle, akkor épen emberi dimensiókat kap. - A két fiatal testőr pedig e közben
            csak nyomogatta egymásnak a lábát az asztal alatt: valami titkos összebeszélés volt
            köztük.</p>
         <p>Ebéd után mind felmentek a nagy szobros terembe; a nézők letelepedtek a pamlagokra, a
            vívó feleket övig levetkőztették, a két segéd tisztelgő állásban tartott karddal a terem
            két oldalán helyet foglalt; maga Gabi apó pedig, mint párbaj-biró felállt egy székre s
            onnan parancsolgatott.</p>
         <p>- Először szalutirozni egymást, azután án gárd! balkezet hátra, kard hegyét befelé;
            balláb könnyen lebegjen. Aztán előre, Isten nevében. A legelső vér kiomlásánál a segédek
            keresztbe a kardot: vége!</p>
         <p>Elkezdték azok a verekedést; de mintha csak szinpadra tanulták volna be, olyan rendesen
            vágott az egyik, vágott a másik; felfogta az egyik, felfogta a másik. Ha az egyik
            retirált, a másik utána nyomult; ha az egyik előrenyomult, a másik hátracsoszogott.</p>
         <p>- Ne hagyd magad, Lenczi fiam! szedd össze magad Achilles fiam! Ne parirozz, hanem vágj
            eléje. Ne a pallóba vágd a kard hegyét! Nem vétett az neked semmit.</p>
         <p>Lenczi fráter pedig úgy hátrált, mint egyike a Horátiusoknak; már-már elretirált a terem
            keleti végéig, a hol Benvenuto Cellininek híres Perseus szobra volt felállítva többek
            között, ki is nagy dicsekedve mutatja a kinyújtott kezében a levágott Meduzafőt. Meg is
            adta az árát a kérkedésének, mert Achillesnek egy nagyszerű csapása, mely elől Lenczi
            fráter jónak látta félreugrani, úgy levágta a kezét, hogy csakúgy gurult a Meduzafő a
            terem közepére. Azonban Lenczi fráter sem maradt adós, mert ő meg a hátrakapott
            kardjával úgy csapta le Turenne marsallnak a tollas kalapját, hogy az félfejjel maradt
            ott.</p>
         <p>- Ördög mennykő! orditott Gabi apó rájuk. Ne az én szobraimat kaszaboljátok; hanem a
            magatok pofáját. Kutyaszánkázta! Csak nem volt hosszabb a Perseusomnak a karja, mint a
            Lenczi orra, hogy azt találtad el?</p>
         <p>Hanem erre aztán Lenczi fráter is dühbe jött; neki fordult az ellenfelének, visszaverte
            egész Magyarmiskásan, csupa fürészszé vágta a kardját, s utoljára nekiszoritotta épen
            annak az emlékezetes Pluto és Proserpina szobornak. Most rettent már meg igazán Gabi
            apó.</p>
         <p>- Hüh! pernahajderek! Még összetöritek a drága szobrokat! Marsch ki onnan a szegletből!
            Ki a középre, adta szittyái!</p>
         <p>De azok, ugy látszott, föltették magukban, hogy az alvilági istenség láttára fogják
            megvivni csatájukat: a két kard csak ugy villámlott a szobor körül.</p>
         <p>- De bizony a Proserpinámat csak nem hagyom! kiálta Gabi apó, leugorva az itélő-birói
            tribünről, s a viaskodók közé rohanva.</p>
         <p>Késő volt! Achilles egy szerencsétlen parád mozdulattal hátrafelé csapva, leütötte
            Proserpina segélyért terjengett öt ujját, mig Lenczi fráter rosszul irányzott
            primcsapása az ellenfele rózsás arcza helyett a gonosz Pluto fejét érte, ugy annak fele
            lehullott, s a másik fél fej félszemével csakugy bámult utána.</p>
         <p>Gabi apó odarohant a vaktában hadakozók közé, az egyiket mellbe, a másikat hasba döfte
            az öklével.</p>
         <p>- Kössenek fel a nevetek napján! hát ez duellum? Összetörtétek a Proserpinámat!</p>
         <p>De még nagyobb baj is történt.</p>
         <p>A közberontó segédek egyike azt kérdé:</p>
         <p>- Nini! Gabi apó! Mi történt a hátával?</p>
         <p>- Az én hátammal?</p>
         <p>- Nem érez semmit?</p>
         <p>- De igen. Mintha viszketne egy kicsit.</p>
         <p>Azon bizony egy becsületes hosszu seb volt vágva. Akkor kaphatta, mikor a viaskodók közé
            rohant, valamelyiknek a kardja odatévedt az ő eddig szüzen maradt testrészére. Annak
            természetesen nem akadt gazdája: hogy melyik tette. Elég, hogy megvolt.</p>
         <p>Az első vér megvolt: kiomlott. S ezzel a becsületnek elég volt téve.</p>
         <p>- Lánczhordta kölykei! lármázott a gárdaőrmester; még ilyen párbajt se láttam, a hol a
            párbajbiró vérével tisztázzák a becsületet.</p>
         <p>A vért még nem sajnálta volna; de a Proserpina öt ujját! Ki csinálja azokat megint oda,
            a hol voltak?</p>
         <p>Gabi apó nem volt olyan vastagfejü, hogy a maga eszétől ki ne találta volna, hogy az
            összekaszabolt statuák, meg a hátára tévedt harczi emlék balladája ugyanabból a
            fábrikából került ki, mely az eltünt csirkemájak románczát szerzette... Körmönfont
            csalafinta!... Föl lett jegyezve a rézfokos nyelére - s majd „lesz még diószegi
            vásár!...” „Háromszor veri ezt kenden Ludas Matyi vissza.”</p>
         <p>Még most zöld a gyümölcs; ha beleharapnak, visszaharap; de majd megérik, s akkor önként
            pottyan a kertész ölébe.</p>
         <p>Hogyan szokott a zöld ifjú megérni?</p>
         <p>Elmondjuk.</p>
         <p>Előre bocsátandó, hogy abban az időben valami sajátságos pusztító ragály dühöngött a
            gárdista fiatalság között, melyet nem bírtak elmulasztani. Ha az egyik kilábbadozott
            belőle, a másik kapta meg. Majd sporadice, majd epidemice lépett fel; néha az egész
            kompánia feküdt bele. Orvosi nyelven úgy híják azt, hogy „erszénysorvadás” vagy
            helyesebben „tárczavérszegénység.”</p>
         <p>Az okok és kórtünetek rendesen ugyanazok.</p>
         <p>Mikor a fiatal gárdista onnan a falusi vármegyéből felkerül ide a székvárosba, s nyitva
            látja maga előtt az egész paradicsomot, hát akkor azt hiszi, hogy ebből neki mind kell
            kapni. Járja a szinház, az opera, kávéház, vendéglő; úri bálok, mulatságok a práterben,
            a sängereiokban; ismerkedés vidám hölgyekkel, szerelmes kalandok, ajándékozott bukétok,
            brazlétok; összetört tányérok, poharak; - nem is ital, ha nem Cliquot, nem is kávé, ha
            nem Munschtól való; a pinczérnek huszas borravaló, a frizőrnek rendes konvenczió; -
            egyszer aztán észreveszi a fiatal ember, hogy nini! az erszényben egerek jártak,
            kilyukadt; akkor aztán elkezdi fitymálni a szinházakat, kritizálja az operát: nem lehet
            az ember fülének kiállni azt a kornyikálást! Kiábrándul a szép arczok iránti hevülésből,
            nem megy a vendéglőbe, azt mondja: hogy fáj a gyomra; hanem hazaviteti magának a
            privatdinerrel a szalámit; a mi igen jó a gyomorfájás ellen; azt is „aufschreiben”-re
            hozatja: s végül símára lenyiratja a haját. Ezek a kórtünetek. Következik azután a
            krizis. Egy nap a beteg azt mondja magában: „ejh mit? hát azért jöttem én Bécsbe, hogy
            itt kuczorogjak, mint a Tantalus? Hozzátok azt a pióczát!”</p>
         <p>Más okos betegségben a vérbőségnél szokták a pióczát alkalmazni, a gárdista nyavalyája
            ebben is exlex; az akkor kívánja meg azt a szívó férget, a mikor végfogyatékán van az
            életerőnek.</p>
         <p>Előkeritik a pióczát. Az eleinte nem akar beleharapni: azzal mentegetőzik, hogy meg van
            tiltva a gárdista uraknak a vérét kiszivni. Végre fel hagyja magát világosittatni, hogy
            most egy ifju emberélet megmentéséről van szó s nagylelkü lesz: kiszorongatja a
            mulhatatlan száz bankó forintokat: egyelőre nem többet; majd megnő az; de lehuzza belőle
            előre az egy havi kamatot; nem sokat: csak tiz forintot. Igy szerez pillanatnyi
            könnyebbülést a piócza a betegnek. Hanem ez a javulás, mint előre tudhatjuk, csak
            látszólagos; csupán palliativum; mely alatt a baj ujra megnő; egy hónap mulva már két
            pióczára van szükség; mig végre a baj annyira exacerbálódik, hogy utoljára csak egy
            nagyszerü érvágás által lehet radicaliter meggyógyitani: az érvágást azonban nem a
            patiensen, hanem a tekintetes vagy méltóságos papán hajtják végre odahaza.</p>
         <p>Iparkodtak ugyan ennek a pestisnek prophylacticus uton és módon elejét venni. A belépő
            tagokat mindjárt az első felavatásnál beójtották azzal a rendszabállyal, hogy a mely
            gárdista adósságot csinál, a chargeját rögtön elvesziti; miután neki kötelezvényt
            aláirni szigoruan meg van tiltva. A mint valakit bepörölnek az adósságért, aló marsch,
            mehet haza bakternek. Némelyiken épen nem fogamzott meg ez ójtási lympha: azért még is
            csak csinált adósságot. Viselhette a következményeit, ha nem sikerült az apát
            magánlevélben engedékenységre birni.</p>
         <p>Hanem egy eset kivételt képezett. Ha az illető becsületbeli adósságot csinált.</p>
         <p>Az már egészen más!</p>
         <p>Az olyan tartozás, a mit valakinek a gavallérszavára, a szép bajuszára adnak: az
            megbecsülésre méltó. Itt már az egyenruha tiszteletben tartása forog kérdésben. A
            becsületszóra kapott kölcsön azt bizonyitja, hogy az embernek van becsülete, s a fiu
            becsülete az apáé is. Ezt tartozik az apa beváltani! - Csakhogy ezt a világnézetet az
            apával bevétetni tekintély kell. Ilyen tekintély volt Gabi apó. Ha egyszer ő rászánta
            magát, hogy neki eressze a vastagon fogó pennáját a levélirásnak, az nem maradhatott a
            kivánt siker nélkül. Az ő előterjesztését honorálni kellett.</p>
         <p>Ilyenkor lett aztán a zöld gyümölcs megérve. Oh milyen szép vékony hangon, milyen
            alázatosan tudott a fiatal ember beszélni Gabi apó szine előtt, mikor az intermediatióra
            volt szüksége. Elnevezték akkor még Jupiternek is. Türték a tetőtül talpig lekeféltetést
            töredelmes szivvel: nem viczczeltek vissza.</p>
         <p>Csakhogy az ám az eléggé soha ki nem tanulható tudomány, hogyan kapjon az ember egy
            olyan másik embert, a ki becsületszóra, irás nélkül ád kölcsönt? mikor papirosra is
            olyan nehéz.</p>
         <p>Azért volt Gabi apónak ez a második kérdése Lenczi fráterhez:</p>
         <p>„Tudsz-e fiam adósságot csinálni?!”</p>
         <p>Nem olyan komisz, plebejus adósságot, a mi biró elé megy; hanem úri, elegáns,
            aristocraticus adósságot, a mire azt mondják, hogy „vagy fizess, - vagy meghalsz! -
            vagy megházasodol!” Lenczi Fráter tudott.</p>
         <p>Sokféle angyalok vannak a világon, s még többen a világon kivül; de mindannyi között
            legkellemetlenebbek azok, kiket Oken természethistóriája tengeri angyaloknak nevez. Ez
            tudniillik a czápáknak legfalékonyabb családfaja, ellátva akkora szájjal, hogy egy ökör
            belesétálhat és abban alul-felül három sor éles fogakkal, a mik ugy egymásba
            csappannak, mint a legszebb gőzgép metszőfogai. Az angyal elnevezés nagyszerü
            uszószárnyaikról ragadt rájuk, a mik az óriási fejből látszanak kinőve lenni. A két nagy
            szétmeredő karikaszem szintén hozzájárulhat a magasztos külső emeléséhez.</p>
         <p>Ezen tengeri angyaloknak legfélelmesebb példánya volt ismeretes a bécsi ifju
            katonatisztek és gárdisták körében: csakugyan Meerengel-nek hítták. Megszolgálta szép
            nevét. A leggonoszabb uzsorás volt, a ki csak valaha tékozló fiuk után leskelődött.</p>
         <p>Pedig akkoriban nem volt az uzsoráskodás olyan könnyü tudomány, mint most, a mikor ha
            egy gavallér pénzt akar kapni a szakállára, elébb két jó barátot kell keresnie, a kinek
            egyike az egyik félbajuszát, a másika a másikát engedi az ő szakállához hozzá köttetni
            s ugy mennek, hármas ikrekként egy emberszámban, pénzt keresni. S ezt nevezik
            váltónyargalásnak.</p>
         <p>Még akkor csak kötelezvényt adtak a hitelezőnek: azt is aláirta ugyan három ember, de
            kettő csak tanú volt, a ki azt bizonyította, hogy az adósnak valósággal le lett
            számlálva a markába a pénz; de nem állt kötélnek helyette, ha az adós elpárolgott.</p>
         <p>Nagy hézag esett volna a világtörténetben, ha két ilyen egymásnak született lélek, mint
            Lenczi fráter és Meerengel össze nem találkoztak volna: a kérdés csak az lehetett, hogy
            melyik teszi szerencsétlenné a másikat?</p>
         <p>Mert az uzsorásnak is megvan a maga katechizmusa.</p>
         <p>Miért szidalmazzák az uzsorást? Azért, mert a maga marháját természetes uton szaporítja.
            Hát a paraszt nem azt teszi? Mikor megülteti a kotlóst: alárak tizenkét tikmont, darabja
            két krajczár; mikor kikelnek, pakene hendli minőségig nőnek, eladja darabját harmincz
            krajczárért. Hát ez nem uzsora? A tojásnak szabad kikelni, megtollasodni; hát a
            tallérnak nem?</p>
         <p>Azt mondja erre a paraszt: „hátha a tojások megzápulnak?” no hát az uzsorás is azt
            mondja: „hátha a tallérok megzápulnak?”</p>
         <p>A sorsintéző hatalmak által ugyan szigorúan meg volt tiltva a testőr fiatalságnak az
            uzsorásokkal való megismerkedés. Hát hiszen az ilyen gyöngéd viszonyt nem is szokták a
            nagy harangra kötni. A hal-evésért is csak akkor ütik az embert hátba, ha torkán akad a
            szálka: elébb nem.</p>
         <p>Ha az uzsorás panaszra ment a fiatal testőr ellen, kifizetetlen adóssága miatt, ezt
            rögtön kvietáltatták. A tilalom tehát csak erősebb hüvelykcsavaró volt reá nézve. A
            páczba került fiatal ember kénytelen volt minden lehetőt elkövetni, hogy a tengeri
            angyalának a torkát betömje; ha az egész élettalyigáját ki nem akarta döczczenteni a
            kerékvágásból. Erre a természetes melegre alapítá a Meerengel a maga egész egyptomi
            tojáskiköltési methodusát.</p>
         <p>Ötszáz forintos kötelezvénye volt Lenczi fráternek a Meerengelnél. Kezdetnek elég. Nem
            látott ő abból többet kétszáz forintnál.</p>
         <p>Pontosan a lejárat napján ott kopogtatott Meerengel Lenczi fráter ajtaján. Szivesen
            fogadták: „Tessék helyet foglalni!”</p>
         <p>Meerengelnek nagy kimeredt szétálló szemei voltak: hol az egyikkel nézett az emberre,
            hol a másikkal; de irgalmat ugyan egyik szeme sem ismert. Ha az egyikkel dolgozott, a
            másikat rezervába tartotta.</p>
         <p>- Mi tetszik, édes Meerengel? kérdé Lenczi fráter az angyaltól nyájasan.</p>
         <p>- Talán meg tetszett feledkezni arról a kis kötelezvényről?</p>
         <p>- Hogyan? Hát ma volna a fizetés napja? Én két nappal későbbre számítottam.</p>
         <p>- Bizony Isten ma van; tessék ide nézni, - monda a tengeri angyal, s elővette a zsebéből
            a kötelezvényt, s széttárta a keblén; azonban mind a két kezével fogta a két szélét. -
            Ha jó szeme van a főhadnagy úrnak, úgy is elolvashatja.</p>
         <p>- Igaz! E bizony ma járt le. No hát fizetek.</p>
         <p>Azzal odament az asztalfiókjához s kihuzott belőle egy töltött - bizony nem erszényt,
            hanem pisztolyt s odaszegezé annak az üres végét a Meerengel homlokának: épen oda a két
            szerteszét néző szeme közé, minélfogva a tengeri angyal negyvennégy pisztolycsövet
            látott maga felé fujni. Érezte is, hogy fujják a halál szelét.</p>
         <p>Előre meghalt ijedtében.</p>
         <p>- Jaj, nagyságos főhadnagy ur, mit akar azzal a püstölylyel?</p>
         <p>- Ha egyet kiáltasz, meghalsz! Azt mondom! Nem lesz kár érted.</p>
         <p>- De hát töltött püstölylyel akar engem kifizetni a nagyságos főhadnagy ur?</p>
         <p>- Majd megtudod. Most egyelőre azt akarom, hogy edd meg azt a kötelezvényt.</p>
         <p>- Megegyem a kötelezvényt? A kire van irva az én ötszáz forintom?</p>
         <p>- Az ötszáz forintodért ne legyen gondod: azt megkapod; hanem a kötelezvényt előbb meg
            kell enned.</p>
         <p>- Ezt a papirost megegyem? Soha életemben nem ettem papirost, tintával.</p>
         <p>- No látod? Én most megtraktállak olyannal, a mit még soha sem ettél életedben.</p>
         <p>- A nagyságos főhadnagy ur tréfál.</p>
         <p>- Nem tréfálok. Vagy megeszed, vagy lövök.</p>
         <p>- De ha engem meglő a nagyságos ur, akkor a nagyságos urat lenyakazzák.</p>
         <p>- Ne tarts attól. Itt a másik pisztoly, a mivel magamat lövöm főbe. Nem sajnálom, ha egy
            ilyen szörnyetegtől megszabadithatom a világot, mint te vagy. Nyeled mindjárt egymásután
            azt a kötelezvényt, vagy meg akarsz halni?</p>
         <p>- Isten a földön! Ez kegyetlen ifjur! Inkább széttépem az irást, vagy beledobom a
            tüzbe.</p>
         <p>- Nem alkuszunk. Nekem meg kell azt az irást enned diribről darabra.</p>
         <p>A pisztoly sárkánya veszedelmesen kattogott.</p>
         <p>A szegény tengeri angyalnak mit volt mit tenni? palástul kellett vetnie a gyomrát a nem
            emberi eledelül szánt kemény tápláléknak, s a hogy a fogak segiték, megrágva, a hogy a
            torok engedte, lenyelve, - szerencsésen elfogyasztá az ötszáz forintos kötelezvényt. Még
            az utolsó papircsücskét sem engedték el neki.</p>
         <p>Mikor egészen elkészült vele, akkor azt mondá neki Lenczi fráter, hogy no már most gyere
            velem ő méltóságához, az őrmester urhoz.</p>
         <p>Inkább gallérjánál fogva vezetve, mint nyájasan előrebocsátva, vivé Frater Lenczi a
            tengeri angyalt Gabi apóhoz.</p>
         <p>A testőrök vénje, a mint megpillantá a rossz hirü uzsorást, pulyka vörös lett mérgében.
            Leszidta az adóst is, meg a hitelezőt is, s azzal fenyegetőzött, hogy kurta vasra
            vereti mind a kettőt.</p>
         <p>- Becsületbeli adósság! Szólt elpusztithatlan flegmával Lenczi fráter.</p>
         <p>- Becsületbeli? gunyolódék Gabi apó. Te neked ád valaki becsületszóra pénzt kölcsön? A
            Meerengel ád valakinek irás nélkül egy fabatkát? Ilyen még nem volt a világon.</p>
         <p>- No hát ez is megszületett. Gőzhajó sem volt: még is van. Én ötszáz forinttal tartozom
            a Meerengelnek, a miről nincs egy fikarcznyi irás sem. Ugy-e Meerengel?</p>
         <p>- Arany táblára vésni való szavak! Bizonyítá az uzsorás.</p>
         <p>Gabi apó mérgesen járt-kelt alá s fel a szobájában.</p>
         <p>- Ez hallatlan! Nekem tíz bankó forintot sem adna senki irás nélkül kölcsön, s ennek a
            tacskónak ötszáz forintot offerál a Meerengel. Hát mire adtad neki? te istentelen?</p>
         <p>- Hát arra a jó becsületes orrára: rebegé somolyogva az uzsorás.</p>
         <p>- No arra bizony hitelezhettél is, mert az ugyancsak hypotheka! De hátha én már most azt
            mondom, hogy ha nincs irásod a kölcsönadott pénzről, elmehetsz Rátótra puskával
            furulyálni, nincs semmi kereseted.</p>
         <p>- Akkor én lövöm magamat főbe! szólt közbe Lenczi fráter, mert az én becsületszavam nem
            szennyes ing, a mit mosásba lehet adni, s ujra felvenni.</p>
         <p>- Oh be aranyosan beszél! mondá Meerengel, izzadó homlokát törülve a tarka
            zsebkendőjével.</p>
         <p>- Tehát te csakugyan elismered? Nem tagadod el? nem revokálod? Akkor te gavallér ember
            vagy. Akkor sajnálom a szegény öregedet, mert bizony ezt meg kell neki fizetni. Ha irást
            adtál volna a Meerengelnek, üthetné bottal a pénzének a nyomát; mert az apád azt
            mondaná: minorennis vagy; hanem a becsületbeli adósságot a minorennisért is ki kell
            fizetni a tátinak.</p>
         <p>- No hát ugy-e jó volt a kötelezvényt megenni, Meerengel? Szólt az uzsoráshoz fordulva
            Lenczi fráter.</p>
         <p>Az nem mondta, hogy jó volt; hanem Gabi apónak az egész termetét megreszketteté ez a
            tréfa, olyat kaczagott rajta.</p>
         <p>- Megetetted vele az adóslevelet? Kapitális tréfa! Beletömted, mint a pisztolyba a
            fojtást?</p>
         <p>- Kérem. Én barátságból tettem! Tiltakozék méltóságteljen Meerengel.</p>
         <p>- No hát akkor folytassuk a barátságot; monda Gabi apó. Alkudjunk meg. Mennyivel éred be
            az elismert ötszáz forint fejében? Elég lesz háromszáz? No! Háromszáz ötvenet
            biztosítok. Többet egy fityinget sem.</p>
         <p>A Meerengelnek már a nyelve hegyén volt, hogy „bizony Isten nem lehet alább négyszáz
            forintnál!” midőn Lenczi fráter közbeszólt.</p>
         <p>- Egy fillért sem alkuszom le! A mennyit elismertem: annyit fizetek. A becsület nem
            ismer töredéket: az vagy egész, vagy semmi sem.</p>
         <p>- Gyémántos beszéd! dicsőködék Meerengel. Ki kellene faragni márványból minden szavát a
            palota homlokára! Száz esztendeig legyen fiatal az ilyen uraság! (Aztán halk hangon sugá
            Lenczi fráternek.) Hanem ha még egyszer kötelezvényt tetszik adni, azt kérem, irja a
            nagyságos főhadnagy úr egy lepénynek a hátára: én majd készíttetek hozzá való
            lepényt.</p>
         <p>- No már most elmehet kend! monda neki Gabi apó; a pénze meglesz: nem szükség érte
            idefáradnia: odaküldöm az ordináncztól. - Te még itt maradsz, fiacskám.</p>
         <p>Lenczi fráter azt várta, hogy no most majd megleczkéztetik. Dehogy tették.</p>
         <p>Gabi apó odaölelte gömbölyü keblére s megveregette a hátát.</p>
         <p>- Aranyos porontyom vagy! Most látom már, hogy még egy új módja is van az engedetlen
            apák pugyillárisán való érvágásnak. Kérhetsz rá pátenst. Hanem hát már most állj ide az
            asztalhoz és diktáld, hogy mit irjak az apádnak? Mert nem elég ám annyit izenni az
            öregnek, hogy „ötszáz forint futts!” Az még azt is kiváncsi megtudni, hogy ennyi tenger
            pénz miféle okokbul volt nélkülözhetetlenül agyonverésre méltó? Gondoltál-e ki
            valamit?</p>
         <p>- Akár egész lajstromot. Csak győzze a tolla apám uramnak.</p>
         <p>Gabi apó hozzáfogott a levéliráshoz. Az volt az öreg ágyu, ha a testőrstrázsamester irt
            a tintába esett fiu apjának haza. Erre nem lehetett tagadó választ adni; ez parancsolat
            volt. A szép bevezetés elkészült (volt annak már formuláréja): következett az
            indokolás.</p>
         <p>- Tehát numero egy: diktálá Lenczi fráter. Ő Felsége megkoronáztatásának tiz éves
            jubileumára rendezett ünnepély alkalmával különféle kiadások = száz forint.</p>
         <p>- Nagyon helyes. E pontban az apa loyalitási érzelmei vannak eltalálva. Tovább.</p>
         <p>- Numero secundo. Egy Abd-El-Kádernek küldendő nagyszerü törökmuzsika, nemzeti adakozás
            utján beszerzésére = száz forint.</p>
         <p>- Dicső! Itt ismét az öregnek a szabadságérzete van alapul választva. S tökéletes a
            logika. Ha az otthoni magyarok Liszt Ferencznek diszkardot szenteltek, a miért jól
            muzsikál; az itteniek áldoznak disztörökmuzsikát Abd-El-Kádernek, a miért jól verekedik.
            - Hát még?</p>
         <p>- Tegyünk valamit az öregem vallásos érzelmeinek a kielégitésére is. A bécsi kálvinista
            pap fizetésének gyarapitására = száz forint.</p>
         <p>- Te! Ezt az egyet nem fogja elhinni.</p>
         <p>- A többit sem hiszi az el; de legalább mulatni fogja magát rajta.</p>
         <p>- No, ez még csak háromszáz: hát a többit mivel takarod be?</p>
         <p>- Következik az emberbaráti érzelmekre való appellálás. Emlékezni fog apám uram arra az
            érzékeny esetre, a melyről két hétig énekeltek, hogy egy nagy katonai manőver alkalmával
            a rohamban vágtató lovasság utjába tévedt egy kis hat éves poronty, a kinek okvetlenül
            agyon kellett volna gázoltatnia, ha egy huszár, a kinek épen a lova elé került a
            fiucska, gyorsan alá nem hajlik a nyergéből s galléron kapva a kölyket, fel nem dobja
            maga elé a nyeregbe. Hires eset volt ez: le is van pingálva. No hát: ezt a fiucskát, a
            kinek se apja, se anyja, én neveltetem: itt a kétszáz forint.</p>
         <p>- No ezt az egyet el fogja hinni az apád: csupán aziránt lesz kétsége, hogy vajjon ez a
            fiucska nem leányka-e, s nem idősebb-e valami tiz esztendővel? A huszárok közé tévedést
            s a nyeregbe felkapást ez nem alterálja.</p>
         <p>- Nem kell az emberről mindjárt „jót” gondolni.</p>
         <p>- No már most hát én a levelet megirtam: hogy kópertába tedd, az a te dolgod:
            lepecsételni, titulálni megint én fogom. Látod, hogy milyen jó apácskád vagyok?</p>
         <p>- Hiszen én sem vagyok rosszabb fiacskája apácskámnak.</p>
         <p>- Az majd megválik. Azt mondtad az imént, „nem kell az emberről mindjárt jót gondolni”:
            hát rosszat szabad-e gondolni?</p>
         <p>- Azt már inkább.</p>
         <p>- Hát aztán volna bátorságod az én kedvemért valami nagy dolgot elkövetni? Ha teszem föl
            én jönnék olyan szük kelepczébe, a miből nehéz kiszabadulni.</p>
         <p>- Parancsoljon velem, apácskám! Aláirjam a kötelezvényét mint kezes? hány ezer
            forintig?</p>
         <p>- Bikficz! Nem kell nekem pénz. - Hiszen épen az elől futok.</p>
         <p>- Micsoda? A pénz elől fut, hogy utól ne érje?</p>
         <p>- Az hát. Ki akar önteni az odumból: ugy jön rám, mint az özönviz.</p>
         <p>- Megiszom én azt!</p>
         <p>- Hát hiszen azt várom épen, hogy idd le rólam. Idáig uszom az aranyban, nézd. (Gabi apó
            a szája szélére mutatott.) Azt várom, hogy huzz ki belőle.</p>
         <p>- Szeretném, ha értenék belőle valamit.</p>
         <p>- No majd mindjárt megérted. Hallottad a hirét herczeg Dragománszkynak valaha?</p>
         <p>- Hallottam. Valami külföldi hatalmasságnak a követe volt az udvarnál.</p>
         <p>- Hát ennek a felesége volt az én Persephoném, a kinek a négy újját levágtad
            gypszmásolatban.</p>
         <p>- Hanem az régen lehetett, mikor azok hasonlítottak egymáshoz?</p>
         <p>- Nagyon régen. Innen-onnan huszonöt esztendeje. Még akkor én is olyan ugrifüles legény
            voltam, mint te. Nagyon egymáshoz illettünk Persephonéval.</p>
         <p>- És most?</p>
         <p>- Most is egymáshoz illünk.</p>
         <p>- Az baj.</p>
         <p>- Nem volt baj addig - a míg a férj élt. De a múlt évben az áldott ember, kapta magát,
            úgy megterhelte a gyomrát osztrigával, hogy megütötte a guta bele. Meghalt az én
            szomorúságomra. Mert egy esztendeig az özvegye gyászolta; de most én kezdem el
            gyászolni a megboldogultat.</p>
         <p>- Értem a többit. Persephone asszonyság most azt követeli, hogy a sok évi szívbeli
            viszony törvényes alakban nyerjen konkrét elismerést: feleségül kellene venni a
            herczegnőt apám uramnak.</p>
         <p>- Becsülöm az éles eszedet! De hamar kitaláltad.</p>
         <p>- Hát mért nem veszi el, ha olyan régi titkos viszony köti vele össze?</p>
         <p>- Hát tudod, a míg titkolt és tilalmas, addig van annak valami zamatja. De a mint
            kötelezővé lesz, pokolba vész minden illuzió. Olyan az, mint mikor az ember ananászt
            hámozott meg s aztán, mikor rágni kezdi, akkor veszi észre, hogy fekete retek.</p>
         <p>- Hát aztán hogy segithetek én ebben a bajos állapotban apám uramnak?</p>
         <p>- Oh te hátulról visszafelé olvasott miatyánk! Hát én tőlem kérdezed, hogy mit csinálj?
            mikor előadtam az egész bajomat. A kölyökagár is azt kérdezte a vadásztól, mikor a nyul
            felugrott előtte, „már most én itt mit csináljak?” A te dolgod azt kitalálni. Törd rajta
            a fejedet! Dugd bele az orrodat a kiforditott keztyüdbe; az majd talán megmondja, hogy
            mit csinálj? - Én csak nem adok neked tanácsot! Füles bagoly!</p>
         <p>Azzal kikergette a szobájából a kedves fiacskáját Gabi apó.</p>
         <p>- Láttad? - kérdezé Gabi apó az orosz nagykövetségi bál buffetjében Lenczi frátert.</p>
         <p>- Láttam.</p>
         <p>- No, hát mit szólsz hozzá?</p>
         <p>- Azt, hogy rendkivüli tünemény! Phoenomenon! Én láttam a schönbrunni állatkertben a
            fehér elefántot; láttam az aquariumban a polipus maximust; de azok mind szöcskék hozzá
            képest. A ki ezt a Persephonét elrabolja, az nem Pluto, hanem Atlas.</p>
         <p>- No, és te érzesz ilyen erőt a vállaidban? - kérdé Gabi apó megropogtatva izmos
            tenyereivel a fiacskája forgó csontjait.</p>
         <p>- A bátor sziv előtt semmi se lehetetlen.</p>
         <p>- Hát mennyire mentél?</p>
         <p>- Hisz csak nem rohanhatok be hozzá ajtóstul.</p>
         <p>- Bikficz! Én adjak neked leczkét? Eredj: vigy neki egy csésze fagylaltot, s tartsd
            addig a legyezőjét.</p>
         <p>Gabi apó olyan bizonyos volt a dolga felől, hogy többé felé sem nézett.</p>
         <p>A fiatal gárdistának megint voltak ujabb bajai a tengeri angyallal. Ezuttal már ezer
            forintról volt szó.</p>
         <p>De mire költi az a fiu azt a tenger sok pénzt? Kártyázni nem szokott, csak tekézni, s
            ebben a játékban virtuóz. - Abból magábul megélhetne, ha jól ki tudná használni. -
            Valami szerelmi hóbortja volna tán, a mi olyan sokba kerül?</p>
         <p>Annak is könnyü volt a nyomára akadni. A Zöld Kakasnál mindig első volt az ebédnél
            Lenczi fráter, s mikor a többi vendégek érkeztek, ő már akkor a konyha felől jött be, s
            látszott a száján, hogy már lopott a palacsintából. S ha még csak palacsinta lett volna.
            - De a szép Juliska! Csak nem ok nélkül tévedtek a minap azok a csibemájak a
            czigány-utczára.</p>
         <p>És épen ez a Juliska volt a Gabi apónak a szive gyöngesége. De sokat énekelte neki azt a
            nótát, hogy „Vékony deszkakerítés, jaj be karcsú teremtés”. Aztán meg azt, hogy „Eszem
            adta barna szűz, ég a szemed, mint a tűz!” - Hanem az mindig azt dalolta vissza, hogy
            „Elmehetsz drága madár! Nem kell nekem csapodár!” - no meg azt, hogy ,,Nem vagyok én
            dáma! Én vagyok az anyámnak legkedvesebb lyánya.”</p>
         <p>A szép korcsmárosleány távol tudta magától tartani a legyeskedő gárdista urakat. Hozzá
            nyúlni nem szabad. Bolondulni utána szabad.</p>
         <p>Vajjon hogy férkőzhetett hozzá olyan közel Lenczi fráter, hogy még az ajándékait is
            elfogadta?</p>
         <p>Ennek a nyitjára is ráakadt Gabi apó, a maga titkos inquisitiója segitségével.</p>
         <p>Az őszi évad alatt ott szerepelt Bécsben a híres bassista, Ronconi: a karinthiai
            kapunál.</p>
         <p>Természetesen mindig emberhalálig telt szinházak voltak, felemelt árak mellett. Egyszer
            a Varázsfuvolában, mikor a bassus-soló áriája lemegy egészen a háromszor áthuzott d-ig,
            hatalmasan kitartva az intonált hangot, egyszerre csak a parquettről felzendül egy
            „bravo” kiáltás, még egy hanggal mélyebben: a c-ből. Persze, hogy az egész publikum azt
            a „bravo” szózatot tapsolta meg unisono és nagy lelkesedéssel.</p>
         <p>No hát ennek a hangnak a kibocsátója volt a Lenczi fráter.</p>
         <p>Ennek a következménye az lett, hogy kapott három napi szobaáristomot, a miért tiszti
            rangját compromittáló feltünést okozott a szinházban, a legmagasabb uraságok
            jelenlétében.</p>
         <p>A mint azonban a három napot kiülve, az ajtóján kilépett, már ott várta nagy mosolygó
            ábrázattal Héthy úr, a küszöbe előtt odanőve.</p>
         <p>- Három nap óta állok itten. A két csizmám talpa már gyökeret vert a pádimentomban.</p>
         <p>Lenczi fráter körülbelül ismerte Héthy urat. Még otthonrúl. Derék vállalkozó úr volt ez,
            a kiben egy Columbus Kristóf veszett el. Különben egy vándor énekes társaságnak az
            impresariója.</p>
         <p>Ő volt az a merész szellem, a ki vállalkozott rá, hogy a külföldet, a czivilizált
            világot meghóditja a magyarok számára - nem buzogánynyal - a taktusverővel. - A magyar
            toroknak győzni kell egész Európában! S dicséretére fel kell jegyeznünk, hogy a magyar
            torok győzött is mindenütt - az éneklésben; - az a baj, hogy nem győzött az -
            ivásban.</p>
         <p>Héthy ur szerteszét járt az országban - gyémántokat keresni. Igy nevezte ő azokat a
            ritka szép lágyan csengő, teljes érczü, harangkongásu énekhangokat, melyek a pusztákon
            rejtőznek, s csak a templomi énekben, a csárdai dáridóban, a diákok harmóniáiban, meg az
            aratók danáiban árulják el kincses értéküket. Azokat ő csábitó igéretekkel ki birta
            csalogatni helyeikből, csak egyszer aztán megkóstolják azt az édes czigány-életet, nem
            kell azokat többet félteni. - Volt már az ő társaságában viczispán fia is; aztán meg kis
            pap; ő maga volt énektanitó és karmester, a mellett énekelte a magas tenort.</p>
         <p>- S miféle vágyak plántálták ide direktor urat?</p>
         <p>- Hát az a hatalmas „bravo” zendités negyednapja az operában. Hüh, micsoda tökéletes
            háromszor áthuzott C! Lepipálta vele Ronconit! Önnek a torkában valóságos aranybánya
            lakik.</p>
         <p>- Ha tudnám, catarrhust kapnék, hogy kiköhögjem.</p>
         <p>- Esküszöm Szent Lehel kürtjére! Ha én a főhadnagy urat három hónapig iskolázhatnám,
            olyan basso primot teremtenék belőle, hogy hasra esne előtte Európa. Tudja, hogy mit kap
            Ronconi egy estére? Ezer forintot: purum! Itt a szegény kis Bécsben. - Én önnel
            egyenesen a Covent Gardenben kezdeném. Ugy hullana a szuveréndór, mint a jégeső. Az
            különb dolog volna, mint haptákot állni a Burg ajtajában; aztán a Meerengeltől
            paráplémagazint venni át kölcsönpénz fejében.</p>
         <p>- Ez tökéletes igaz, Héthy barátom. Magamnak is mindig az volt az álmom, hogy hejh, ha
            én egyszer a szinházat igy telebőghetném! Igazi komédiás szerettem volna én lenni, nem
            olyan, mint most vagyok.</p>
         <p>- No, hát felcsap?</p>
         <p>- Nem tehetem ilyen egyszerre: mert igy majd a két szinpad között a pad alatt maradok.
            Azt pedig nem egyeztethetem ki a rangommal, hogy nemesi gárdista létemre énekmestert
            járassak magamhoz, s publicum scandalumra solfeggiokkal irritáljam a
            szobaszomszédjaimat; hanem tudok én egy jó expedienst. Ismeri ön a Zöld Kakast?</p>
         <p>- Ejnye, főhadnagy ur! Ilyen kérdést? Tudja jól, hogy magyar vagyok, s ne ismerném a
            Zöld Kakast? a paprikás csirkék Eldorádóját Bécsben?</p>
         <p>- No hát annak van egy szép jérczéje.</p>
         <p>- Azt is láttam.</p>
         <p>- De nem hallotta énekelni. Annak van ám még csak olvasztott gyémánt a torkában, mintha
            igaz gyöngyöt potyogatnának el zsinórrúl, mikor az a dalát neki ereszti. Ha azt
            meghallaná, holdkórossá lenne, s úgy mászkálna végig a háztetőkön. Hát ezt tanítsa be
            elébb azokra a dalokra, a miket a repertoirjába fel akar venni.</p>
         <p>- De hát mit nyerek én azzal?</p>
         <p>- Az meg majd betanítja nekem. Azt nem tiltja a Dientsreglement, hogy szép leánytól
            tanuljon a testőrtiszt énekelni.</p>
         <p>- Talán szerelmes méltóztatik bele lenni?</p>
         <p>- Ördöge van, hogy kitalálta. Persze, hogy az vagyok. A csákóm tetejéig. Meg is mondtam
            neki. Hanem hát ez nagyon okos és becsületes leány. - Kimondta kereken, hogy én bizony
            neki eléggé tetszeném; hanem azért gárdistáné asszonynyá nem szeretne lenni; különben is
            úgy tudja, hogy a gárdisták nőtlenségi fogadalom alatt állnak, mint a barátok; hanem ha
            tudok a magam számára valami olyan állapotot kitalálni, a melybe ő is, mint egyenlő
            társné teljes joggal résztvehet: akkor nem válogat benne, velem szökik. Hát ez lenne a
            legalkalmasabb. Én komédiás, ő komédiásné. Egyenlő rang.</p>
         <p>Héthy úr tartózkodó állást foglalt el, s a fogait szitta, a fejét billegette. Az
            impresariók gyanakodók.</p>
         <p>- Mije van kérem a kisasszonynak?</p>
         <p>- Hogy mije van?</p>
         <p>- No igen: sopranja van? Mezzo sopran? Mert abból már van a truppomban három.</p>
         <p>- Dehogy! Altja van! a leggyönyörüségesebb althang. Ha Alboni meghallaná: sárgaságot
            kapna az irigységtől.</p>
         <p>- Alt! - kiálta fel örömmel Héthy úr; - no ez hiányzott még nálunk. Ez az igazi fekete
            gyémánt. Betanítom.</p>
         <p>- Ő meg aztán majd betanít engem.</p>
         <p>Ezen aztán szépen megegyeztek. Egy pohár rozsolissal meg is pecsételték a
            szövetséget.</p>
         <p>- Apropos! - Mond eltávoztában az impresario. - Ki fogja én nekem az énekleczkéket
            megfizetni a Julcsa kisasszonynál? Ugy sejtem, hogy a Zöld Kakas a hangok belbecsének
            felfogására képtelen.</p>
         <p>- Állja az én cassám. Csak tessék hozzáfogni egész buzgalommal.</p>
         <p>Tehát a legnagyobb része a Meerengelnél lappangó ezer forintos kötelezvény ismeretlen
            mennyiségének ezen a réven jött közforgalomba.</p>
         <p>Van pedig egy gyümölcs, a mely addig jóizű, a meddig éretlen; de ha egyszer megérett,
            akkor infámis rossz. Fogadok rá, hogy tiz jó barátom között alig lesz egy, a ki azt
            fogja rá mondani: „ez az uborka!” Kilencz egyszerre kitalálja, hogy „ez az adóslevél!”
            Az a nap „dies nefastus”, a melyen az efféle gyümölcs megérett. Ez pedig
            elkövetkezik.</p>
         <p>Lenczi fráter sietett megelőzni a veszedelmet s irt egy igen szép levelet az apjának;
            tudtára adva egész komolyan, hogy ő már választott magának életpályát; mely hirt,
            dicsőséget és kincseket fog szerezni. Mellékelve volt Héthy urnak sajátkezü
            bizonyitványa is, melyben constatáltatik, hogy Lenczi urfinak a torkában valóságos
            aranybánya lappang. Az előleges bányamivelésre azonban szükségeltetik ezer forint:
            minél elébb, annál üdvösebb. A pénz küldessék Gabi apónak, főstrázsamester úr ő
            méltóságának.</p>
         <p>Az érzékeny apa azután küldött Gabi apóhoz czímezve egy óriási nagy szarvasbőr zacskót,
            ilyenforma tartalmu levél kiséretében:</p>
         <p>„Fölöttébb örülök, hogy a fiamnak a torkában egy aranybányát fedeztek föl. Annálfogva
            sietek neki küldeni egy megfelelő terjedelmü tüszőt, hogy legyen mibe elrakni az
            aranyat. A mi bele nem fér, csak küldje nekem: az én torkom is aranybánya; de
            befelé.”</p>
         <p>Innen tudta meg Gabi apó, hogy miben töri a fejét Lenczi fráter.</p>
         <p>Tehát adóssága van a fiunak megint. Ezuttal már ezer forint.</p>
         <p>Azt mondják, hogy az ördög, ha megéhezik, a legyet is megeszi. - Hát még ha egy
            elefántot adnak az éhes ördögnek!</p>
         <p>De nem tapostak úgy egymás sarkára Meerengel intő levelei Lenczi fráterhez a lejárt
            határidő után, mint a hogy nyugtalaníták Gabi apó agglegényi menhelyét Persephone grófnő
            levelei. S ez is igazán becsületbeli adósság volt. Lenczi fráter kelepczéje tréfa volt
            az övéhez képest. Már azon kezdett gondolkozni, hogy maltai lovaggá lesz.</p>
         <p>A kérdések égetőkké váltak: komolyan kellett fogni a frátert.</p>
         <p>- Hát mennyire vagy már a dolgodban? - horkantott rá egy szép reggel, benyitva a fráter
            szobájába, koczogtatás nélkül.</p>
         <p>- A tengeri angyallal?</p>
         <p>- Nem a tengeri angyallal; hanem a szárazföldi angyallal.</p>
         <p>- Minden nap ott vagyok nála vizitában.</p>
         <p>- Mettűl, meddig?</p>
         <p>- Hát a hogy a hivatalos szolgálat engedi: hol rövidebb, hol hosszabb ideig.</p>
         <p>- S mi folyik az alatt?</p>
         <p>- Az angyal zongorázik, én pedig énekkel kisérem.</p>
         <p>- És azután?</p>
         <p>- Azután kezet csókolok, és felkötöm a kardomat, magamat profondissime recomendálva.</p>
         <p>Ezen igazán dühbe jött Gabi apó.</p>
         <p>- Hát bibliai József vagy te, vagy a király gárdistája?</p>
         <p>- Persze, hogy a király gárdistája vagyok; hiszen épen azért kell igyekeznem, hogy a
            párduczbőrömet megmentsem, mielőtt gróf Potifárné kezében ott marad.</p>
         <p>Gabi apó erre felfújta magát, s kegyetlen határozati javaslatot tett az ifju úr elé.</p>
         <p>- No hát mit bánom én, akármit csinálsz. Hanem már most beszéljünk a tengeri
            angyalodról. Ha annak ki nem fizeted az ezer forintját három nap alatt, beperel; s akkor
            vesd le a dolmányt! Mehetsz haza Csilizközbe kukoriczacsősznek.</p>
         <p>- Hiszen megkaphatnám én azt az ezer forintot; kinálták már.</p>
         <p>- Mekkora kamatra?</p>
         <p>- Ingyen. S az nekem nagyon drága.</p>
         <p>Gapi apó hamisan hunyoritott, s ráütött Lenczi fráter vállára:</p>
         <p>- Majd meggondolod te még ezt.</p>
         <p>S azzal magára hagyta.</p>
         <p>Nem kell pedig azt gondolni, hogy Gabi apó valami rosszban törte volna a fejét; semmi az
            erkölcsi közérzülettel ellentétben álló tervnek nem volt ő koholója. Ellenkezőleg
            mindenkit boldoggá akart tenni: magát is. - Azt akarta, hogy Persephone grófnő valami
            olyan csatányos tévedésre engedje magát rábiratni, melynek következtében kényszeritve
            legyen Lenczi frátert törvényes hitves társául elfogadni. Lenczi fráter is jól jár:
            pénzben és feleségben nem fog többé szükséget szenvedni. - Ő is megmenekül a
            csapdából.</p>
         <p>Harmadnap vidám orczával rugtat be Lenczi fráter Gabi apóhoz s összeütve sarkantyúit,
            nem is kezdi alább Julius Cæsarnál:</p>
         <p>- Jöttem, láttam, győztem!</p>
         <p>- Hol a bizonyság?</p>
         <p>- Itt van! - azzal kivesz a tárczájából egy szép veres szemű újdonatúj ezres bankót. -
            Ez beszél.</p>
         <p>- Mit adtál el érte?</p>
         <p>- Egy párduczbőrt.</p>
         <p>Gabi apó a térdeit csapkodta, örömében nevetve.</p>
         <p>- Ott hagytad?</p>
         <p>- Még nem. Még a zálog-átadás csak ezután következik.</p>
         <p>- Ez pedig csakugyan igaz. Még a parfumjére is ráismerek ezen az ezres bankón.</p>
         <p>- Hát tudja édes apám, az ilyen rangbeli dámának sokat kell tartani a társadalmi
            illemre. A paloták falai átlátszók. A boldogság nem tűr tanukat.</p>
         <p>Gabi apónak pedig épen ilyen tanukra volt szüksége.</p>
         <p>- Tehát mi a complott? Miféle kabalát csináltatok ki.</p>
         <p>- Az ugyan titok volna, de remélem, hogy apám el nem árul.</p>
         <p>- Én árulnálak el? A ki szereztem e boldogságot.</p>
         <p>- Semmi sem olyan alkalmas hely az észrevétlen találkozásra, mint a hol nagy sokaság
            van.</p>
         <p>- Ezt már praxisból tudom. Igaz.</p>
         <p>- Vasárnap lesz Mariahilfben a nagy búcsú, a mire fél Bécs kicsődül. Ott van a veres
            rák-vendéglő háta mögött egy füzfa-sétány, a mely egy patak hidján keresztül vezet;
            onnan a malomgáton végig megy az ember a malomig, a malmon áthaladva talál maga előtt
            egy csalitot, annak a bejáratánál van egy tilalomfa, melyre fel van irva „tilalmas a
            vadászat”, a csalit útján balra tartva: nem jobbra, mert az a halastóhoz visz;
            megpillant az ember egy kis fából épült vadásztanyát; annak a kulcsa itt van az én
            zsebemben.</p>
         <p>Gabi apó a dolmánygombjain számlálta utána, hogy el ne felejtse: veres rák -
            füzfa-sétány - híd - malomgát - malom - tilalomfa - jobbra át - vadásztanya. - „Jól van,
            ott leszek! Azaz: hogy te leszel ott, nem én.”</p>
         <p>- Dehogy van jól - szólt fejét vakarva Lenczi fráter. - Nagy hiba van a dologban. Nekem
            épen erre a napra van egy másik találkozóm, a mit már régóta kiterveztünk egy kedves
            gyermekkel.</p>
         <p>- Ki az a kedves gyermek?</p>
         <p>- A szép Juliska.</p>
         <p>- Mit? Csak nem a Zöld Kakas Juliskája! - kiálta fel Gabi apó s ijedt haragjában az
            egyik sarkantyújával a másikra taposott.</p>
         <p>- De bizony épen az.</p>
         <p>- Mit? Te ezt az ártatlan virágszált akarod leszakitani? Te országcsaló! - Népcsábitó!
            Kurta vasra veretlek vasárnap!</p>
         <p>- Akkor aztán a mariahilfi búcsúra sem mehetek.</p>
         <p>- Az már más! Azt megengedem.</p>
         <p>- De mi történik akkor a Juliskával?</p>
         <p>- Azt bizd rám. Azt én fogom visszavezetni az erény útjára. A tékozló fiú helyett maga
            előtt fogja találni a kegyes atyát, a ki üdvös tanácsaival nem késend égi és földi üdvét
            megmenteni az ártatlannak. - Mondd el, istentelen, micsoda kabalát főztél ki, hogy egy
            ilyen háromnegyedrész szentet a bűn ösvényére tudtál eltántorítani?</p>
         <p>Gabi apó nem csak jó ember volt, hanem okos ember is volt.</p>
         <p>Minden oldalról megfontolta a dolgot s ugy intézte el a tervét, hogy ne csak egy embert
            tegyen boldoggá, hanem, mint a jó vigjátékban, a végén az összes személyzetet
            „tojáshajba kerekitse.” Cumulativ jó tetteket akart elkövetni.</p>
         <p>A bájakban gazdag Persephone grófnőnek volt egy régi állhatatos imádója: egy rokkant
            huszárezredes. Igaz, hogy az egyik lába fábul volt, az egyik szeme üvegből volt, s az
            egyik füle ezüstből volt. Ez a „torsója” egy antik Seladonnak azt tartá Persephone
            grófnő felől, hogy a női erények mintaképe. Természetesen, mivelhogy az ő csábjainak
            ellent tudott állni. - A mint a grófné özvegységre jutott, egész komolyan fellépett az
            ezredes s felajánlá kezét és szivét. Az özvegy a szeme közé nevetett.</p>
         <p>Ezt tudta Gabi apó. Régi jó czimborája volt a hadastyán, odament hozzá a végzetes
            mariahilfi búcsú napján s megismerteté vele a Lenczi fráter haditervét. Elárulta neki az
            egész terepet. Itt egy sétány, ott egy malom, onnan egy ösvény, végre egy erdészlak. A
            terv strategice tökéletes. Az erdészlakkal szemben van egy bagolyvár, egy vadászles;
            abba a cernirozó fél beül, megvárja mig a szerelmes pár megérkezik az erdészlakhoz,
            engedi őket bemenni, akkor előrohan, eklát csinál, a tettető nőt leálarczozza, az
            elvetemült fiatal embert lehordja, elkergeti; végre a foglyul ejtett várőrség iránt
            kegyelmet gyakorol: nagylelkű lesz; amnestiát ád: legyen felejtve a hűtelenség, akkor
            végre a nyilvános csatány után a szép Persephone grófnőnek csakugyan nem marad más
            menekülése, mint elfogadni legkitartóbb imádójának a kezét, hogy ismét megjelenhessen a
            világ előtt.</p>
         <p>És igy Persephone boldog lesz, mert kap egy derék férjet, a kinek csak fél füle és fél
            szeme van; az ezredes is boldog lesz, mert kap egy derék feleséget, a kinek palotája
            van; Lenczi fráter is boldog lesz, mert megkapta az ezer forintot: és Gabi apó lesz a
            legboldogabb, mert megszabadul attul a nehéz adósságtul, hogy a régi imádottját elvegye.
            Ha az nem áll rá, az ő baja: a botrány meglesz, s ez őt feloldja a kötelezettség
            alól.</p>
         <p>Hát még ha a cserét is hozzágondolja? a zöld kakas hamis jérczéjét! Ez az ő extra
            bonificatiója.</p>
         <p>Erősen neki is készült: a búcsú délutánján a szokott czimboráit mind lerázta a nyakárul:
            azt mondta mindenkinek, hogy estére egy haldokló nagynénjéhez kell mennie testamentumot
            irni, a felügyeletet rábizta a testőrkáplárra (a ki rang szerint kapitány), ő maga
            czivilruhát öltött, czilindert vágott fel a fejére, a huszárjának azt mondta, hogy
            éjjelre nem fog haza jönni, s azzal fiakkerbe vetette magát, s utasitotta a bérkocsist,
            hogy hová vigye. Nem ismer irgalmat.</p>
         <p>Hanem bizony Gabi apó már este tiz órakor megint otthon volt a testőrpalotában: más
            fiakkerrel érkezett vissza, mint a melylyel elment. A szobája ajtaját természetesen
            lakatossal kellett felnyittatni; mert a huszárja elment kocsmázni, helyette az
            ordináncznak kellett kiszolgálni.</p>
         <p>Éktelenül mérges volt a vitéz úr. Jó szerencse, hogy a szolgálattevő kapitányon kivül
            senkit sem talál otthon.</p>
         <p>„Embert eszem, embervért iszom!” dörmögé magában s futtatta az ordinánczot a
            porkolábhoz. „Jőjjön ide mindjárt a profósz! Becsukatom a gézengúzt!”</p>
         <p>Az sem jöhetett azonnal, mert kinn volt a feleségével sétálni a wurstlpraterben.</p>
         <p>Akkor aztán az is gézengúz lett neki: azt is becsukatja.</p>
         <p>A pipája nem akart szelelni, annak is azt igérte, hogy kurta vasra vereti.</p>
         <p>Az ordináncz azt kérdezte tőle alázatosan, hogy ne hozzon-e neki valami vacsorát?</p>
         <p>- Mit? Vacsorát? Embert eszem, embervért iszom! Keresd a profószt, hozd az auditort,
            haditörvényszéket tartok! Micsoda fegyvernemmel emészszem el a gézengúzt?</p>
         <p>Egész éjjel nem feküdt le; a pipaállványának valamennyi fegyverét mind sorra próbálta:
            tajtékot, selmeczit, csibukot: egy sem füstölt a kedvére. Járt, dúlfúlva a hosszú,
            szobrokkal ékes vivótermében, egyedül. Meg-megállt az ajtónál hallgatózni: jön-e valaki?
            - Dehogy jön: mikor mind valamennyi tudja, hogy a principalis egész éjjel kinn fog
            maradni. Egy sem kerül az haza reggelig. Pedig úgy lesett a közeledőre, mint az éhes
            oroszlán. Csak az ordináncz került elő mindig.</p>
         <p>- Hát jön-e már az a profósz?</p>
         <p>Még az sem jöhetett. Emberi dolog történt vele. Odakinn a práterben jó ismerősökre
            talált. Az egyik megtraktálta idei karczossal, a másik ráerőltetett egy pár krigli sert;
            azután elcsábitották egy kis rácz ürmösre, végül nem tudott ellenállni a felajánlott
            bischofnak, s ezektül azután olyan jól meg lett teremtve, hogy most a mennyország
            ajtaját nyitogatja a tömlöcz-kulcsokkal.</p>
         <p>Ezt is meg akarta enni; hanem aztán meggondolta; ilyen állapotban nem jó lesz.</p>
         <p>Végre úgy hajnal felé hall valami közeledő lépéseket a hosszú folyosón az ajtaja felé.
            Könnyen rá lehetett azokra ismerni. Az egyik lépés olyan csizmacsikorgással jár, mintha
            kis macskának a farkára léptek volna, a másik lépés ellenben hasonlit ahoz a hanghoz,
            mikor a bakának „bei Fuss”-t vezényelnek, s a mangalétát zörrentve lecsapja. - Ez a
            falábú ezredes.</p>
         <p>No még ez kellett csak ide.</p>
         <p>Egyszerre nyitották mind a ketten az ajtót, s majd feltaszították egymást a
            találkozásnál. Gabi apó tüzes dühös volt, a hadastyán pedig hideg dühös.</p>
         <p>- Szolgája az úrnak! - döczögteté ki magából a keserü hangot az ezredes; daczosan
            behuzva a tokáját a kravátlijába. Mondhatom, derék ember az ur!</p>
         <p>- Honnan tetszik jönni?</p>
         <p>- Honnan tetszik jönni? Hát onnan a bagolyvárból, a leskunyhóból. Oda plántált az ur, az
            erdő közepébe, hogy ott álljak a falábammal, ott nézzek az üvegszememmel, ott hallgassak
            az ezüstfülemmel. Én ott állok, nézek és hallgatok estétül hajnalig. És nincs belőle
            semmi! Ezer tüzes farkú üstökös!</p>
         <p>Most aztán megfordultak a szerepek: a hadastyán kezdett tüzes haragba jönni, Gabi apó
            játszotta a márványhideg dühöst.</p>
         <p>- Tudom. - Mondá nagy röviden, s elkezdte a pipáját megtömni a dohányzacskóbul.</p>
         <p>- Tudjaaa? - förmedt rá a hadastyán s nagyot zörrentett a falábával. - Hát e szerint
            szándékosan tett engem bolonddá? Akkor a gárdistastrázsamester ur nekem elégtételt fog
            adni - azonnal.</p>
         <p>- Nem fogok biz én.</p>
         <p>- Nem fog az ur nekem elégtételt adni? Hisz akkor az ur gyáva.</p>
         <p>- Persze, hogy az vagyok. Még ma beadom a kvetállásomat és holnap elmegyek
            Bukovinába.</p>
         <p>- Buk-kovinába? Minek?</p>
         <p>- Megházasodom.</p>
         <p>- Farsang utolsó napja van most, vagy mi? Bolondok estélyéről jövünk? he!</p>
         <p>- Rám nézve csakugyan farsang utolsó napja van, hamvazó szerdával vegyest, s mi ketten
            valósággal a Carneval legnagyobb bolondjai vagyunk. De már most hagyd abba a haragot
            pajtás, ülj le és gyújts rá: te is elfáradtál az állásban, én még jobban, a ki itt
            nyargalok alá s fel tegnap este óta, mint a ketreczbe zárt tigris; s lesem azt a
            gézengúzt, a kit ha megkaphatok, s ha meghagyok belőle akkora kis porszemet, a mit
            microscopiummal lehet meglátni, hát azt neked hagyom, hogy törd apróbbra. Hallgasd meg,
            hogy mi történt én velem.</p>
         <p>A hadastyán csakugyan le hagyta magát ültettetni, s a szájába engedett dugni egy
            csibukot, akkor aztán nem lármázhatott. Gabi apó azonban nem tudott két perczig ülve
            maradni s sorba ült minden széket és ottománt, a mig a catastropháját elmesélte.</p>
         <p>- Hát ismered ezt a nagyorrút; ezt a borsevőt a szárnyatlan kétlábu állatok között. Ez a
            sátánivadék! hallgasd csak, hogy adta el az édes apját az ördögnek fél pénzért. - Hát a
            mellett, hogy azt a mesét kigondolta, a minek te lettél az ártatlan áldozatja, még egy
            másikat is kifundált: annak meg én estem bele a kelepczéjébe. Elmondta nagy sohajtozva,
            hogy ő neki ugyanerre a napra a szép Juliska is légyottot adott: itt meg itt egy erdei
            lakban. Tudod: én nagyon tisztelem annak a leánykának a szülőit: meg akartam őket
            kimélni attól a nagy szomorúságtól; elvállaltam, hogy magam megyek oda, s szép erkölcsi
            beszédekkel visszatérítem az ártatlan hajadont az erény utjára.</p>
         <p>- Ismerjük ezt.</p>
         <p>- Én rá megyek szépen a lépre, mint egy vörösbegy. Egész nap otkolonnal mosom a
            tarkómat. Délben nem eszem semmit, hogy karcsúbb legyek: csak egy kis szelet zsemlyét
            kaviárral, meg fél tuczat osztrigát; uj géhrokkot veszek; czivilnek öltözöm; megrágok
            három darab catchou aromatiséet, hogy a számból elvegye a pipaszagot; fiakkert fogadok:
            azzal elvitetem magam a kápolnáig, onnan neki indulok gyalog, keresztül a bozóton,
            márcziusi ibolyákat keresni: az erdőre.</p>
         <p>- Márcziusi ibolyákat?</p>
         <p>- Igen is. Valahányszor lehajoltam egyet leszakitani, mindannyiszor azt képzeltem, hogy
            én vagyok a miss Baba elefánt, a ki a letérdeplést producálja. Egy egész csokrot szedtem
            össze, a mig a kis kertészlakig elértem, a hol a légyottnak kellett lenni. Megálltam az
            ablak előtt s elkezdtem énekelni.</p>
         <p>- Énekelt az ur?</p>
         <p>- Igen is, egy nótát, a mely jeladás volt arra, hogy az ajtót kinyissák. Erre a nótára
            is ez az ármányos tanitott meg.</p>
         <p>A hadastyán erre kezet nyujtott Gabi apónak.</p>
         <p>- Bocsánat, uram: - „ezt” én nem tettem.</p>
         <p>- Arra kinyilik a házikó ajtaja, én belépek, az ajtót bezárom, a kulcsot a zsebembe
            teszem. A konyhában vagyok, sötét van; kaparászok: rátalálok az ajtóra: azt benyitom s
            ott találom magam előtt az én Persephone grófnőmet.</p>
         <p>- Ah?</p>
         <p>- Az istentelen gonosztevő! Megmondta, hogy eladta ezer forintért a párduczbőrt; de nem
            a magáét, hanem az enyimet!</p>
         <p>- És aztán?</p>
         <p>- És aztán! A tüzes tatárba is! Meg voltam fogva, mint az egér. Persephone régi ideálom.
            Az a baj, hogy nagyon régi. Nem csak antik, hanem klasszis. Most már nem futhattam meg
            előle. Kompromittáltam: rehabilitálnom kellett; holnap esküszünk s aztán megyünk
            Bukovinába, a feleségem jószágára. - De csak én azt az ugrifüles rinóczeroszba ójtott
            kéngurut megkaphassam, hogy megfizethessek neki ezért a jó barátságért.</p>
         <p>Erre az elbeszélésre a hadastyán egyenesre igazitotta a meghajtott géplábát s utána
            egyenesedett egész termetével, s még egyszer kezét nyujtá Gabi apónak.</p>
         <p>- Uram! visszaveszem a kihivásomat. Én megkaptam az elégtételt. Mert tudja meg az ur,
            hogy nekem nem az volt a szándékom, ha ama hölgy csakugyan megjelent volna azon a
            helyen, a hol én lestem rá, hogy attrapáljam, convincáljam és rehabilitáljam; hanem hogy
            dehonestáljam, repudiáljam és abandonáljam. „Madame! megismertem önt; - megvetem önt!”
            Ezt akartam vala neki mondani. - Gratulálok az urnak.</p>
         <p>Ezzel félig csikorogva, félig csörömpölve ellépegetett.</p>
         <p>Gabi apó a haját tépte dühében, mikor az ezredes elment.</p>
         <p>„Hazajött-e már a huszárom? Megjött-e már a Naso? felébredt-e már a porkoláb?”</p>
         <p>Az ordináncz, a ki még mindig egyedül volt a szolgálattevő lelkek közül jelen;
            tisztelkedve jelenté, hogy a kérdezettek közül egyiket sem szolgáltathatja fel a
            prezentir-tálczán; hanem ha ugy étvágycsillapitónak beérné vele a főstrázsamester ur,
            hozhatna be a számára egy halandó embert, a ki nagyon sürgetősen óhajtana vele beszélni.
            Ugy hiják, hogy Meerengel.</p>
         <p>- Ereszd be!</p>
         <p>Nem úgy jött, de esett be az ajtón az ifjuság jóltevője.</p>
         <p>- Kegyelmes, méltóságos uram! Én vagyok az a szerencsétlen, a ki nem tudom, hogy élek-e,
            vagy már meghaltam. A mig innen ki nem dobat az exczellencziás ur, addig nem hiszem,
            hogy én vagyok a Meerengel.</p>
         <p>- No hát mi törött el?</p>
         <p>- Mi törött? Minden eltörött. Az igazság trónusa törött össze; a mennybéli firmamentum
            lyukadt ki; Jákob lajtorjája törött ketté, a min az angyalok a földre lejárnak.
            Elszökött a Lenczi fráter az én ezer forintommal.</p>
         <p>- Ez nagy szó.</p>
         <p>- És a zöld kakas kisasszonyával.</p>
         <p>- Hüh! Canis tota mater. Ez még nagyobb szó.</p>
         <p>- De nem nagyobb, mert a zöld kakas kisasszonya még bizonyosan visszajön, de az én ezer
            forintom soha sem jön vissza.</p>
         <p>- Hová szöktek?</p>
         <p>- Hát mondták nekem? A Héti ur truppjával mentek el, mint virtuóz komédiások; egyenesen
            Amerikába, extrapostával. Végem van, odavagyok. Mit csináljak most a
            kötelezvényemmel?</p>
         <p>- Kenj rá irósvajat, s ugy edd meg.</p>
         <p>- Vége a világnak! Hét gyerekem, feleségem mind koldusbotra jut; kis házacskám ott
            Sechshausban, a mit becsületesen exequáltam el egy adósomtul, utána megy a Lenczi
            urfinak.</p>
         <p>- Te még könnyen beszélsz; mert téged csak megházatlanított; de engem megházasitott a
            pernahajder. - Hanem, valljuk meg az igazat, Meerengel: hogy jó tréfa volt tőle.</p>
         
         <p>Lenczi fráter angliai és dániai viselt dolgai.</p>
         <p>Héthy ur énekes társasága szerencsésen megérkezett Londonba: ámbátor Hamburgból vitorlás
            hajón utaztak: nem lett utközben semmi bajuk. Még sohasem láttam, hogy szinésznek valami
            baja történt volna a viztől.</p>
         <p>Természetes, hogy Lenczi fráter volt az egésznek a lelke. Valamennyi között ő tudott
            angolul. Egy hónapig tanult, s úgy beszélt, mint egy britt. Elbeszélt félóráig is
            angolokkal ugy, hogy azok egy szót sem értettek belőle, hanem azért elismerték, hogy a
            kiejtése tökéletes. Aztán az angol szokásokat is ő ismerte alaposan.</p>
         <p>„Nem ugy kell ám ott fellépnetek, mintha Nyiregyházára mennétek, szép alázatosan, sorba
            járni az előkelő uraságokat a czédulával, megtekintetesuramozni a boltost, meg a
            patikárust: hanem fesziteni karakán módra; a hogy nemes urakhoz illik.”</p>
         <p>Ugy is tettek. A legelső lepedőnagy szinlapra legfelül oda volt pingálva Magyarország
            czimere, a társországokéval, s valamennyi társasági tagnak a nevéhez oda volt csatolva
            elől a „honorable”, hátul az „esquire, a mistress”. Kivételképen a Lenczi fráter a „Lord
            of Gibernyúzt” (családi birtokáról) s a Juliskáéhoz a „mylady of Zöldkakas”; s a legelső
            előadás előtti napon már értesülve volt a közönség, hogy a Coventgardenben fellépendő
            énekestársaság a hungarian gentry-nek legválogatottabb bokrétája. Lett is óriási
            közönség, exorbitans belépti dijak mellett. A szinpad előfüggönyére ki volt festve Héthy
            úrnak a nemesi czimere, két hatalmas géniusztól emelve, alatta háromszínű szalagon e
            szavak: „arma Héthy.”</p>
         <p>S ha már a függöny sokat igért, az előadás fölülmult minden előreszárnyalt hiresztelést.
            A quartett tagjai festői nemes viseleteikben méltó tárgyai voltak a közbámulatnak; szép
            délczeg fiatal legények, karcsu, deli, tűzszemű hölgyek; köztük legszebb virágszál a
            Lenczi Juliskája; hattyúprémes mentéjében, gyöngyös füzött derékkal, szalagos pártával.
            Csak a ránézéstől oda lett minden ember.</p>
         <p>Hát még mikor rázendíték a maguk nótáit! Bezzeg nem kimélték ezek a hangjukat, mint a
            hogy a közönséges komédiások teszik, a kik, mikor belefáradtak az orditásba, elkezdenek
            lassan énekelni: úgy hiják, hogy „piano”; pedig csak arra való, hogy kipihenjék magukat.
            Világcsalás! Bezzeg az én magyarjaim nem fukarkodtak az Isten adományával; hanem kiadták
            teljes tüdejökből azokat a szép hazai nótákat, a mikhez hasonló nem terem a földön.
            Igaz, hogy mind friss üde hang volt: elénekelt volna az valamennyi mind reggelig, a
            nélkül, hogy berekedjen.</p>
         <p>Az is egészen új valami volt az angol publikumnak, hogy egy nagy énekestársaság
            karmester nélkül énekelje végig a legnehezebb kardalokat; senki sem üti itt a taktust, s
            nem tartja a két kezében az énekes a kótát, mégis gyönyörüen összevág az egész. Aztán
            mikor egyszerre jeladás nélkül elhallgat valamennyi énekes, csak két hang folytatja a
            dalt: a bassus és althang: az meg olyan rendkivüli szép volt, hogy még a köszvényes
            mylordok is felugráltak, s kitapsolták magukból a spleent.</p>
         <p>S a tapsokért és koszorúkért nem maradt háládatlan a magyar énekestársaság; mikor a
            programmját végig énekelte, akkor rázendité a „God save the Queen”-t, a mi az angol
            közönség legnagyobb rokonszenvét vivta ki; úgy hogy végül el sem akart menni a
            szinházból, hanem még a „Rule Britannia”-t követelte.</p>
         <p>Az pedig még nem volt betanulva a társaságnál.</p>
         <p>Ezuttal csakugyan Lenczi fráter menté meg a nemzeti becsületet. Ő tudta ezt az angol
            „szózatot”. Maga kiállt egyedül a szinpad elejére s egyik öklével megütve a mellét s
            aztán a magasra lóditva fel mind a kettőt, rázendité hatalmas hangjával - soloban - a
            „Rule Britannia, rule the waves: Englishmans shall never slaves!”, a mi azután
            frenetikus tapsvihart idézett elő.</p>
         <p>És ezzel be volt véve London.</p>
         <p>A magyar torok tehát „győzött”; - de nem „győzte”.</p>
         <p>(Ime ismét egy más nyelvre lefordithatatlan mondat!)</p>
         <p>Győzött a hangversenyben; de nem győzte az ivást.</p>
         <p>Az Anglia számára elkészitett borok nagyon erősek; az angolok ugy szeretik.</p>
         <p>Ha egy nap nagy bevétele volt Héthy ur társaságának, másnap, harmadnap pauzálni volt
            kénytelen, mert a nemes müvészek nem voltak e világról valók: azokat a paradicsombul
            kellett visszavárni, mig kijózanodnak. Ez nagyon csorbitotta a sikert. Hanem ennek az az
            átkozott sherry és madeira az oka.</p>
         <p>Kivételt képezett csupán a Lenczi fráter. Ő ugyan, ha mindjárt boreső kezdene szakadni
            az égből, még csak a parapléját sem feszitené ki ellene; ő abban el nem ázik.</p>
         <p>Annál több ideje maradt eljárni a billiárd-klubba; a hol Britannia és a szárazföld
            matadorjai tartották nemes tornáikat. Aztán Lenczi fráter is értett hozzá valamit.</p>
         <p>A játék nagyban ment ott; nemzetközi verseny volt: franczia marquis-k, spanyol grandok,
            muszka herczegek versenyeztek angol mylordokkal. Két hires mester, mikor összeakadt,
            olyan lelkesülés volt a betting-roomban, mint akár a turfon: mikor két hirhedett Derby-
            winner futtat egyszerre. Rendesen piramidli-partiet játszottak; ez volt Angliában a
            divat. Egy lord Pollyson volt a „bajnok”, a kivel senki sem mérkőzött büntetlenül.</p>
         <p>Egyszer eszébe jut belekötni Lenczi fráterbe, nem kisértene-e meg vele egy játszmát: a
            magyar név becsületeért.</p>
         <p>- Szivesen.</p>
         <p>- A tét csak ezer font.</p>
         <p>- Bagatelle! Annyi pénz ugyan nincs most nálam; hanem lekötöm zálogul a magyarországi
            „aranykert”-ben létező aranymosó bányámat.</p>
         <p>- Nemesi szavára mondhatja ön, hogy van ilyen aranymosó bányája Magyarországon?</p>
         <p>- Nemesi szavamra mondom.</p>
         <p>És Lenczi fráter ez állitásával legkisebb csorbát sem ejtett a karakterén; mert
            csakugyan valósággal volt a csallóközi birtokuknak a dunaparti füzesében egy zátony, a
            melyen egy czigány család aranyat mosott, s fizetett érte a földesurnak évenkint
            haszonbérül egy egész körmöczi aranyat.</p>
         <p>Tehát az aranybánya be lett jegyezve lord Pollyson fogadásos könyvébe. - A koczka
            határozott, ki kezdje a játszmát. A piramidli-partienál nem csupán arra kell ügyelni,
            hogy a játszó találjon, hanem egyuttal arra is, hogy az ellenfelének rossz állást
            készitsen elő. Az itt divó szabály szerint ugyanis a lökés sora mindenkor egyesével
            váltakozik; nem áll az, hogy a ki talált, ujra lökhet; mert akkor a kitanult mester, ha
            egyszer a kezébe vette a dákót, addig le sem teszi, mig a harminczhatot ki nem csinálta:
            az ellenfele nézheti, s még csak hozzá sem férhet a billiárdhoz. Lord Pollyson épen nagy
            mester volt a rossz helyzetek adásában. Ennek tulajdonitható, hogy Lenczi fráternek még
            csak 24 pointje volt, a mikor már ellenfele harminczötöt számitott. Senki se fogadott
            volna mellette többé egyet tizre; pedig eleinte, a mikor egy pár igen szép lökést
            csinált, nagy volt iránta az érdeklődés: 2 = 1 ellen. Később ez alább szállt 1 = 1-re.
            Vége felé már csak 1 = 10. De az utolsó lökés előtt minden mellette fogadó feladta a
            reményt, s nyult a cheks-es könyve után. Következőleg állt ugyan is a helyzet. A kik
            értik ezt a tudományt, (s ugyan ki ne értené?) nagyon érdekesnek fogják ezt találni.</p>
         
         <p>A fehér gömb a Lenczi labdája, a háromszög a piramidli, a fekete gömb jelzi a verest, a
            pontos kerekség az ellenfél labdáját. A fehér olyan közel állt a fergetyühöz, hogy azt
            semmi mérnöki tudomány nem volt képes olyan combinatióba elinditani, hogy az ellenfele
            golyóját megüsse vele; pedig ha nem talál, ezzel el van vesztve a játszma: oda a
            csallóközi aranybánya.</p>
         <p>A kik a pártján voltak, azt a tanácsot adták neki: vegye „falsch” triplára a golyót, igy
            talán megérinti az ellenfélét; csak hogy akkor aztán ez bizonyosan megcsinálja a hiányzó
            számot.</p>
         <p>Ekkor aztán megmutatta Lenczi fráter, hogy mit tud? A nevezetes eset veres tintával van
            felirva a billiard clubb évkönyvébe. Csak a ki oly hosszu karokkal rendelkezik, az képes
            ezt megkisérteni, mert regula, hogy a tekeasztalra nem szabad ugy ráfeküdni, hogy az
            egyik lába az embernek ne érje a parquettet: pedig a dákóval 38° foku szögletben kell
            lefelé lökni a golyóra, hogy az felugorjon. (Ilyenkor hasitja ki a juratus a billiard
            posztóját).</p>
         <p>Tehát Lenczi fráter megcsinálta ezt a mesterlökést. A fehér labdát keresztül ugratta
            mind a fergetyün, mind a piros labdán, a fehér megtalálta középen a pontos labdát, arrul
            rekuzéval visszapattant, karambolt csinált a veressel s a veres felbillentette a
            piramidlit. Ez tizennégy point egyszerre, s ezzel meg volt nyerve a partie.</p>
         <p>Lord Pollyson ijedtében összecsapta a feje felett a kezét, s minthogy neki is hosszu
            karjai voltak, leütötte vele a feje felett függő lámpást, abból is mind a nyakába ömlött
            az olaj. Azzal kifizette az ezer fontot. - Ennyit csakugyan nem jövedelmezett még a
            csallóközi aranybánya a czigányok bejövetele óta Magyarországba.</p>
         <p>Lenczi fráternek aztán első gondja volt a nyert pénzből megküldeni Persephone grófnénak
            a becsületbeli tartozásul tekintett ezer forintot; Gabi apónak pedig küldött ajándékba
            egy pompás amerikai bölényszarvból készült vadászkürtöt (Hony soit, qui mal y pense!)
            Az apjának pedig visszaküldé amaz emlékezetes bőrzacskót, megtöltve aranyszinü manilla
            dohánynyal.</p>
         <p>„Hát ugy-e hogy van aranybánya?”</p>
         <p>Hanem ez a csodálatos nyereség lett aztán az alapja az egész énekestársaság
            veszedelmének. Mert a mig Lenczi fráternek a keblét egy arany sovereigne melegité, addig
            a traktának, a dinom-dánomnak se nappala, se éjszakája nem volt, a hol elvégezték, ott
            ujra kezdték. Héthy ur lamentálhatott, a mennyit akart; fenyegetései, rimánkodásai
            falrahányt borsók valának: ha nagyon lármázott, Lenczi fráter neki is betömte a száját
            egy kis pénzzel. A nagy mulatságnak az előadásokra is volt káros befolyása, s ezzel
            karöltve járt a közönség részvétcsökkenése (riporternyelven irva).</p>
         <p>De még más veszedelem is származott e diadalból Lenczi fráterre és a társaságra. Lord
            Pollyson érzékeny revancheon törte a fejét s hamar kitalálta a módját és legérzékenyebb
            részét támadta meg szerencsés vetélytársának. Elszöktette a mylady Juliette of
            Zöldkakast s megesküdött vele a gretnagreeni kovácsnál. Aztán elvitte magával nászutra
            Skócziába.</p>
         <p>Lenczi fráter nem hagyta magán száradni ezt a gyalázatot, utána iramodott a szökevény
            párnak; nem kimélte a postára a pénzt; nyomrul nyomra üldözte őket, mig végre utolérte
            boldogsága elrablóját. - Akkor azután megverekedett vele gavallérosan; természetesen:
            ökölre. Mert az angol nem olyan impraktikus, hogyha párbajozni akar, előbb még
            pisztolyra, kardra vesztegesse a pénzt, mikor ott van az embernek a két jó ökle.</p>
         <p>Lenczi fráter a lovagias elégtételadás közben kiütötte a mylordnak az egyik szemét, ő
            maga ellenben kapott attól az orrára egy olyan ütést, hogy ha eddig az arczának ezen
            alkatrészét csak az északi hosszuság szerint volt szokás meghatározni, most már a
            nyugoti szélesség szerint is érdemes volt róla geografiai fölméréseket venni.</p>
         <p>És ez alatt az idő alatt Héthy urnak nem volt se bassistája, se altistánéja. A két
            fővonzerő elszaladt világgá.</p>
         <p>E nehéz körülmény miatt az énekes társaság kénytelen volt a fényes Coventgarden helyett
            alsóbb rendü helyiségekben föllépni, olyat is nehéz volt találni, mig végre egy német
            szintársasággal kötötte össze a sorsát, ugy hogy azok játszanak Schillert és
            Shakespearet, közben pedig a felvonások alatt énekli Héthy ur társasága a „Mi füstölög
            ott a sikon távolban?” Felvonások alatt az ő függönye lesz használva: a melynek czimeres
            feliratát „arma Héthy” a német közönség igy olvasta: „armer hätt’i’”.</p>
         <p>Végre nagy sokára előkerült a várva-várt hires bassista; de egyedül, az altistáné
            nélkül. Dehogy egyedül! Egy akkora orral, mint egy anyányi uborka. Ezzel a
            megszaporodott figurával megint nem lehetett neki a szinpadra lépni. Várni kellett vele,
            a mig æskulapi segélylyel ismét visszaveszi hajdani dimensióit.</p>
         <p>Még ez sem volt elég a bajból.</p>
         <p>Egyszer csak előáll lord Pollyson ügyvéde s nagy processust akaszt Lenczi fráternek a
            nyakába a kiütött bal szemért.</p>
         <p>Fogas prókátor volt! Tudta csavargatni a törvényt. Bebizonyitá, hogy a jus romanum azt
            mondja ugyan, hogy „szemet szemért”, de sehol sem mondja, hogy „szemet orrért”. De
            ellenben az angol „habeas Corpus” világosan kimondja, hogy mely esetekben tartozik
            valaki a testi sértésért anyagi kárpótlással. Egy olyan testi alkatrész elvesztésénél,
            mely a megkárositottnál a keresetmód eszköze volt. „Lord Lenczi of Gibernyuz”-nál ez
            eset nem fordul elő. Mert vagy szükséges az orr a keresetmódjára, vagy nem szükséges; ha
            szükséges, akkor a kapott ütés által kétszer akkorára nőve, még kétszerte alkalmasabb;
            ellenben lord Pollysonnál megforditva áll a dolog. Mert miután a természet azért adott
            az embernek két szemet, hogy az egyikkel a maga kártyájába nézzen, a másikkal pedig a
            szomszédjáéba, s miután lord Pollysonnak az állandó keresetmódja a kártyázás, mely
            számára évi kétezer font sterling jövedelmet hajtott ez ideig: ettől megfosztatván, kéri
            megkárositóját ezen lucrum cessansnak megfelelő birságban elmarasztaltatni.</p>
         <p>Erre Héthy ur kap egy hivatalos meghagyást, hogy azonnal tegyen le a perbe fogott
            bassistájáért személyes cautióképen birói kézbe tizezer font sterlinget.</p>
         <p>- Micsodát? száz mázsa sterlinget! kiálta fel ijedten Héthy ur; s ugy elszelelt ködben
            éjben Albion fővárosából, hogy még az armalisos kurtináját is otthagyta. Áteveztek
            egyenesen Dániába, annak a fővárosába Koppenhágába.</p>
         <p>Az uton a jó tengeri levegőtől - meg a józan élettül, - szépen helyreállt Lenczi fráter
            globusán a hajdani térkép körrajza.</p>
         <p>Koppenhágában csakhamar rájöttek Héthy urék annak a shakespearei titokteljes mondatnak
            az értelmére, hogy „valami bűzlik Dániában!” A kifizetetlen adósság az, oh Hamlet, a mi
            bűzlik. - „Tengerre magyar!” lett a jelszó. Egy napon összebeszélének, hogy minden
            bucsu-ünnepély nélkül, éjben ködben elvitorláznak a ködös skandináv partokról boldogabb
            éghajlat alá.</p>
         <p>Mint a legsötétebb összeesküvéshez, ki lett adva a jelmondat: „Hönyebró”, az uszó hid:
            itt fognak találkozni pontban éjfélkor a hivek, málháikkal, s onnan szállitják őket
            csónakosok a horgonyon libegő kétárboczos „Trekronerre.”</p>
         <p>A ki azt a jelszót elfelejtette, az Lenczi fráter volt. Ő ugy értette, hogy a
            Knipplesbrón kell neki beülni egy pálinkás butikba, s a korcsmáros likőrjeit sorba
            kóstolni, hogy melyik erősebb? Azok csakugyan erősek voltak. Hősünk ott maradt a
            csatatéren. Héthy ur leste, várta éjfél után két óráig a bassistáját, akkor már a hajós
            patron zugolódott, neki is sietni kellett, hogy a dugáruját még jó sötétben a hajóra
            csempészsze: nem akart várni tovább. „Szükség törvényt ront.” Héthy ur kénytelen volt
            sorsára hagyni Lenczi frátert s nála nélkül szállni hajóra argonautáival. Gondolta, hogy
            „rossz pénz nem vész el.”</p>
         <p>Reggel, azaz másnap délben, mikor Lenczi fráter kitörülte a szeméből az álmot, volt neki
            valami homályos sejtelme, mintha ő neki éjféli órákban valami találkozója volna
            valakivel valahol, de hogy kivel és hol? a felől nem volt tisztában, csak arról az
            egyről volt bizonyos, hogy éjfélben kitámolygott a Knipplesbróo járkájára; nagy köd
            volt: látta, hogy valami nagy fehér tányér ott bujdokol az égen a gomolygó légiszap
            között. Megszólitott egy matrózt, a ki ott hajolt ki a kikötő mellvédjén, szájában
            gyüszünyi kurta pipával: „Mi az odafenn, atyafi? a nap, vagy a hold!”</p>
         <p>- Nem tom: - felelt rá a megszólitott, - én nem idevaló vagyok.</p>
         <p>Lenczi fráter aztán elkezdett járkálni a Knipplesbróotól a Hönyebróig: a mig a friss
            tengeri szél elfujta az égről is, meg az ő fejéből is a ködöket, s akkor aztán világos
            lett előtte, hogy dél van, s hogy a Trekronerre elvitorlázott, és ő itt maradt egyes
            egyedül, a ködös Dániában, elhagyva galádul honfitársaitól.</p>
         <p>Kihez forduljon most? Nincs egy ismerőse sem. Sem egy árva fillér a zsebében. Más
            közönséges emberen az a sors teljesült volna, a mi a mesebelin, a kinek „szakálla volt
            kender”, „közel volt a tenger: beleugrott az ember”. De Lenczi frátert még e fatális
            helyzetben sem hagyta el a kedélye.</p>
         <p>Fogta magát, fölment a királyhoz, a Christiansborg palotába: audiencziát kért és
            megkapta azt. Bátran, mint magyar nemeshez illik, előadta a derék VIII. Keresztélynek a
            nehéz helyzetet, melybe egy nemes nemzetnek a fia jutott, ki azért jött ide, hogy a nagy
            Skandinávia egyesüléseért énekeljen, s ki az európai reakcziónak és a szent
            szövetségnek esett áldozatul. Szavainak igazolásául mit hozhatott volna fel ékesszólóbb
            tanubizonyságul, mint: hogy ott az audiencziás teremben elénekelte, hatalmas
            harangszó-hangjával a király kedvencz dalát, az „Igdrazill gyertyánfa” románczát. A dán
            király ugy meg lett hatva ez előadás által, hogy az udvarmestere által kétszáz
            Rikszdalert tett folyóvá Lenczi fráternek utiköltségül.</p>
         <p>Azt mondják, hogy ez volt a „megszivattyuzás” tudományának a non plus ultrája! - Pedig
            dehogy ez volt.</p>
         <p>Megadóztatni egy idegen ország királyát. (A kivel monarchiánk a legmélyebb békében
            él.)</p>
         <p>Lenczi fráter azonnal sietett helyet foglalni a legelső indulásra kész angol gőzhajón,
            (már akkor az angoloknak voltak ilyen jármüveik) s két nappal hamarább odaért Hamburgba,
            mint az előre elindult énekes társaság a maga vitorlásával, ott beszállásolta magát a
            legelőkelőbb stintfangi hotelbe, a honnan a kikötő bejáratára van felséges kilátás:
            fogadott magának egy extrainast, még pedig igazi szerecsent; azzal hordatta maga után a
            tábori széket, meg a csibukot, hogy a hol elfárad, leülhessen és pöfékelhessen, s ezzel
            a parádéval várta be a Trekronerével megérkező truppot, mely két napos viharban
            elázva, tengeri nyavalyától elgyalázva, szállt ki a partra. Héthy ur csak elámult, mikor
            Lenczi fráter, amerikai plantageurnek öltözve, havanna szivarral a szájában s a feje
            fölé szerecsen rabszolga által tartatva a napernyőt; ezzel az üdvözlettel fogadta:</p>
         <p>- Nos, hát maguk „is” megérkeztek, Héthy barátom?</p>
         <p>Még maradt meg nála a dán király munificentiájából annyi, hogy hazavergődhettek vele
            csapatostul a szép Pannoniába.</p>
         <p>Hanem a mikor Győr városába megérkezének, az egész nemes kompánia zsebében nem volt
            összesen annyi mammon, a mely egy fekete kávé szerény követelményeinek megfelelt
            volna.</p>
         <p>Már pedig pénzt okvetlenül csinálni kell, ha az ember direkcziót akar alapitani.</p>
         <p>Volt azon időkben Győr városában két hirhedett uzsorás, az egyiknek a neve volt
            „Mucskó”, a másiké „Nucskó”. Csak egy betü volt közöttük a különbség, nem is egy egész
            betü, csak egy betünek a lába. S ez annyiban volt jó rájuk nézve, hogy mikor
            egyszer-egyszer arra került a sor, hogy vagy az egyiket, vagy a másikat meg akarta
            döngetni egy-egy elkeseredett apa, a kinek a tékozló fia a kezükbe került, azzal
            vághatta ki magát, hogy „kérem szépen, én nem a Mucskó vagyok, hanem a Nucskó!”</p>
         <p>A praxisuk különösen abban kulminált, hogy hamis váltókra kölcsönöztek. Ha jött hozzájuk
            holmi jó családból való gavallér, megszorult nemes ur, pénzt kérni, azt mondták neki:
            „hja, az ur neve nekem nem jó firma; hanem irja alá ennek vagy annak az uraságnak a
            nevét, arra adok pénzt”. Az ilyen váltót azután lepecsételte az adós saját nemes
            czimeres gyürüjével, hogy senki meg ne lássa. Lejárat napján, ha elhozta a pénzt,
            visszakapta a váltóját, elégethette; soha sem tudta meg még a légy sem, hogy hamisitást
            követett el.</p>
         <p>De ha nem hozta el a pénzt, akkor azzal fenyegették, hogy prezentálják a váltóját az
            aláirt nevü firmánál, az hamisnak nyilatkoztatja, s akkor az urat, urfit becsukják, mint
            hamisitót. Ezen az uton növekedtek aztán fel száz valóságos kölcsön adott forintok
            tizezer forintokká.</p>
         <p>Ezt a két derék embert szemelte ki Lenczi fráter mindkettőjük közös jóltevőjének. Mikor
            már Héthy ur leszaladgálta a két lábát a pénzkeresésben, eredménytelenül, azt mondá neki
            Lenczi fráter:</p>
         <p>- Itt van Mucskó és Nucskó.</p>
         <p>- Itt ám! - sohajta fel Héthy ur, a tarkóját vakarva, - de ezek nem adnak, csak hamis
            váltóra.</p>
         <p>- Hát hisz az a jó.</p>
         <p>S közölte vele az egész tervét.</p>
         <p>Héthy ur nagyon kivitelre érdemesnek találta ezt az ötletet, mely valóban érdemes a
            följegyeztetésre, hogy majd ha egyszer az egyetemen külön kathedra lesz felállitva a
            „megszivattyúzás” hasznos szaktudománya számára; ez a paragrafus ki ne maradjon
            belőle.</p>
         <p>Tehát „egy” napon Héthy ur bekoczogtatott Mucskó urhoz, előadva neki, hogy bizonyos
            számu száz forintokra volna szüksége, melyek nélkül a társaságát együtt nem tarthatja.
            Az összeget azonban, a mint a bérletet beszedheti a publikumtól, azonnal vissza fogja
            fizetni.</p>
         <p>- S kinek a nevét fogja az ur a váltóra aláirni? - kérdezé Mucskó ur; nem is reflektálva
            arra az eshetőségre, hogy tisztességes ember a saját nevét kuspitolja holmi adóslevél
            beszennyezésére.</p>
         <p>- Van nekem egy elsőrendü müvészem, tetszik az uraatyját ismerni: Gibernyúz földes
            ura.</p>
         <p>- Elég. Hozom a pénzt.</p>
         <p>S átadta a stipulált összeget; természetesen nem mind kivert bankóczédulában, hanem
            nagyobb részt paraplékban, tölténytartó-szijakban és köszörükövekben, a miket igen
            könnyü értékesiteni, vagy akár a szinpadon elhasználni.</p>
         <p>Ugyanabban az órában Lenczi fráter is hasonló üzletnek fekteté le az alapját Nucskó
            uramnál. Tőle nem is kérdezték, hogy kinek a nevét választja a hamis aláirásra, ugy
            diktálták neki Héthy direktor ur nevét a tolla alá. Semmi kétség, hogy Lenczi urfi ura
            atyja nem fogja engedni, hogy a fiacskájának a neve a Sedria elé kerüljön s utczát
            söpörtessenek vele a győri piaczon. Ő is kapott a kölcsön fejében elégséges mennyiségü
            gubacsot és egy egész katonacsákó-raktárt.</p>
         <p>Mikor aztán eljött a lejárat napja, magától értetődik, hogy se Héthy ur, se Lenczi
            fráter nem jelentette magát a két (kicsi hiján) névrokon Dioscuroknál. Minélfogva azok
            jelentették magukat ő náluk. De egyik sem akart semmit se tudni a fizetésről. Azok
            fenyegetőztek, hogy prezentálni fogják a docéikat az „illetőknél.” „Tessék!”</p>
         <p>Ekkor derült aztán ki a pokoli cselszövény.</p>
         <p>Mikor Héthy urnak bemutatta Nucskó ur a Lenczi fráter által az ő nevére hamisitott
            váltót, Héthy ur, nem hogy a suffitákig ugrott volna haragjában, nevének hamis aláirását
            meglátva, hanem a leghidegebb flegmával mondá: „valóban, ez az én aláirásom”.</p>
         <p>- Az ur aláirása! - förmedt rá Nucskó uram.</p>
         <p>- Igen is, az enyim! - folytatá Héthy ur. - Hiszen csak tetszik rá emlékezni.</p>
         <p>- Sohase láttuk egymást.</p>
         <p>- Hát az ur elismeri, hogy ez a saját keze irása?</p>
         <p>- Nem volnék becsületes ember...</p>
         <p>- Gézenguz az ur! - Bocsánatot kérek! - Az az ur, a ki ezt aláirta az ur helyett! De hát
            akkor fizet helyette az ur.</p>
         <p>- Tessék az executióhoz látni. Itt van tizenkét faggyugyertya-tartó pléhből, két
            cachirozott torta, egy partitura a „Garaboncziás diák”-ból, egy eleven mókus
            kalitkástul. A többi a feleségem nevére van irva.</p>
         <p>Csekély változatokkal épen igy végezte a dolgát Nucskó ur Lenczi fráternél. Ez is
            elismerte valódinak a hamis aláirást, s aztán liquidált lefoglalási objectumul egy pár
            himzett papucsot, meg két fehér egeret. Volt egy gitárja is; hanem azt a törvény, mint
            az iparüzletéhez szükséges szerszámot az adós számára szent és lefoglalhatatlan tárgynak
            nyilvánitja.</p>
         <p>A közönséges ethika szabályai szerint az ilyen gonosztettnek megérdemlett büntetést kell
            vala maga után vonni, hanem Lenczi fráter számára extra törvények voltak szentesitve.
            Ezzel a nevezetes csalafintasággal egyszerre kedvenczévé lett az arany-fiatalságnak,
            mind a két nemet ide értve. Nem győzte a meghivásokban való válogatást, s az édes
            levelekkel vánkost tölthetett volna meg, minden föllépését a szinpadon koszoru- és
            bukét hullás jutalmazta. Azok között legállhatatosabban visszatérő volt egy rózsaszin
            szalaggal átkötött dahlia koszorú, melybe nem ritkán egy összehajtogatott czédulka volt
            eldugva: Juliska aláirással.</p>
         <p>Ez a Juliska egy gazdag buzakereskedőnek volt az egyetlen szülöttje; halavány arczu
            teremtés, égbenéző szemekkel, repülni készülő termettel, mindig ott ült az első
            zártszéksorban középen, világoskék merinó-ruhában, à la giraffe fésüre tüzött lenszőke
            hajjal, az ujjai tele gyürükkel (ekkoriban ujjnélküli keztyü volt a divat). Az egész
            város tudta már, hogy halálosan szerelmes a Lenczi fráterbe. Csak az apa nem tudta még,
            a derék Pánczélos Pál uram. Természetesen, neki hol a Bánátban, hol Mosonyban, hol
            Bécsben volt dolga. Ha rájön, hogy Lenczi fráter elbolonditotta az ő leányát, bizony
            agyoncsapja mind a kettőt. Nagyon dühös ember. Még a Lenczi frátert nem látta, mert nem
            szokott komédiába járni soha.</p>
         <p>Egy reggel aztán, ugy tiz óra felé, mikor Lenczi fráter épen azon alkudozott magával,
            hogy vajjon fölkeljen-e az ágyból, s e közben a két lábát föltette a falra, s a hosszu
            pipát a szájából alálóggatva, gitározott; benyitja rá valaki az ajtót, minden
            koczogtatás nélkül.</p>
         <p>A reggeli látogató öles magas férfi, széles zsákhordó váltakkal, nagy simléderes
            sipkával a fején, egyébként magyarosan öltözve, öreg ezüstgombos dolmányban, sarkantyus
            csizmákkal; a kezében egy rezes végü vadkörtefa pálcza, csontfogantyuval, mely
            golyafejet ábrázol, minden ujján egy pecsétnyomó gyürü. Kemény, mély ránczokba osztott
            ábrázat, borostás tokával, kétfelé vágott kegyetlen állal; vastag két nagy szemöldök
            árnyékozza vérben forgó szemeit, ellenben a nyirott bajusza keskeny vonalat képez az
            ajkai fölött, ugy, hogy az első tekintetre az ember azt hiszi, hogy nini, ez az ur
            tévedésből a bajuszát tette fel szemöldöknek, s a szemöldökét bajusznak!</p>
         <p>- Ismer az ur engem? - No hát én vagyok az a Pánczélos Pál. Az a bizonyos.</p>
         <p>- Nagyon örülök. Tessék leülni, kérem.</p>
         <p>Egy szék sem volt, a mire leülhetett volna.</p>
         <p>- Köszönöm, majd inkább csak tánczolok. Az ur majd muzsikálhat hozzá.</p>
         <p>- Mivel szolgálhatok a nemzetes urnak?</p>
         <p>- De majd inkább én szolgálok. Csak tessék fekve maradni ott azon a deresen.</p>
         <p>- Halljuk.</p>
         <p>- Fujom. Hát azt akarom én az úrnak röviden megmondani, hogy én ismertem az úrnak az
            uraatyját, aztán meg a nagyatyját, sokszor volt velük dolgom, azok derék becsületes úri
            emberek voltak; hanem az úr nagyobb imposztor és országos csaló, mint az apja, meg a
            nagyapja együtt!</p>
         <p>Ez a minden logikai rendet nélkülöző mondat (már csak a hibás konstrukcziójánál fogva
            is) ellenmondást keltett volna fel akárkinél is, de Lenczi fráter nem volt az az
            „akárki”.</p>
         <p>E szavakra nyájas örömmel nyujtá oda a kezét a goromba látogatónak.</p>
         <p>- Köszönöm, Pánczélos Pál úr! Még így meg nem dicsértek életemben soha, mint a nemzetes
            úr.</p>
         <p>- Micsoda? Hát elértette az úr, hogy én most dicséretére szóltam? Akkor az én emberem az
            úr. Akkor beszéljünk egymással szépen, barátságosan.</p>
         <p>Azzal letette az asztalra a sipkáját és a pálczáját s oda ült Lenczi fráter mellé, az
            ágya szélére s diskursus közben, hol ő pengette a gitárt, hol a másik.</p>
         <p>- Ilyen embert keresek én régen, mint az úr. Mert hát az embereket rászedni, megcsalni,
            lefőzni, megmeszelni, a bolondoknak a szeme szőrét kiszedni: nagyon szép virtus. Magam
            is szivesen élnék vele, ha értenék hozzá; de hát engem azzal vert meg a sors, hogy nem
            tudok más lenni, mint becsületes ember; ha mást akarok; mindjárt rajta kapnak. Hazudnám
            én szivesen: de olyan vörös lesz egyszerre a pofám, a mint hozzákezdek, mint a
            kanpulykáé. Pedig ehez a mi hivatalunkhoz ez nagyon megkivántatik. Már a Celláriusból
            azt tanultuk, hogy „imposuit nobis Sempronius mercator”, „beadott nekünk Sempronius
            kalmár”. Tehát a kereskedőnek ehez kell érteni. Az urat a gondviselés ilyen talentummal
            ruházta fel. Hagyja el a komédiát. Legyen kompanistám. Az urnak adom a leányomat.</p>
         <p>Erre a váratlan fordulatra csakugyan kiesett a hosszuszárú pipa Lenczi fráter
            szájábul.</p>
         <p>- Tudok ám én mindent. Régóta látom már, hogy az én drága georgináimat, a miket magam
            hoztam Bécsből, hogy pusztítják a legszebb virágjukban. Hát nem ott áll most is egy
            bukét georgina az úrnak az ablakhídján köcsögben? olyan büdőskőszinű georginája ebben a
            városban senkinek sincs; mert azt én hoztam Bécsből. No hát! A tagadás nem használ
            semmit. Diktum faktum. Az úr elveszi a leányomat. - Különben leütöm a derekát.
            Tisztességes ember nem bolondít egy leányt, ha el nem akarja venni. A mióta a Zsani az
            urat meglátta, az óta egészen elment az esze. Hát nem bánom: vegye el. Hanem ettül a
            mostani mesterségétül váljék meg. Mert én nem arra neveltem a leányomat, hogy a mikor a
            férje bukfenczeket hány, az alatt ő meg tányérozni járjon. Nem! Van más fajtája is a
            világbolondításnak: az úrnak van talentuma hozzá, válogathat benne. Legyen az úr
            kereskedő.</p>
         <p>Lenczi fráternek nagyon megtetszett ez az eszme.</p>
         <p>- Az volna az én legforróbb kivánságom.</p>
         <p>- Micsoda? Volna az úrnak valami dunsztja a búzakereskedésről? Meg tudja az úr
            különböztetni a banátusi búzát a székesfehérváritul?</p>
         <p>- Nagyobb eszmém van nekem annál. Ha én kereskedő volnék, azon lennék, hogy én lennék az
            első a hajómmal a bécsi vásáron.</p>
         <p>- Hát aztán hogy csinálná el ezt az úr? Több furmányost fogadna fel?</p>
         <p>- Egy sem kellene ahhoz. Csinálnék a hajómbúl gőzhajót.</p>
         <p>- Micsodát?</p>
         <p>- Olyan hajót, a mit nem lóval vontatnak viz ellenében, hanem gőz hajt.</p>
         <p>- Hallottam én már ilyennek hírét, sőt láttam is egyet lepingálva. Eleget is töröm rajta
            a fejemet, hogyan húzzák fel azt a masinát belül, hogy az, mint a pecsenyeforgató,
            folyvást forog magátul.</p>
         <p>- Hát én már olyanon utaztam.</p>
         <p>- Igazán?</p>
         <p>- Még pedig a tengeren.</p>
         <p>- Az antlantikum tengeren? Hát látta a masináját belül?</p>
         <p>- Hogy ne láttam volna? Nagyon egyszerü praktika az. A hajó közepén van egy nagy
            gőzkazán. No tudja az úr, olyan, mint a milyenen pálinkát főznek. Csak látott
            olyat?</p>
         <p>- Hogy ne láttam volna? A feleségemnek is van; azon szokott rózsavizet főzni.</p>
         <p>- Hát mikor abban a vizet felforralják, a sebes gőz kifujtat egy hosszu csövön.</p>
         <p>- Értem.</p>
         <p>- Átellenben meg van egy szélmalom. Olyanforma, mint a kerepelőnek a kelepelője. Csak
            látott olyat?</p>
         <p>- Hogy ne láttam volna? Magam is csináltam gyerekkoromban eleget.</p>
         <p>- No hát! a kazánbul kilövellő gőz folyvást fújtatja a szelet a kelepelőre: az mozgásba
            hoz egy korongot, az bele kap két fogas kerekűbe, azok elkezdenek forogni, kivül a
            tengelyen meg ott van a két lapátos kerék, azok belekapaszkodnak a vízbe s tolják előre
            a hajót.</p>
         <p>- Tökéletesen értem. Hát meg tudná az úr nekem egy hajómat ilyen gőzzel járóvá
            csinálni?</p>
         <p>- Nem kell más hozzá, mint egy kolompáros, egy lakatos, meg egy molnár. Ha én lerajzolom
            nekik a masinát: stante pede utána csinálhatják.</p>
         <p>- Ezt meg kell még gondolni. Mert hátha a kazán szétpattan: a hajó az ördögé lesz. No
            hát csapjon ide a tenyerembe az úr. Lesz vőm és kompanistám. Átadok az úrnak egy hajót,
            a mi Szentágota névre van keresztelve. Hatezer mérő tiszta búza van rajta: Bécsnek
            indúl; az lesz a leányomnak a móringja. Az úrra bizom az eladását. Majd meglátom az első
            próbábul, hogy milyen kereskedő lesz a fiam urambul. Később majd azután beszéljünk a
            gőzös hajórul is. Ma pedig eljőjjön hozzánk vacsorára. Ebédre nem hihatom, mert egész
            nap schiftöltetek s annál magamnak ott kell lennem. Az úr is ott legyen mindig, a mikor
            schiftöltet.</p>
         <p>- Mindig ott leszek atyám uram.</p>
         <p>S ezzel mint apa és fiu váltak el egymástul.</p>
         <p>A többit aztán magátul is kitalálhatja a tisztelt olvasó. Lenczi fráter a lakodalom
            estéjén megszökött a menyasszonyától, felvágtatott Bécsbe gyors parasztokkal, ott
            eladta a móringul kapott tölgyfa hajót búzástúl együtt, a hogy vették s addig ki sem
            mozdult Bécsbűl, a mig a pénzt mind el nem verte. Akkor aztán csakugyan komolyan kellett
            arról gondolkoznia, hogy életpályát válasszon magának. Meg is találta, a mi legjobban
            illett a természetéhez Skalápcza úr szárnyai alatt.</p>
         <p>Ez a Skalápcza úr vidéki szinigazgató volt: abbul a fajtábúl, a melyet falusinak
            neveznek. Mindig falun, városban soha sem. Mentül rongyosabb a gárderób, annál nagyobb a
            művészet. Orchestrum a guitár. Mikor a Csikósban előjön Bandi a hős bojtár, árvalányhaj
            a kalapja mellett, czifra szűr a vállán; ott van a guitár a nyakában, úgy énekli: „ezt a
            kerek erdőt járom én!”</p>
         <p>Ezzel a móddal elbujdokolhatott Lenczi fráter szerteszét az országban, hogy a haragos
            apósa rá ne találhasson. Hiába kurrentáltatta a búzakereskedő; minden vármegyében más
            neve volt annak.</p>
         <p>Végre azonban Skalápcza director úron is megesett a fatum. Megbukott, kridába került. Ez
            nem lett volna baj, csak olyan faluban ne tette volna, a hol épen friss szolgabiró
            székelt, a ki tapasztalatlan fiatal ember létére azt a tévhitet ápolta, hogy ő neki a
            keze ügyébe került pert azonnal el kell intézni. A boldogtalan! rövid kézből összehivta
            a hitelezőket, se tömeggondnokot, se perügyelőt nem nevezett ki, se terminust nem
            tüzött ki, se Közlönybe nem hirdetményezett, se nem fasciculált, hanem lefoglalta a
            csődtömeget s szétosztotta a hitelezők között; a korcsmáros kapta a dekorácziókat (ez jó
            lesz annak az ivószobáját feldisziteni), a szinészeknek pedig átszolgáltatta a
            garderobot, ki nem fizetett gázsik fejében. - Lenczi fráternek jutott a zsarnoki
            kegyetlenségü Abdurrahman pasának a kaftánja, turbánja és salavárija, a ki Szapáry
            Pétert eke elé szokta fogatni.</p>
         <p>Most ő ezzel mit csináljon? - Keresetmódot csinál belőle. Uj, még eddig fel nem fedezett
            életmódot; legalább itt Magyarországon még eddig nem ismertet. Felvette magára a török
            pasai jelmezt s kiegészitve egy hosszú vándorbottal, meg egy ivó kobakkal, neki indúlt
            vele az országútnak. Beállt török dervisnek! a ki távol Mesopotámiából jön fel Budára,
            az ott porladozó török szent „Gül Baba” sirjához elzarándokolni.</p>
         <p>Tudva van, hogy a törökkel a magyarok nagyon szimpathiáznak, s a zarándok előtt minden
            ház ajtaja vendégszeretetre nyilik meg.</p>
         <p>„La illah, il allah! Mohamed rázul Allah! Gül Baba szelámlik, Cselebim baksis!”</p>
         <p>Ezzel a szép üdvözlettel köszönté a házi gazdát. Gül babát pedig mindenki ismeri.
            Egyszerre megérték, hogy ez egy török dervis, a ki a Gül baba sirjához zarándokol,
            leültették az asztalhoz, s jóltartották. Hiába beszéltek hozzá, mert ő csak a hosszú
            nagy olvasó szemeit morzsolgatta egymás után, áhitatosan emlegetve Alláht és
            Mohamedet.</p>
         <p>Ezzel a furfanggal szerencsésen keresztül imádkozta magát a bánságon meg a kunságon,
            hanem mikor Akasztóra ért (még a neve is ominózus!), ott majd hogy bele nem törött a
            kése. Biró uram házánál ugyan jól fogadták, megmarasztották török szokás szerint, még
            lábvizet is hoztak neki, hanem az oda érkező rektor hitetlen Tamás volt; ez azt
            állitotta, hogy ha török volna, hosszabb szakállának kellene lenni. Az persze nem
            nőhetett meg olyan hirtelen. Hátha valami muszka kém. - Végére kell ennek járni! Lakik
            itt a helységben egy igazi valóságos negyvennyolczas honvédtiszt, a ki odakin járt
            Törökországban: meglakta Kiutahiát is: azt kell idehíni; majd kikérdezi az; mert az tud
            törökül.</p>
         <p>Előkeresték valahonnan vitézlő Kalákás Sámuel uramat, a ki eleinte nagyon vonakodott e
            vállalattól, mert ő már igen régen volt Törökországban, nem is igen emlékezik már minden
            szóra, de csak addig bíztatták, mig egy kis jó bor, meg a dohányzacskójának degezzé
            töltése igérete mellett ráállt, hogy kivallatja a zarándok dervist. Ő is remélte, hogy
            muszka kémet fog el benne.</p>
         <p>A mint azonban meglátta Lenczi frátert, ki az ő „szelim aleikum” üdvözlésére a bal
            tenyerét a homlokára, a jobbat a mellére tevé, mingyárt kimondta rá, hogy bizony igazi
            török dervis ez; mert valósággal így köszönnek a törökök.</p>
         <p>- Hát kérdezze meg a jámbortul, hogy honnan jön mostanság? Kivánta megtudni a biró
            uram.</p>
         <p>A tamáskodó rektor a fél lábát feltéve a székre, kritikusi szemmel őrzé a zarándok
            arczmozdulatait, mig a háziasszony a két hajadon leányával együtt az ablakmélyedésből
            figyelt reája, a legkisebb magzat pedig bátran a térdére könyökölt s a kulacsának a
            dugóját próbálta kisrófolgatni.</p>
         <p>Kalákás Sámuel elébb rágyujtott a pipára az asztalon égő gyertyánál: mert össze kell az
            embernek elébb szedni a fejében a szavakat, aztán így szólt, méltóságos hangon:</p>
         <p>- Hát, effendim, dzsehangir isfahan dolma bagdzse, mohabbétir?</p>
         <p>Lenczi fráter hasonló komoly ábrázattal felelt rá, kevés vártatással:</p>
         <p>- Kandahár bujukdére atmeidán kazanlik bokhara Sahara Mekka.</p>
         <p>Kalákás uram magyarázá a mondatot.</p>
         <p>- Ugyan helyesen ejti ki: hogy most jön a Sahara pusztán keresztül, Mekkából, a nagy
            karavánnal: három hétig utaztak, majd meghaltak szomjan: a tevéiket mind levágták,
            azokat „itták” meg.</p>
         <p>- Ejnye; de rövid szavakkal mondá el. S valyontén hol vagyon az ő hazája?</p>
         <p>Kalákás uram megkérdezé azt szépen.</p>
         <p>- Topinambúr csiflik Kapudán basa topcsider kaikdzsi bosztandzsi ulema?</p>
         <p>Az ájtatos dervis felvette a földrül a levetett papucsát s megcsókolta a talpát. Igy
            tesz az igaz ozmanli, mikor a hazájáról kérdezősködnek, s aztán beszélt mély
            torokhangon.</p>
         <p>- Jildiz kioszk medresz kadunkiet khuda karagüz nizám iftikhár baltadzsi muezzim gökksü
            csirágán kizláraga joldás.</p>
         <p>Kalákás uram nagy füstfelleget fújt a makrapipából s onnan tolmácsolá rendén.</p>
         <p>- Szörnyü messzeségről jött, a hol a szentjánoskenyér terem; a szerviánok országából, a
            kutyafejü tatárok szomszédságából: a mi olyan közel van már a naphoz, hogy az emberek,
            ha folyvást jeget nem ennének, mind megsülnének tőle.</p>
         <p>A rektor azt szerette volna tudni, hogy honnan veszik a jeget, ha olyan közel vannak a
            naphoz?</p>
         <p>Kalákás úr azt is kérdésbe tette.</p>
         <p>- Pehlivan gházi offerum defterdár ilhámi izoglán keremet vakúf nakara nargileh
            muezzim?</p>
         <p>A dervis e szókra a két tenyerét a térdeihez csapta, a mi a törököknél a csodálkozás
            kifejezése.</p>
         <p>- Allah akbár! gyaúr köpek domusz hedzsira alkoran alsiráth iráde thuharet abdeszstan
            hattiseriff dzsindzsi.</p>
         <p>Kalákás uram sokáig nevetett, a mig ezt lefordította magyarra:</p>
         <p>- A dervis azt mondta, hogy ha a nap közel van, hát a hold is közel van: s azt már csak
            minden ember tudja, hogy a jégeső a holdból szakad alá.</p>
         <p>E közben a nagy csodára még többen érkezének; a patikárus, a borbély, a materialista, a
            nótárius, a lódoktor s mindnyájan intézének kérdéseket a tolmács által a jámbor török
            zarándokhoz.</p>
         <p>Az egyik arra volt kiváncsi, hogy szabad-e már a törököknek borfélét meginni? a mi török
            nyelven eképen hangzott:</p>
         <p>- Afferum fermán alkorán szúra ozmanli tepelenti sorbet?</p>
         <p>Mire a dervis a szája elé tartva a markát, a mi a törököknél az ivást jelenti, e szókkal
            ada választ:</p>
         <p>- Derebég szadakát offát millei szaffai, Allah buffái chrestinái padisáh csok jah
            sa.</p>
         <p>- Igenis szabad, de csak úgy, ha a kérdező is iszik vele együtt, még pedig a szultán
            egészségére.</p>
         <p>Erre aztán Kalákás uram megbizatott, hogy az áldomásváltást teljesítse, a hozzávaló fáin
            idei karczossal.</p>
         <p>- Pejnir! - Teszkere! Hodzsa. Bülbül! - Bogcsa tütün! (Mondogaták egymásnak felváltva
            pohárkoczintásnál.)</p>
         <p>Hát ez mi volt?</p>
         <p>Ezt csak mi ketten értjük.</p>
         <p>Biróné asszonyom azonban azt szerette volna megtudni, hogy vannak-e a dervisnek
            feleségei otthon és hányan? A válasz elől azonban kiküldte a leányait, hogy azok ne
            hallják, csak a kulcslyukon át hallgassák.</p>
         <p>Kalákás uram tehát csak úgy a tenyere mögül suttogva kérdezé:</p>
         <p>- Bairám odaliszk hárem feredzse kadina aszszeki valide szerály?</p>
         <p>A dervis megcsóválta a fejét, a mi törökül igenlést jelent, s komoran mormogá a diskrét
            választ:</p>
         <p>- Sekerbuli, Sekerpára, Zoraide, Leila, Zuleika, Fatime, Atahualpa.</p>
         <p>- Van neki hét!</p>
         <p>- Ohó! kiálta közbe a rektor. Svihákság van a dologban. Az az Atahualpa egy mexicoi
            császárnak a neve.</p>
         <p>Erre aztán Kalákás uram megharagudott.</p>
         <p>- No ha jobban tudja rektram, hát beszéljen vele maga törökül.</p>
         <p>- Beszélek is! Azzal kivett a zsebéből egy krajczárt s odatartá a zarándok elé: „mi
            ez?”</p>
         <p>- Oszpora.</p>
         <p>- No ez az. - Hát ez micsoda? mutatott neki egy piczulát.</p>
         <p>- Piaszter.</p>
         <p>- Igazán az.</p>
         <p>- Hát ezt hogy híják törökül (mutatván egy papiros florest).</p>
         <p>- Kajmesz. (Richtig!)</p>
         <p>- Oda kell neki adni! oda kell neki adni! kiabálta az egész társaság.</p>
         <p>- Hát ezt hogy híják? kérdezé a materialista: egy tiz forintos bankót tartva az orra
            elé.</p>
         <p>- „Bim!” felelt rá a dervis.</p>
         <p>- Isten ucscse igaz! hüledezett a szatócs. Ezer krajczár!</p>
         <p>- Oda kell neki adni, rivalltak rá valamennyien, s kifacsarták a kezéből a kegyes
            adományt a szegény török számára.</p>
         <p>- Hát magam mi vagyok? volt kiváncsi megtudni a szatócs.</p>
         <p>- Mameluk.</p>
         <p>Ez meg annyira igaz volt, hogy senkinek semmi kétsége se lehetett többé az iránt, hogy a
            legvalódibb tőrülmetszett dervissel van szerencséje együtt mártogatni a tálba. Végül
            nemzeti kollektát szedtek össze neki, s bíró uram kisérő levelet irt a számára, pecsétet
            is ütött arra, melyben a hazai helységek becsületes előljáróinak lelkesen pártfogásukba
            ajánlja a derék Ali Csavaroglu Mehemeth bey hodzsát, a sztambuli Sheik ul Izlám
            küldöttjét, a kinek fogadása tartja: gyalog a szent Gül Baba sírjához
            elzarándokolni.</p>
         <p>Mikor Lenczi fráter kívül volt a kapun, utána loholt Kalákás honpolgár s megfogta a
            kaftánja lebernyegét.</p>
         <p>- Ugyan te édes öcsém, honnan a pokolbul szedted össze azt a sok bolond török szót?</p>
         <p>Lenczi fráter e szóra kiesett a szerepéből.</p>
         <p>- Hát csak onnan, a hol urambátyám szedte.</p>
         <p>- Nem osztanád meg velem a kapott baksist?</p>
         <p>Erre ismét beletalált a szerepébe.</p>
         <p>- La illah, il Allah, Mohamed razul Allah.</p>
         <p>S rögtön nem értett többé magyarul.</p>
         <p>De egész odyszszeát lehetne összeírni Lenczi fráter életének lefolyásából, ha valaki
            nyomról-nyomra utána járna, minden helyet fölkeresve, a hol ez az eltévedt lángész
            megfordult.</p>
         <p>A szabadságharcz alatt guerillavezér volt, vége felé felavandzsirozott
            szalmakomiszárusnak.</p>
         <p>Aztán beállt emigránsnak, bejárta Törökországot, Angliát, volt tábori markotányos,
            törzsorvos és nyelvmester. - Járt egyszer négy lovas hintón, másszor felemás rongyos
            csizmában.</p>
         <p>Megint hazakerült politikai emigránsnak, kétszer elfogták, kétszer meg is szökött; s e
            jogon megállapítá a sorsát mint martyr, a kinek minden hazafi adósa ebéddel, vacsorával
            és fekhelylyel, a kihez beállít. Üldözött hazafi volt egész az új szabadság
            kiütéseig.</p>
         <p>Ez azonban egész semmivé tette a hivatalát. Más életmód után kellett látni. Divatba jött
            a „hazafiság és nemzetiség.” - Most virágzott a buzája a „nemzet napszámosainak”. -
            Szinésztruppot toborzott össze; maga írt hazafias szellemtől ragyogó darabokat, a
            mikben Bem, Klapka, Petőfi deklamáltak és ágyukat sütögettek. Óriási lelkesedést költött
            országszerte. Mindenütt tárt karokkal fogadták. Ez volt életének legfényesebb korszaka.
            A mit fel is használt arra, hogy háromszor vagy négyszer megházasodjék. - Az sem tarthat
            örökké. - Mikor aztán bekövetkezett a provisorium, egyszerre vége lett az aranjuezi szép
            napoknak. A császári komiszárusok nem ismertek irgalmat a Thália papjai iránt. Censura
            alá vették a darabjaikat. Lenczi fráter hősdrámái be lettek tiltva. Ő azért azokat mégis
            csak adatta. Egyszer aztán a komiszárus nyakon fogta, becsukatta. - Azzal fenyegette,
            hogy elküldi Josefstadtba. Azonban mikor megtudta, hogy Lenczi fráter előkelő származású
            nemes család ivadéka: más húrokat kezdett el pengetni. Megkinálta szolgabirósággal.
            Akkoriban úgy fogták azt kötéllel. - Nem lesz egyéb dolga, mint adót exequálni katonai
            karhatalommal. Hisz ez nagyon kellemes hivatal! - Lenczi fráter felcsapott és elfogadta
            a kineveztetést. Aztán elment adót exequálni a cserepárokkal. S olyan ügyesen vitte a
            dolgát, hogy a saját viczispánját is megadóexequálta; bekvártélyozva magát a falusi
            kastélyába hatvanad magával. - Ezért a félreértésért aztán menten el is csapták a
            hivatalából.</p>
         <p>Ezzel a diversióval azonban alaposan elrontotta a renomméeját. - A régi jó ismerősök, a
            kemény hazafiak bezárták előtte az ajtajukat; ha valahol bevetődött egy vendéglőbe, nem
            úgy, mint hajdan: „gyere ide Lenczi fráter! szoritunk számodra helyet!” - s aztán „igyál
            bort, nem vizet! lesz a ki megfizet!” de bizony, ha leült egy asztalhoz, minden vendég
            felkelt onnan, s otthagyták magára - az apostatát!</p>
         <p>Nem maradt más hátra, mint ismét nyakába venni a gitárt és sorba járni falut, várost, a
            hol még senki sem ismeri.</p>
         <p>De ezért nem látta őt búsulni senki.</p>
         <p>Egy magában járt; soha sem volt szerződtetve: csak vendégszerepelt. Ha megszorult, a
            szemfényvesztés mesterségét is elővette. Egy párszor meg is halt; kollektát csináltatva
            a temetési költségeire a mindig kész adakozó szinészek közt.</p>
         <p>Legutoljára itt találkoztam vele a fővárosban.</p>
         <p>Magyar nemzeti ruhában járt, sarkantyús csizmában, darutollas süveg a fején. Épen olyan
            délczeg magatartása volt, mint ezelőtt - ne is mondjuk, hogy hány esztendővel.</p>
         <p>- Hol jársz itten Lenczi, a hol a madár se jár.</p>
         <p>- Segitek a francziáknak győzedelmeskedni.</p>
         <p>(Ez történt 1870-ben, a nagy franczia-német háború idején.)</p>
         <p>- Talán bizony szabad csapatot toborzasz össze?</p>
         <p>- „Höher Péter!” A Marseillaiset énekelem az orpheumban. Öt forintot kapok érte minden
            este. Meg egy porczió „Gollascht mit Gurkensalat”. - A publikum lelkesül, én pedig
            testesülök tőle. Gyere el egy este: hallgasd meg. Meglátod, hogy verjük szét sörös
            üvegekkel az egész német ármádiát, mikor én nekieresztem, hogy „allons enfants de la
            patrie! Le jour de gloire est arrivé!”</p>
         <p>Megigértem neki, hogy majd valamelyik nap hozzájárulok magam is a kiadáshoz. - Még úgy
            sem voltam az orpheumban eddig.</p>
         <p>Ez a valamelyik nap azonban nem következett el.</p>
         <p>Nem csak azért, hogy Napoleont elfogták; hanem egészen más sajátságos körülmény
            miatt.</p>
         <p>Lenczi fráter Marseillaise-e szokott az orpheumban a piece de resistance lenni, a mit
            legutoljára hagynak. Már pedig azt kivánni egy művésztől, hogy étlen-szomjan végig
            várja, mig a többi kollégái és kolléganői virginálnak, kankánolnak, levegőben
            bukfenczeznek, tudós malaczokat abriktolnak, - határos volna a lehetetlenséggel. „Csak
            egy halbszájtli” ez volt a jelszó. A programm végeig természetesen megtelt az asztal
            félmesszelyesekkel: üvegekkel.</p>
         <p>De azért nem volt semmi baj.</p>
         <p>A szinpad közepén volt egy nagy szálfa felállítva: „a szabadság fája”. - (Az akrobaták
            előadásánál ugyanaz a mászókaró.) Lenczi fráter, mikor rákerült a sor, ehez a fához
            támasztotta a hátát, s e biztos positióból harsogatta el azt a hatalmas nagyszerű
            csatadalt, a mi valóban képes még annak a vérét is felforralni, a ki egy szót sem ért a
            szövegéből. - A közönség háromszor szokta azt elénekeltetni, s utoljára minden vendég
            együtt énekli a nótát.</p>
         <p>Esős idő volt, a szokottnál is nagyobb hőség a teremben. Az esti lapok kebellázitó
            hireket közöltek. - A publikum türelmetlen volt már s alig akarta végig nézni a
            kaucsukember nyavalygásait: „a Marseillaiset! a Marseillaiset!” kiabálta a tűzvérű
            fiatalság.</p>
         <p>Lenczi fráter odaállt a fához s neki veté a hátát. Belekapott a gitárja húrjaiba s
            elverte az első akkordokat.</p>
         <p>Akkor aztán rázendité azzal a hatalmas mély hangjával, mely még most sem vesztett el
            semmit a csengéséből.</p>
         <p>„Allons enfants de la patrie! Le jour de glorie est arrivé!”</p>
         <p>Itt egyszerre félbeszakadt a dal.</p>
         <p>Lenczi fráter kezei nem verték az akkordokat többé.</p>
         <p>A szája nyitva volt: de hangot nem adott; az a két tündöklő fehér fogsor hiánytalanúl
            ragyogott elő; karikára felnyilt szemei a csillárba bámultak. - Nevetni látszott: de ez
            a nevetés valami kisértetes volt.</p>
         <p>A szinfalak közül sugták neki a következő sort; azt hitték, hogy elfeledte. Nem hallá
            azt. A türelmetlen közönségből felkiáltottak hozzá: „Ne vigyorogj Lenczi fráter, hanem
            fujadd tovább: „l’ètandard sanglant de tyrann...” De biz azt csak nem mondta tovább
            Lenczi fráter; csak állt ott felnyitott szájjal, bámuló szemekkel, és nevetett.</p>
         <p>Végre oda lépett hozzá a rendező, hogy kivezesse. - A mint megfogta a karját, Lenczi
            fráter egyszerre végig esett a szinpadon: homlokával megütve a padlót, az összetört lant
            húrjai utolsót zendültek. Meg volt halva.</p>
         <p>Igy tréfálta meg a világot, még akkor is, a mikor végkép megvált tőle.</p>
         <p>A szinházak tagjai ezúttal utóljára csináltak a temetési költségeire kollektát, s most
            már valósággal eltemették.</p>
         
         <p>Kár volt érte: szegény Lenczi fráterért! Az idén milyen jó képviselőjelölt vált volna
            belőle!</p>
         </div>
      </body>
  </text>
</TEI>
