<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU15274" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>A Sándor körül</title>
            <author>
               <persName>
                  <surname>Móra</surname>
                  <forename>Ferenc</forename>
               </persName>
               <date from="1879" to="1934">1879-1952</date>
               <idno type="VIAF">73857588</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">11616</measure>
            <measure unit="pages">26</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A Sándor körül</title>
               <date>2016-04-06</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/15200/15274/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Góczán Andrea</name>
                  <name>Drótos László</name>
               </respStmt>
            </bibl>
            <bibl type="printSource">
               <title>A Sándor körül</title>
               <author>Móra Ferenc</author>
               <pubPlace>Budapest</pubPlace>
               <publisher>Áchim</publisher>
               <date>1942</date>
               <ref target="https://mek.oszk.hu/15200/15274/"/>
            </bibl>
            <bibl type="firstEdition">
               <title>A Sándor körül</title>
               <author>Móra Ferenc</author>
               <date>1942</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="low"/>
            <ns1:timeSlot key="T6"/>
         </ns1:eltec>
      </xenoData>
      <revisionDesc>
         <change when="2025-06-08"/>
      </revisionDesc>
   </teiHeader>
   <text>
      <body>
         
         <div type="chapter">
            <head>I.</head>
            <p>Tudom én azt, ha meg nem szólnak is érte, hogy egy kis nyelvtani helytelenség van
               ebben a címben. Hiába hívják névelőnek a névelőt, éppen a név elé nem dukál.
               (Aminthogy a karszék is olyan szék, amelyiknek nincsen karja. Ha van neki, akkor már
               nem karszék, hanem karosszék.)</p>
            <p>A nyelvtan szerint nem gilt a Péter, meg az Imre, meg a Sándor, mert az igaz magyar
               csak Pétert, Imrét, Sándort mond, támaszték nélkül. Persze, hogy igaza van a
               nyelvtannak, de azért nekem is igazam van. Ez a Sándor, akit egy kis regény pajzsára
               akarok emelni, nem olyan akárki Sándor. Ez egy valóságos nagy Sándor, ha kis betűvel
               írom is az epitonját. Ha naggyal írnám, akkor össze lehetne téveszteni azzal a
               másikkal, akinek kicsi volt Macedónia s akit Világbírónak tisztel a történelem.
               Gondolom, azt is névelővel emlegették a maga idejében, - hű kutyafékomadta! -
               mondhatta Dárius király ő felsége a gaugamelai csata után - de megadta nekem ez a
               Sándor!</p>
            <p>Hát ez a mi Sándorunk nem tiedelt el annyit a világból, mint halhatatlan druszája, de
               azért némi kis halhatatlanságra ő is szert tett Szeged és Kistelek között. Nem akarok
               vele megbántani senkit, de ki kell mondanom az igazságot, hogy itt a mi környékünkön
               mégis csak ő vitte köztünk legtöbbre név dolgában - igaz, hogy nem is sajnálta érte
               teste fáradságát. Ugyan a másét még úgyse sajnálta.</p>
            <p>Gondolom, ezek után mindenki tisztában van vele, hogy én itt Rózsa Sándor dicsőségét
               kerülgetem. Csakugyan kerülgetem, de bizonyisten nem irigységből. Nem vagyok irigy
               természetű ember, nostras-ra meg különösen nem. Egészen más oka van annak, hogy
               akadozik a tollam a papíron, amelyet a mi fiúnk emlékezetének óhajtok szentelni.</p>
            <p>Sokat írtam már én a Sándorról, de leginkább csak - aktát, amely iktatószámot visel.
               Ha valakinek nem volna jobb dolga, mint kiszedegetni a bölcs vezetésem alatt álló
               bibliotéka levéltárából azokat az aktákat, amiket innen-onnan harminc év óta a Sándor
               tárgyában szerkesztettem, egész könyvre való köteg kikerülne belőlük. De nem ajánlom
               az utódomnak, hogy próbálja meg, majd ha engem elvisz a markoláb és összeszedik az
               irodalmi hagyatékomat. Körülbelül egy a szövege minden aktának, csak a név változik,
               amelyre cimezve van. Tudniillik ezek az akták válaszok olyan levelekre, amelyek abban
               a feltevésben intéztettek a könyvtár igazgatóságához, hogy az rendelkezik Rózsa
               Sándor memoárja felelt; azt hiszik, hogy e nagy ember, mint városunk szülötte, ránk
               testálta önéletrajzát s azt mi féltve őrizzük külön e célra beszerzett
               Wertheim-szekrényünkben. De nemcsak féltve, hanem félve is, mert a lelkek órájában
               karikásostor pattogása és pandurpuskák ropogása hallatszik ki a vaskasszából.</p>
            <p>Magyar írók, igen jónevűek is és osztrák kollégák, akik jó szívvel vannak a lovagias
               magyar nemzet iránt, már boldogult gazdámat, Tömörkény Istvánt is sokat nyagatták
               Rózsa Sándor relikviáiért. Volt, aki regényhőst akart belőle csinálni, volt, aki
               tragédiát dalban elbeszélve ihlette volna róla s volt, aki operettben szerette volna
               vele eljáratni a kutyakopogóst, csak történeti adatok kellettek volna hozzá. (Hogy
               nincs ebben a kérkedésben semmi túlzás, legyen rá bizonyság Grünvald Alfréd osztrák
               librettista. Nemrégiben olvastam, hogy ez a bécsi kollega most operetten dolgozik,
               amelynek «Vénusz selyemben» lesz a címe, hőse pedig egy magyar gróf, akit Rózsa
               Sándornak néznek. Nem tagadom, hogy egy kicsit a szívembe nyilalt, mikor Sándorunk
               karrierjének erről az uj grádicsáról értesültem. Milyen szerencséje van ennek a
               betyárnak! Mikor fognak már egy grófot múzeumigazgatónak nézni?)</p>
            <p>Tömörkényi István igen udvarias ember volt, aki szolgálatkészen válaszolt minden
               megkeresésre. Postafordultával értesítette t. címeket, hogy nekünk valóban van egy
               unikumunk a keresett tárgykörből, Szegedi bűnkrónika a címe, rajta van az is, hogy I.
               füzet, valami Búvár nevű írótárs szerkesztette azon frissében, még 1870-ben, nyilván
               hivatalos adatok alapján. Alighanem ez is volt a baj, ez a hivatalosan megállapított
               tényekhez való túlzott ragaszkodás, A «tiltott közlés»-ről ugyan még akkor nem volt
               törvény, de azért az írónak úgy a körmére találtak ütni, hogy ezen búvár nem mert
               többet a sötét bűnök tengerébe leereszkedni s így a krónikából nem jelent meg második
               füzet. De az elsőből se ismeretes több a mi példányunknál, még a Nemzeti Múzeumnak
               sincs meg ezen nemzeti ereklye, ennélfogva az mint páratlan ritkaság a házból ki nem
               adható. Aki élvezni akarja, az fáradjon ide a királyi és császári székvárosokból,
               állunk szolgálatára, de csak a délelőtti órákban, a könyv ugyanis fönt lakik az
               emeleten, a főkönyvtárban, száznéhányezredmagával, oda pedig délután nem mászkálunk,
               mert a villanyvezetékünk elromlott.</p>
            <p>Tömörkény István elment, a régi érdeklődők is elmentek, de jöttek helyettük ujak.
               (Tömörkény helyett nem.) Pár évvel ezelőtt Amerika is jelentkezett. Csikágóból írt
               valami irodalmi üzletes, hogy jó volna egy Rózsa Sándor filmet csinálni. Már hogy meg
               akarta szégyeníteni az odavaló gangstereket, vagy oktatni akarta őket, azt ő tudja.
               Tőlem ő is csak azt a választ kapta, amit a többi, mert én nem vagyok olyan udvarias
               ember, mint tanítógazdám volt.</p>
            <p>- Intézetünk a közművelődésnek van szentelve s betyárkultusszal se szervezeti
               szabályai szerint, se magánhajlandóságból nem foglalkozik. Városunk dicsőségét
               másképpen óhajtjuk szolgálni, mint a betyár-romantika ápolásával. Mindazonáltal
               kivételesen van szerencsénk közölni, hogy a t. címed b. érdeklődése által megtisztelt
               férfiú a nyomtatásban megjelent vizsgálati akták szerint egy áldott állapotba került
               kocsmárosné hasát felvágatta, hogy meg nem született csecsemő kisujjához hozzájusson,
               mivel az ő társadalmi köreiben elterjedt hit szerint a golyó nem fogja azt, aki
               ilyennek a birtokába van.</p>
            <p>...Hát ilyen előzményei vannak azon ténykörülménynek, hogy némi vonakodással álltam
               be a Sándor panegirikusának. De meg kell vallanom, hogy mire megöregedtem, egy kicsit
               megváltozott a felfogásom - részben az utolsó évek világtörténelmi eseményeinek
               hatása alatt is - s hajlandó vagyok átértékelni régi ítéletemet a puszták királyáról,
               akihez már 1848-ban verset is írtak, még pedig németet. (Már nem tudnám megmondani,
               honnan kerítettem azt a bécsi kalendáriumot, amit éppen ilyen vonatkozásnál fogva
               adtam neki a könyvtárunknak. Kossuth Lajos képe is verssel van ugyan koszorúzva, de
               csak a naptár táblája belső oldalán, tehát páros oldalon, amin nem kap úgy a szem. A
               külsőn a mi Sándorunk van ábrázolva, baltája nyelére támaszkodva. A Kossuth
               dicsőségére írt vers rosszabb, de a Sándoré hosszabb.)</p>
            <p>Két oka is van annak, - az általános európai helyzettől eltekintve - hogy ma már
               szelídebben ítélem meg a Sándort. Rájöttem, hogy egy római császár is volt, Maxentius
               nevezetű, aki ugyanúgy szerezte a talizmánt, mint ő. (Lehet, hogy tőle tanult Sándor
               is; rajongói bizonnyal örömmel veszik tudomásul, hogy ilyen császári vonás is volt
               benne és klasszikus studiumokat is végzett.) A másik okom az, hogy a nyáron
               tanyavilágunknak olyan részén bújdostam, amelynek nádfödeles házai közt -
               novellaíróink bogárhátúaknak nevezgetik őket, noha olyan rongyoshátú bogarat a
               legnagyobb Brehm se ismer - még elevenen él a Sándor-mithosz. (A nevét azért nem
               árulom el a környéknek, hogy a többi környék meg ne legyen sértve, mintha őbenne nem
               volna kegyelet.) Hát itt hallottam néhány történetet Sándorról, amelyeket érdemesnek
               tartok följegyezni. Hitelességükről az a kukoricacsősz felel mint a szájhagyomány
               képviselője, akivel együtt sütögettünk odakint gyenge kukoricát. Persze lopott
               kukoricát, hogy stílszerűek legyünk.</p>
            
         </div>
         <div type="chapter">
            <head>II.</head>
            <p>Városi ember, ha Rózsa Sándort emlegetik előtte, mindig a Ráday nevét asszociálja
               vele. Része lehet benne Jókainak is, aki erről a perzekutorról mintázta meg Lándoryt
               a lélekidomárt.</p>
            <p>Kint a tanyák közt azonban, ahol a Sándor határozottan sokkal többet emlegetett
               alakja volt a multnak, mint például Nagy Lajos király, nem Ráday az antagonistája,
               hanem Lócsik.</p>
            <p>Nem mondhatni, hogy valami lelkesedéssel adóznak neki a betyárirtásért, inkább valami
               hideg elismeréssel.</p>
            <p>- Kögyetlen szigorú ember vót, nagy kínzást tölt a szögénylegényökön. Az vót a szava
               járása, hogy ürá úgy köll nézni, mint a küszent-istenre.</p>
            <p>Ez a küszent-istennel való példázgatódzás hiteles dolog lehet, mert én már ölbeli
               koromban is hallottam róla Félegyházán. Tisztes nyugalomban és istenfélelemben élt
               ott akkor valami D. Urbán bácsi nevű, Ráday-viselt vén betyár aki engem fia gyanánt
               szeretett és sokat <hi xml:id="cim62">beletakargatott</hi> a subájába, mert a háza
               szomszédos volt a mienkkel. Senki engem nem kényeztetett és dédelgetett úgy, mint ez
               a felejthetetlen lókötő, növesszen a jó Isten a sírján jószagú somkórókat és szép
               nevető pipacsokat. A nevére is akart iratni s a nevelésemet is vállalta volna, mely
               esetben életem pályája bizonyosan máskép fordult volna, de az édesanyám nem eresztett
               el a szívéről.</p>
            <p>Hát ez az Urbán bácsi volt az én első forrásom a Sándor viselt dolgai tekintetében. Ő
               nem szolgált ugyan alatta, de olyan ügyvivőféléje volt a kiskúnok földjén s ez
               juttatta őt is a szegedi Zwingerbe, ahol két esztendeig élt a Ráday kosztján.</p>
            <p>- Tudod, fiacskám, nem vót az rossz hely - merengett el néha a daliás időkön - húsban
               nem vót semmi hiányosságunk, csak kegyetlen megsózatta a Lócsik, inni meg nem adott
               rá, úgy, hogy az ember néha a falat nyalta kínjában. Az kutya ember vót, de engem
               mégis kiszabadított a keze közül az a nagyon jó Isten. Tudod, a radnai Szűz járt
               közbe értem, mert én soha el nem mentem lopni anélkül, hogy két szál gyertyát ne
               gyújtottam volna a képe előtt és térdenállva ne kértem volna, hogy segítsen meg. De
               meg is segített mindig, még a Lócsik kezében is. Pedig az olyan veszett jószág volt,
               hogy úgy kellett ránézni, mint a küszent-istenre.</p>
            <p>Az eltorzított névben is könnyű ráismerni Laucsik Mátéra, a rendcsináló kormánybiztos
               jobbkezére. Ugyanazt is lehetne mondani, hogy a főhadsegédjére. Bizonyosat nem lehet
               tudni, nemcsak azért, mert az idő sok mindent elmosott azóta, hanem azért se, mert a
               Ráday-korszakot szándékosan is elhomályosították azok, akik szerepeltek benne. Amit
               azonban a nép tud a Laucsik szerepéről, azt az azóta napvilágra került kortársi
               memoárok meglehetősen hitelesítik. Ki lehet belőlük venni, hogy a gróf csak
               díszveretes hüvelye volt az igazság pallosának, - az éles penge Laucsik volt benne.
               Rádayra szükség volt, neve miatt is, szeplőtelen karaktere miatt is; a kormány tudta
               róla, hogy őt se fenyegetődzés, se szép szó, se asszonycsók, se annál is kísértőbb
               asszonysírás le nem veszi a lábáról. Erre mind fel kellett készülni, mert sok
               szóbeszéd volt arról, hogy nagyon tekintélyes alföldi birtokosok, kastélyos urak
               kezére járnak Sándornak, még pedig egészen önzetlen rajongásból. Ezekkel nem lehetett
               szembeállítani akárkit. Ide olyan ember kellett, aki nemcsak tiszta, mint az
               arkangyal, hanem olyan fényes is.</p>
            <p>De Ráday magában nem lett volna elég. Címernek, ország zászlójának, akit tiszteljenek
               a jók, rettegjenek a rosszak, igen; de gyakorlati célra, nyomozásra, betyárok és
               orgazdák összefogdosására, kínvallatásra nem volt való. Erre kellett Laucsik Máté,
               székesfehérvári ügyvéd, aki a rendcsinálásból még a Bach-korszakban letette a
               vizsgát. Laucsik akkor még fiatalember volt, éppen hogy a joggal elkészült Bécsben s
               egy híres osztrák büntetőjogásznál, akinél patvárián volt, olyan stúdiumokat végzett,
               amik idehaza nem voltak divatban. Honti születés volt, az apja uradalmi ember s
               valami olyan összeköttetése, hogy Albrecht főherceg, a Bach-korszakban Magyarország
               kormányzója, jóindulattal volt hozzá, a fiához is. Neki köszönhette, hogy központi
               szolgabíró lett Fehér megyében s hogy Bécs őrá bízta a somogyi betyárvilággal való
               megbirkózást. Nem könnyű munka volt, de sikerült neki. Nem kimélte se a maga
               munkáját, se a más érdekét s rövid idő alatt statáriális bíróság elé állította a
               legillusztrisabb betyárvezéreket. Betyárt már azelőtt is akasztottak, de Laucsik az
               orgazdákat is hóhérkézre adta. Erre aztán nagyon befolyásos urak kijárták Becsben,
               hogy a túlságosan energikus kezet megfogják, mielőtt olyan titkokról is leszaggatná
               a pókhálót, amelyeknek leleplezéséből országos botrány lenne. Igaz, hogy nagyon
               szavahihető embertől más verziót is hallottam. Azt, hogy a fiatal Laucsik
               vérfagyasztó bizonyságát adta betyárpusztító zsenijének. Egy vádlottal jéghalált
               halatott. Nem akart vallani, ezért meztelenül bezáratta egy jégverembe. Lefagyott a
               keze, nem vallott. Lefagyott a lába, nem vallott. Aztán múmiává fagyott a törzse is,
               de még akkor se vallott, úgyhogy azt se lehetett megtudni soha, nem ártatlanul halt-e
               meg. A rokonai aztán egész Ferenc Józsefig mentek a panaszukkal s a király nem volt
               hajlandó szentesíteni ezt a büntetőjogi reformot. Jégverembe nem záratta ugyan
               Laucsikot, de egész életére hidegre tétette. Soha többet rendes bírói, vagy ügyészi
               állást nem kaphatott. Az igaz, hogy Rádaynak ő lett a jobbkeze, de csak úgy, mint
               «Laucsik úr».</p>
            <p>A kiegyezés után való esztendőben került sorra az Alföld megtisztítása s Andrássy
               Gyula, mint kormányelnök, Ráday Gedeont tette meg királyi biztosnak, aki addig a
               belügyminisztérium rendőri osztályának vezetője volt. Vizsgálóbíróul mellé adta
               Kormos Bélát, aki mint Pestmegye tiszti alügyésze szerzett kitűnő jogászi
               gyakorlatot. Aztán Laucsikot hivatta magához Andrássy, akkor székesfehérvári
               ügyvédet s közölte vele, hogy őt szemelte ki a szegedi kormánybiztos adlátusának.
               Laucsik szabódott a nem egészen veszélytelen tisztségtől. Nemcsak a nyugalmát nem
               akarta feláldozni, hanem a családját is féltette. Tigrisvadászatra csak az induljon,
               aki után senki se törli a szemét. Andrássy azonban nem engedett. Ráday mellett szinte
               teljes hatalmat igért Laucsiknak s a kormány tekintélyével vállalt garanciát azért,
               hogy akármi éri új szerepében, családja exisztenciája minden eshetőségre biztosítva
               van. Erre aztán nem lehetett nemet mondani. Laucsik elköltözött Szegedre, ahol Ráday
               már türelmetlenül várta.</p>
            <p>Azzal mindenki tisztában volt, hogy a duvadak közt Sándor bácsi a király. (Akkor már
               igazán bácsi volt, belépett az ötvenötbe. 1813-ban született, még pedig július
               havában, az oroszlán jegyében, amikor csupa vérszomjas emberek látnak napvilágot.
               Tudom magamról, mert én is júliusi termés vagyok. Nemcsak dicsekvésképpen mondom, de
               hát nem hamisíthatom meg a történelmet csupa szerénységből.) Azonban csak gyanu volt,
               de bizonyság nem. Mert ami bizonyos volt, azért Sándor már amnesztiát kapott nem is
               egyszer. Az elsőt még negyvennyolcban magától Kossuth Lajostól. Aztán Ferenc József
               is megamnesztiázta, még pedig kétszer is, bizonyosan azért, hogy ezzel is lefőzze
               Kossuth Lajost. Igaz, hogy aztán mégis csak lecsukatta s amire akkor szentenciázták,
               azt le is szolgálta becsületesen s így a régi bűnökért nem volt rajta mit keresni. A
               nagy tisztogatás megkezdése előtt alig egy esztendővel került haza a péterváradi
               börtönből s úgy szemre egészen jóba foglalta magát. Nagyon tisztességtudóan
               jött-ment a szegedi városban, szűzdohánnyal kedveskedett a rendőrkapitánynak,
               erőnek-erejével kezet akart csókolni az alsóvárosi gvardiánnak s egy kicsit
               restellkedve fogadta az ünneplést, ha nem térhetett ki előle.</p>
            <p>- Nono - mondta húzódozva, mikor a búzapiacon megéljenezték -, nem töttem én olyan
               különösebb dolgot, mit kurjongattok énrám? Nem akarok én követ lönni.</p>
            <p>Mert mi tagadás benne, Sándor határozottan örvendett bizonyos népszerűségnek. A
               Bach-korszak még közel volt s akadtak szittya keblek, amelyek nem gyűlölték úgy a
               zsiványt, mint az üldözőit. Sándor negyvennyolcban az amnesztia fejében beállott
               szabadcsapatával honvédőnek, mert ha valaki, ő igazán meggyőződéses híve volt a
               szabadságnak. Igaz, hogy honvédői minőségben is hamarosan kirágta az iszákot, de
               azért a szabadságharcos glóriája kísérte a zsiványt is, legalább a naivabb honfiak
               szemében.</p>
            <p>Ami pedig azt illeti, hogy Sándor nem akart követ lenni, enemű ambiciójáról valóban
               senki se hallott. Ő többre vágyott ennél: az volt az álma, hogy belőle pandúr lesz.
               Föl is ment Pestre Andrássy Gyulához, a miniszterelnökhöz, úgyis mint régi jó
               emberéhez. Tudniillik a Kossuth amnesztia-levelét Andrássy hozta le neki annakidején
               a fehértói nádasok közé bizonyos Jókai Móric nevű fiatallal.</p>
            <p>A hagyomány úgy beszéli, hogy a nagyúr szívesen fogadta a betyárt, föltetette vele a
               levett kalapját, bársonyszékbe tessékelte, Sándor bácsinak szólította, szivarral,
               pálinkával traktálta, de pandúrsággal nem kecsegtette.</p>
            <p>- Nem lehet az, Sándor bácsi.</p>
            <p>- Ugyan már mért nem löhetne, tésúr vagy minek tisztöljem az Urat?</p>
            <p>- Mért nem lehet, Sándor bácsi, mert akinek annyi tarka macskája van, mint magának,
               nem lehet annak hinni.</p>
            <p>- Nem, úgy-e - mondta Sándor szeliden. - Hát Ferenc Jóska mért hitetött magának,
               mikor magának is vót ölég tarka macskája.</p>
            <p>Andrássy sóbálvánnyá meredve nézett a betyárra. Az pedig rákacsintott és odasúgta
               neki, megemelve a kalapját:</p>
            <p>- Csak nem felejtette tán el maga se Kossuth Lajost? Mert, nézze, az nagy csúnyaság
               vóna ám, ha mostan muszájból más gazdát szolgál is.</p>
            <p>Szóról-szóra így volt-e, nem-e, azért én nem harapom meg az ujjamat, sőt azt is
               megvallom, hogy efelől a történelmi párbeszéd felől éppoly kétségeim vannak, mint sok
               történelmi párbeszéd felől, amelyek iskolai oktatás tárgyát képezik. De ezeken a
               tájakon, amelyek Rózsa Sándor lábnyomait őrzik, úgy beszélik, hogy az államférfi
               megszégyelte magát, sőt borzasztó haragra is lobbant, csak nem merte mutatni. Sőt
               inkább fűt-fát igért Sándornak, de csak azért, hogy megszabaduljon tőle. Ki is
               kísérte egész a kis ajtóig, de aztán sürgősen magához parancsolta Rádayt és kiadta
               neki az ordrét, hogy ezt a betyárt élve-halva, de neki minden okvetlen kezére
               kerítse.</p>
            <p>Ráday szeretett is volna eleget tenni a parancsnak, de nem tudta, hogy fogjon hozzá.
               Ahogy Szegedre lejött, hamarosan megbizonyosodott róla, hogy Sándor megint átvette az
               impériumot a Duna-Tisza közén, összeszedte a régi betyárokat, neofitákkal is
               frissítette a bandát, községházakat rabolt ki, vásárosokat sarcolt meg, itt-ott vért
               is eresztett, de mindent olyan ügyesen csinált, hogy akkor is nehéz lesz bizonyítani,
               ha lefogják. Egyelőre azonban lefogásról se lehetett szó, a vén zsivány eltünt
               valami ismeretlen bozótban. Keresni se lehetett nagyon, mert ha neszt fog, akkor
               időnap előtt megugrik Szerbiába az egész bandájával. Olyan ketrecet kellett neki
               felállítani, amibe maga jószántából kerüljön bele.</p>
            <p>Erre volt jó Laucsik, a lélekidomár. Lehet, hogy a Dunántúl rémtetteket követett el -
               itt Szegeden pszichológiával dolgozott az első perctől kezdve.</p>
            
         </div>
         <div type="chapter">
            <head>III.</head>
            <p>Három hónapig ült már Laucsik Szegeden, anélkül, hogy a kisujját is mozdította volna
               Rózsa Sándor ellen. Egynéhány kapcabetyárt ugyan összefogatott, de azokkal is nagyon
               barátságosan bánt, még mákosrétest is süttetett nekik. Csak akkor mérgesedett meg
               rájuk, mikor valami bácskai úrikastély fölverését nem akarták vállalni, ahol még a
               csecsszopó gyereknek is átvágták a torkát.</p>
            <p>Ennek hírét se hallottuk soha - szabadkoztak a lókötők, akik addig nagyon
               engedelmesen vallottak be mindenféle apró-cseprő deliktumot. - Nem vagyunk mink
               olyanfélék tekintetös úr. Ilyen borzasztóságot csak a Sándor cselöködhetëtt. Úgy
               segítsön mög a Szentháromságisten, ahogy nevirül se ösmerjük azt a bizonyos
               helyiségöt.</p>
            <p>Nem is ismerhették, hiszen Laucsiknak a kitalálása volt az egész. Azért találta ki,
               hogy megharagudhasson.</p>
            <p>- Sándorra meritek kenni a magatok istentelenségét, kötélrevalók? A szátokra veszitek
               annak a derék embernek a nevét, ti semmiházi szemétnépek, akik még azt se érdemlitek
               meg, hogy Sándor a hétköznapló csizmáját hozzátok kenje! Takarodjatok előlem,
               szedte-vette fattyai, én nem vesztegetem rátok többet a szót, hanem majd lesz rá
               gondom, hogy a Sándor kezére kerüljetek!</p>
            <p>Hát ez nagy meglepetés volt a szegénylegényeknek, még nagyobb Sándornak! Mert persze
               huszonnégy óra alatt megvitték neki a hírt, nem is egyfelől. Nemcsak a Laucsik
               parancsára, hanem a Laucsik tudta nélkül is. (Majd később kiderül, hogy volt a
               rablóvezérnek olyan úri barátja is a szegedi városban, akinek a házánál nemcsak a
               Laucsik tekintetes úr volt sűrű vendég, hanem a Ráday méltóságos úr is.)</p>
            <p>Az öreg betyár úgy érezte magát, mint aki égő házból szabadul ki, éppen mikor
               rászakadóban van a tető. Meg is fogadta magában, hogyha még ez egyszer segedelmére
               lesz az a nagyon jó fölséges Úristen, fölhágy a mesterséggel és penzióba teszi magát.
               Átveszi a gazdaság vezetését az öreg Rózsa-tanyán, ahol ezidőben a sógora
               helytartóskodott. Soha többet vért nem ont, csak még azoknak a kapcabetyároknak
               kivághassa a nyelvét, akik ilyen csúf hírbe keverték a törvény előtt. Ehhez jussa
               van, hiszen még ez a messziről jött bíró is fölszabadította rá. Nagyon rendes ember
               lehet ez a bíró, tán még össze is ismerkedik vele idővel. Ugyan elfogadná-e, ha
               megkerítené neki azt a szép pejcsikót a gyulai ménesből?</p>
            <p>Mindenesetre úgy gondolta Sándor, hogy bátorságosabban jöhet-mehet a határban, ha már
               így megfordult a szél. A nagy próba akkor esett meg, mikor a mételyesi buckák közt
               két lovas fogdmeggel találkozott. Hirtelen a szűr alá kapta a puskát s lesz, ami lesz
               nyugodtan ballagott feléjük.</p>
            <p>- Nini, ez mög a Sándor bácsi! - kiáltott rá az egyik pandúr, de nagyon
               barátságosan.</p>
            <p>- Az ám, - örült neki a másik is - no, hogy van kend, Sándor bácsi?</p>
            <p>- Mint a többi gróf - nézett végig rájuk hidegvérűen a betyár, a szűr alatt igen
               szorítván magához a puskát.</p>
            <p>- Hát aztán hol lesz az ebéd, Sándor bácsi? - kérdezte az öregebb pandúr.</p>
            <p>- Majd ott, ahol tegnap - vont vállat Sándor. - A napnál.</p>
            <p>- Szereti-e kend a fogolyhúst?</p>
            <p>A betyár gyanakodva kapta föl a fejét.</p>
            <p>- Miféle fogolyhúst?</p>
            <p>- Ejnye, hát a fogolymadárét - nevelte el magát a fogdmeg. - Ölég bolond kend, ha nem
               lő magának ebédöt, hiszen puskája van hozzá, látom. No, adjon Isten Sándor bácsi!</p>
            <p>- ...sten! - billentette meg a kalapja szélit a betyár, akivel még ilyen csuda nem
               történt az életben. Hogy ővele a törvény embere mint maga formájával békességesen
               elbeszélgessen! Még akkor is, mikor észreveszik nála a fegyvert! S hogy azt őtőle
               nemcsak hogy el ne vegyék, hanem még biztassák is vele orvvadászatra!</p>
            <p>Persze ez a nagy nyájaskodás mind a Laucsik rendeletére történt így, aki úgy
               számitott, hogy többre lehet menni egy csöpp mézzel, mint egy kád ecettel. Nem is
               rosszul számított.</p>
            <p>Egy hét mulva Sándor nagy magabiztában már majd a városba bemerészkedett. Egész odáig
               csak azért nem jutott, mert közbeesett az Öthalom. Jeles hely volt ez mindig,
               valamikor az ántivilágban itt adta össze a hóhér az ördöggel cimborálókat a köteles
               lányával, a boszorkányok is itt szoktak diétázni, mikor a sátán összesípolta őket
               az akasztott ember sípcsontjából készült furulyán; ebben az időben pedig arról volt
               híres, hogy ezt tartották a Sándor legkedvesebb herbergjének. Azon a tájon, ahol
               most egy elhagyott csordakút gémjét nyikorgatja a szél, volt ekkoriban valami
               düledező duttyán, Titke Kati nevű menyecskéé, akit azonban inkább Szépszájú Katinak
               hívtak. Ugyan volt neki ura is, bizonyos Bodó nevezetű, de az embere Sándor volt,
               mint ahogy Sándornak meg ő volt az asszonya.</p>
            <p>Volt a betyárnak ezen a Katin kívül Katája is, még pedig Bodó Kata, testvérnénje a
               Kati urának. Lehet, azt is a csillagok konstellációja hozta magával, hogy egyforma
               nevet viselt a két fehércseléd, akik csipke gyanánt beszegték a Sándor különös
               életét. Az első Katalin a pálya kezdetén szegődött hozzá. Annyiban hites felesége
               volt, hogy pap eskette őket össze, de az valami pásztázó barát volt, akire Sándor
               ráfogta a puskát a látófájának használt nagy, fekete nyárfa alatt - még ma is
               Rózsafának hívják, pár esztendeje engem is lefotografáltak alatta - s addig le se
               vette róla, míg meg nem áldotta őket. A pusztázó barátok azonban nem hordanak
               magukkal anyakönyvet, a nyárfa alatt kötött frigy nem került matrikulába s a
               puskacsővel kikényszerített áldásnak nem lett foganata. Kata ugyan biztosította két
               fiúgyerekkel a dinasztia fennmaradását, mosott is, főzött is rendesen Sándorra, de
               hát mit ért az, ha Sándor sohase ért haza rendes ebédidőre s néha csak Szentmihálykor
               vehette föl a Szentgyörgyre kikészített tisztát? Nemcsak meg nem értett asszonyok
               vannak, hanem meg nem értett férjek is. Kata nem tudta megérteni azt, hogy Sándor
               hivatala nem olyan mint egy béresé vagy egy csordásé, szegény veréb nem bírta követni
               a sas röptét, noha egyszer az életét is megmentette. A Tari-tanyán bujkáltak akkor, a
               katonák rájuk is gyujtották a nádtetőt, az égő házból Kata szaladt ki elsőnek a
               gyerekkel, az ő vállát érte a golyó, s míg a katonák vele bajoskodtak, Sándor kibujt
               a kéményen, végigszaladt a máglyán s olyan épségben szabadult a lángok közül, mint a
               bibliai három zsidó ifjú az égő kemencéből.</p>
            <p>A betyár sohase felejtette el, mit tett érte az asszony, akármerre kereste kenyerét,
               messze földről is mindig bőségesen gondoskodott róla - ha úgy tetszik, mondhatjuk azt
               is, hogy gavallérosan fizette a tartásdíjat. Sátorosünnepre - ha éppen felsőbb
               hatóságilag akadályozva nem volt a megjelenésben, meg is látogatta, föltekintette a
               vetést, a tehenet, a lovakat, az ajtófélfán megmérte, mennyit nőttek a gyerekek,
               vacsoránál ő karajozta a kenyeret mindenkinek, de hálásra sohase maradt otthon.</p>
            <p>Se írásból, se szóból nem ismerem olyan hírét Sándornak, hogy különös asszonylépkedő
               lett volna, noha telt volna benne módja. Elég asszonyszelidítő szeme volt hozzá -
               nézése elől vonítva szaladt el a legveszettebb kuvasz is - s a dicsőséges lépén
               mindig megragadnak az asszonyok, ha az a lép akasztófára van is kenve. A betyár
               azonban rideg ember volt s nem nagyon érdekelte az asszonyi nemzet, legfeljebb
               udvariasságból ropogtatta meg egy-egy cifra csárdásné derekát. Ebben ugyan része
               lehetett a csólyosi kártyavető asszonynak is, aki azt jósolta Sándornak, hogy asszony
               által éri vesztét.</p>
            <p>Lemenőben volt már a napja, mikor az öthalmi csárdában meglátta a sógora új
               asszonyát. Húsz egynéhány esztendős volt akkor a Szépszájú Kati, nem olyan szép nagy
               darab asszony, akitől az ágy szélére szorul az ember, sőt ha az ágy alá menekszik,
               akkor ott fogódzó cöveket ver a fal mellé, hogy az asszony ki ne birja húzni az
               enyhelyrül. Sándor II. Katalinja olyan kis himmi-hummi fehérszemély volt, aki elfér
               két tenyerén, különösen két betyártenyérben. Az ilyent szokta a kintvaló nemzet
               esztétikája kis hitványnak minősíteni, akit bátran el lehet ereszteni a bálba, mert
               úgyse éri föl a legényt. És az ilyen kis mikulamék teremtés száján szokott fodrot
               vetni a nevetés, mikor így felel a tréfaszóra:</p>
            <p>- Nem köll engöm félteni, jad lehajol a legény énhozzám.</p>
            <p>Hogy s mint habarodott egymásba a fehérképű gyerekasszony, meg a cserzettbőrű vén
               betyár, arról írhatna regényt, akinek ez a mestersége, de hiteles históriát írni nem
               lehet, mert se a hős, se a hősnő nem vezetett naplót. Valószinüleg úgy történt a
               dolog, ahogy az más társadalmi osztályban is megesett már, csak nem olyan sok
               teketóriával. Sándor nem véste a bicskájával a faderékba a Szépszájú Kati monogramját
               és Kati sem font koszorút somkóróvirágból a Sándor bácsi babéros homlokára. Csak
               Sándor bácsi parancsolt, a Kati szót fogadott, vagy az is lehet, hogy ez egyszer
               Sándor bácsi volt az, aki engedelmeskedett.</p>
            <p>Virágnyelv van a tanyák közt is, olyanformán, hogy az asszony a kútgémmel jelzi, ha
               tiszta a levegő. Sándor jött-ment, ahogy akart, a csárdás nem előgetett neki,
               Egyrészt azért, mert ő már kibetyárkodta magát, másrészt szerette a nyugodalmat és
               nagyon tisztelte Sándort. Ha meghallotta a lova nyerítését, ő maga figyelmeztette az
               asszonykát:</p>
            <p>- Köss tiszta kötőt, Sándor bácsi jön.</p>
            <p>Hát ez a Szépszájú Kati volt az, akit a csólyosi cigányasszony kivetett a kártyán. Ő
               lett az aranycsipkéje a vén betyárnak - a szemfedőjén.</p>
            
         </div>
         <div type="chapter">
            <head>IV.</head>
            <p>Mikor negyvennyolcban Rózsa Sándor szabadcsapata nem akarta a katonaregulát tartani,
               Osztorvszky József, a szegedi kormánybiztos maga elé parancsolta a guerilla-vezérré
               avanzsált rablót.</p>
            <p>- Tartsd kordában az embereidet, Sándor. Hiszen azért kaptad Kossuthtól a
               kegyelmet.</p>
            <p>A vezér komoran megrázta a fejét.</p>
            <p>- Nem töhetöm uram. Oda van a tekintélyöm.</p>
            <p>- Hogy-hogy?</p>
            <p>- Tudom is én, mögmászta ezöknek a lelkét a büdös-bogár valamönnyiét. Még betyár
               voltam, addig király voltam köztük. Mióta becsületes ember hírébe kerültem, azóta
               nincs böcsületem. Kutyába se vösznek az embereim.</p>
            <p>Most megint tapasztalhatta Sándor azt az igazságot, hogy a bűnnek nagyobb a
               presztizse, mint a tisztességnek. Mint üldözött vad sokszor talált menedéket az
               öthalmi duttyánban s a csárdás mindig levett sapkával görnyedezett a felesége
               szeretője előtt, akit teljes jussa lett volna sógorának nevezni, de mindig
               bátyámuramnak tisztelt. S inkább a nyelvét elharapta volna, sem hogy elárulja a
               kopóknak, hogy a nagy vad az ő felesége köténye mögé bujt.</p>
            <p>Most azonban se tette, se vette a betyárt, akiről úgy vert a szó, hogy pandur lesz
               belőle. Nemcsak hogy előre nem köszönt neki, hanem fogadjistent is csak úgy
               foghegyről vetett az adjonistenére. Nem küldte be hozzá Katit, csak odalökött elébe
               egy meszely bort, aztán kiállt a ház elé, perzekutort lesni. Ahogy meglátott egyet,
               elébe szaladt s hátradöfött az ujjával a válla fölött a csárda felé.</p>
            <p>- Bent van - sunyitott hátra.</p>
            <p>- Sándor?</p>
            <p>- Az, most elnyomhatja, ha akarja.</p>
            <p>- Két napja vagyok a sarkában, de nem bírom beérni.</p>
            <p>- No kerüljön beljebb, ha gondolja...</p>
            <p>A csárdás lábujjhegyen ment előre, a pandur nagy sarkantyúpengetéssel utána. Ez volt
               a szerencse, mert így Kati még idejében elugrott a Sándor öléből, ahová férji
               utasítás nélkül is odatalált és kilebbent a szobából. A betyár nyugodtan ülve maradt.
               Még köszöntötte is a pandurt a feje fölvetésével. Az is barátságosan telepedett le
               mellé a lócára.</p>
            <p>- Mondta ez a jó embör, hogy itt találom kendöt.</p>
            <p>- Nem hazudott - villant a Sándor vasvilla szeme a jó emberre.</p>
            <p>- A Lócsik tekintetes úr keresteti kendöt.</p>
            <p>- Nem ösméröm.</p>
            <p>- Majd megösmeri kend. Tudja a Ráday bírója. Fáin embör. Mög akarja tönni kendöt
               perzekutornak, mert annyi szépet hallott kendről, hogy azt tartja, kendöt az Isten
               is perzekutornak teremtötte. Úgy löhet még sarzsit is kaphat kend.</p>
            <p>- Löhetségös - biccentett Sándor.</p>
            <p>- No ugy-e? Hát begyünne-e kend egy kis szóértésre a Lócsik úrhoz?</p>
            <p>Sándor azt találta, hogy ez sok a jóból. Gőgösen rázta meg deres fejét.</p>
            <p>- Én annyira vagyok ühozzá, mint ü énhozzám. Neki van velem dóga, nem néköm üvele, ü
               tögye tisztöletét énnálam. Engöm holnap ilyenkorig mindön okvetlen itt talál ennek a
               jó embörnek a házában.</p>
            <p>Edvi Illés Károly, a nagy kriminalista, aki a betyár-pörökben mint ügyész működött
               Ráday mellett, memoárjaiban szintén megemlíti, hogy Sándort a perzekutorság
               igéretével csalták kelepcébe. Ő úgy tudja, Ráday öreg szolgája, István nevezetű,
               helyébe vitte Sándornak a rajthuzlis nadrágot, sarkantyús csizmát, kardot s úgy
               kisérte a parádéba öltözött betyárt, mint szolgabírót a hajdu, egész a vár udvaráig,
               ahol egy szakasz katona vetette rá magát. Én úgy hallottam a mende-mondát, hogy
               Laucsik csakugyan személyesen kereste föl a vén tigrist, még pedig azon nyomban,
               ahogy a követségbe küldött perzekutor beszámolt neki s oly egyességet kötött vele,
               hogy másnap délután jelentkezik a várban a börtönszabónál, aki majd mértéket vesz
               róla a perzekutor gunyához. A bíró látogatása tökéletesen lefegyverezte a betyár
               gyanuját. S már csak virtusból is meg akarta mutatni neki, hogy őt se a gólya
               költötte s ha az nem félt az öthalmi csárdától, ő is vissza meri adni a vizitet a
               várban.</p>
            <p>Előbb azonban meg akart fizetni a csárdásnak, a «jó ember»-nek, aki elég
               meggondolatlan volt túlzásba vinni a tekintélyrombolást. Amint megbizonyosodott róla,
               hogy a „bátyámuram” csakugyan lemond a királyságról és beáll betyárok kergetőjének,
               végkép fölmondta neki a barátságot. Éjszakára csak az eresz alá ágyazott neki, a
               Katira pedig rázárta az ajtót. Hajnalban aztán valahogy kiszökött a menyecske és
               odaborult a betyár vackára. Sándor lelökte magáról a subát és átfogta a menyecske
               vállát, az azonban elszisszentette magát.</p>
            <p>- Jaj, fáj!</p>
            <p>- Mögütött? - lobbant sárgát a Sándor szeme.</p>
            <p>- Egy porcikámat nem hagyta veretlen.</p>
            <p>- Nem hallottam jajszavad.</p>
            <p>- Összeszorítottam a számat. Nem akartam, hogy ránk törje Sándor bácsi az ajtót.</p>
            <p>- Féltetted? Te!</p>
            <p>Olyant szorított az asszony két összetört gyerekvállán, hogy az elsikitotta magát.
               Odabukott a feje a betyár mellére és rászorította a száját, hogy több hang ki ne
               jöjjön rajta.</p>
            <p>- Még most is féltöd? Te! - lökte el Sándor az asszonyt. De az belecsimpeszkedett,
               úgy súgta a fülébe:</p>
            <p>- Kendöt féltöttem, kendöt féltöm, Sándor bácsi. Kend üres kézzel van, az mög töltött
               puskát fektetett az ágyába.</p>
            <p>Sándor megsímogatta az asszonyt.</p>
            <p>- Akkor jó van Kati fiam. Eredj most te szépen haza a Rácok kertjébe az anyádhoz,
               délig maradj is ottan. Addig míg odalöszöl majd vigyázok én a házra, hogy gazda
               nélkül ne lögyön addig se.</p>
            <p>- Mit akar kend tönni? - reszketett a szépszájú Kati.</p>
            <p>- Embörök dolga az, nem a tied. No erigy, cselédöm, mert ami most itten tevődik,
               ahhoz nem köll tanu.</p>
            <p>Elkísérte az asszonyt a vakdülőig, aztán visszament a tanyába és betaszította az
               ajtót. A jó ember úgy húzta a bőrt, hogy a tetőt le lehetett volna bontani a feje
               fölül. De Sándor csak a puskát kapta föl az oldala mellől s annak tusával tapogatta
               meg a vékonyát.</p>
            <p>- Hé! De a füledre feküdtél, édös sógorom!</p>
            <p>Az embernek kipattant a szeme, aztán nem is akart becsukódni. Rámeredt Sándorra, mint
               aki kísértetet lát.</p>
            <p>- Nem jól viselted gondját a hálótársadnak, édös sógorom.</p>
            <p>A csárdás csak most látta meg, hogy a Sándor kezében van a puskája. Erre aztán
               lecsukódott a szeme.</p>
            <p>- Ne kezd újra az alvást, édös sógorom. Majd kialhatod magad, ne félj, ha én elmönök.
               Csak előbb játszunk egyet a gyöpön.</p>
            <p>A betyár hangja egészen barátságos volt. A halálraijedt emberbe kezdett visszatérni
               az élet. Hallotta ő már máskor is tréfázni Sándor bácsit, nem olyan rossz ember az.
               Hát még ha a Kati körülsimítgatná egy kicsit.</p>
            <p>- Kati! Kati te! - szólította az asszonyt egy kicsit rekedten.</p>
            <p>- Az, az, a Kati! - taszította oldalba Sándor a puskaaggyal. - A számbul vetted ki a
               szót. Azt akarom mögtudni éppen, vagy-e most olyan legény, mint amikor az asszonnyal
               elbántál.</p>
            <p>Ezt a hangot már nem lehetett tréfára venni. Úgy csattant a vége, mint a
               karikásostor.</p>
            <p>- No előre, hozd a hajítófákat! Majd azokkal játszogatunk egy kicsit.</p>
            <p>A csárdás csak egyet ordított, de azt nem lehetett megkülönböztetni a torkán szúrt
               disznóétól. Juhász ember volt valamikor, tudta, mi az a hajítófa, három-négy darab
               esztendők óta ott hevert belőlük a nyárikemence tövében, néha azzal piszkálták a
               parazsat. Ez a félméteres vadkörtefahusáng, amelyiknek a vége arasznyi hosszúságban
               hegyesre van faragva, olyan fegyver a juhász kezében, mint a kanászéban a balta. Akit
               az szíven szúr, vagy lágyékon talál, az nem áll többet talpra a Józsafát völgyéig, de
               még tán ott is két angyalnak kell támogatni.</p>
            <p>- Vagy a helyedbe hozzam őket és én igazítsak egyet a kezedbe, száradt volna el,
               mikor a bába fölfürösztött! Megállj, ebadta fattya, azt is megkapod tőlem.</p>
            <p>Kiment összenyalábolni a hajítófákat, de mire visszatért velök, ággyal, asztallal,
               sifonérral el volt torlaszolva az ajtó. S mire széttaszigálta az akadályokat, akkorra
               a csárdás felkötötte magát a gerendára. Ezt is szebb halálnak tartotta, mint azt,
               hogy hajítófa-párbajt vívjon a rettenetes emberrel, aki keveselte neki a puska
               által való halált, vagy tán méltónak se tartotta rá.</p>
            <p>Az akasztott ember eltorzult arcán még meglátszott, hogy felismerte Sándort, ahogy az
               megállt előtte és megcsóválta a fejét.</p>
            <p>- Csúnya apád löhetött sógor, nem is gondoltam rá eddig!</p>
            <p>Aztán visszaigazított mindent a helyére, a halottra rácsukta az ajtót és leült az
               ereszet alatt az ágy szélére kukoricát morzsolni, hogy ezzel is kevesebb dolga legyen
               a Katinak, meg öröme telt benne, no, mert gyerekkora nem üzött ilyen becsületes
               foglalkozást. Délig őrizte a házat, ahogy ígérte, akkor megjött a menyecske, annak
               megmondta, hogy a szobába ne menjen be, mert ott nem asszonynak valót lát, majd ő
               kiküld valami igazlátókat a városból. Ami kis pénz volt nála, azt otthagyta a
               Katinak, hogy addig se érezzen hiányosságot semmiben, még ő dolgát végzi odabent, nem
               tudni, mikor lesz ez, mert ezek a tükörből fésülködő városi urak nagyon el szokták
               szuszogni az időt.</p>
            <p>S ezzel megindult azon az úton, amelyikről nem volt többet visszatérés.</p>
            <p>Szeged utcáin nem vetett ügyet senki a szürös, botos öreg parasztra. De a várban,
               amelynek mindig zárt kapuja most nyitva állt, várták s a Ráday hajduja vezette
               egyenesen a szabóműhelybe. Ahogy annak küszöbén betette a lábát, öt pandur ugrott rá
               egyszerre, leteperte és nyomban vasraverte. Tőrbe esett tigris módjára ordított,
               rémséges volt hallgatni, Laucsik, aki személyesen nem mutatkozott, csak úgy
               látatlanba dirigált egy firhang mögül, rögtön vitte is a cellába. Egy kicsit tán
               szégyelte is magát, amikor a vesztett ember őrjöngő ordítozását megértette:</p>
            <p>- Hát ez az úri böcsület?</p>
            <p>A vezér lakat alatt volt, még pedig úgy, hogy senki se tudott róla, most már könnyű
               volt elbánni a bandával. Csak össze kellett rántani a hurkokat, amelyek már hónapok
               óta ki voltak vetve négy-öt vármegyébe. Huszonnégy óra alatt ötvenhárom embert
               szállítottak be a szegedi várba, anélkül, hogy egyik tudott volna a másikról.
               Némelyikről még a felesége se tudta, hová lett.</p>
            
         </div>
         <div type="chapter">
            <head>V.</head>
            <p>A Ráday korszaknak tudvalevőleg nem éppen az vetett véget, mintha a királybiztosság
               minden gazt kiszaggatott volna már az alföldi embervetések tisztabuzájából. Valahol
               olvastam a visszahívott Rádaynak egy nyilatkozatát, - különben nagyon zárkózott ember
               volt, ha természeténél, ha hivatalánál fogva - hogy ő felét se végezte el annak,
               amiért küldték. Sokan azonban azt találták, hogy többet végzett, mint amennyit
               kellett volna...</p>
            <p>A szegediek különösen nem rajongtak a grófért és a nevéhez fűzött módszerekért.
               Egyrészt azért zörgölődtek, hogy rossz hírbe hozta a várost. Ami gonosztettet húsz év
               alatt nyolc-tíz vármegyében elkövettek, azt a közfelfogás mind Szegedre kente. Mint
               ahogy a kilencvenes években minden hamis pénzt „ujpesti hatos”-nak neveztek, ha
               nagyváradi gazdaságpolitikusok gyarapították is vele a nemzeti vagyont. Másrészt
               súgtak-búgtak a vallató módszerek embertelenségéről is. Ugyan beszéltek hangosan is:
               a városi közgyűlésen. Jegyzőkönyvbe is vetették a tiszaparti rozzant vár körül lakó
               városatyák felzúdulását, hogy se éjjelük, se nappaluk a várból kihallatszó
               vérfagyasztó ordítások miatt. Az öreg várnagy maga tett bizalmas jelentést Dani
               főispánnak, hogy mikor a rabok alsóruhái mosásba kerülnek, először az aludt vért
               tördösik le róluk nagy darabokban.</p>
            <p>Mi volt mindebben az igazság, mi se, abban ma már nem lehetett igazságot tenni,
               hiszen azon frissiben se lehetett. Az öt öl magas bástyafalakkal körülvett régi
               várban akkor se lakhatott több titok, mikor Hobiárt basa urakodott benne, akinek
               dicső emlékezetét városunkban háromszáz év óta őrzi egy utcanév. (Ugyan nem basa
               volt. Csak bég, de már mind csak basának emlegetjük, mert ezzel is nagyobb a
               tekintélyünk. De jeles úriember volt ez a bég-basa, mártirhalált szenvedett az igaz
               hitért, lehet is, hogy a török testvérnél a szentek közé van matrikulálva.
               Papucssarokkal verték agyon a villájában azok a szegedi menyecskék, akiket
               odahordatott, hogy a korán értelmében megtanítsa őket a teremtés szépségeire.)</p>
            <p>A mogorva épületek, amelyek közt fejetlen barátok, söprűn lovagló boszorkányok és
               egyéb nagytekintélyű kísértetek suhogtak, ha a Tiszáról fujt a szél, magukban is
               nagyon hatásosan nehezedtek a befogott betyárok lelkiismeretére. S Rádayék nagyon
               értettek a hatás fokozásához. Három év alatt körülbelül kétezer embert faggattak ki
               a várban s mikor azokat szakaszonként megsétáltatták az udvaron, vászonálarcot
               kellett nekik viselni, hogy egyik se tudja a másikról, kicsoda. Apa és fiú hónapokon
               keresztül minden nap találkozhattak egymással, sejtelme nélkül annak, hogy a másikuk
               is a Laucsik agyonsózott halát eszi. A fegyőrök csupa megbízható régi, emberek
               voltak, s megerősítésükre egy galiciai század volt berendezve, amely a polyákon kívül
               más nyelvet nem értett s az adjonistenre szuronnyal fogadjistenezett volna. De még
               ilyen eszmecserére se igen nyílt alkalma senkinek, se belső, se külső embernek.
               Őrszemek vigyáztak a bástyafokon a kazamata-börtönök cellái előtt, a legrettegettebb
               tömlöcöt, a Zwinger-t, amelynek csak az udvar felé néztek apró és homályos
               ablakszemei, dupla strázsa tartotta őrizet alatt, a vár egyetlen kapuját állandó
               megszállásban tartotta egy szakasz cserepár. Ez a kapu éjjel-nappal zárva volt s a
               hivatalos embereken kívül csak olyanoknak nyilt meg, akik nem a maguk jószántából
               zörgettek rajta. A szegedi Bastille jobban el volt szigetelve a szabadvilágtól, mint
               annakidején a párizsi s nemcsak arra jelentett kárhozatot, aki belekerült, hanem azt
               is megnémította egész életére, akinek úgy szolgált a szerencséje, hogy tisztára mosva
               került ki belőle. Nem sokan voltak ilyenek, de az mind úgy hallgatott, mintha valami
               rettenetes eskü pecsétjét ütötték volna a szájára s egy se vallott róla még a
               legmeghittebb disznótorokon se, miféle fürdőkkel mosták tisztára.</p>
            <p>Hát ilyenformán nem volt csoda, hogy a kárhozat házából akkor is ordítozásokat
               hallottak a szegediek, mikor nem is kényszerítettek magábaszállásra senkit a várban.
               Például Rózsa Sándor is heteken keresztül ordított a cellájában, pedig egy ujjal se
               nyult hozzá senki. Nagy tekintélyének megfelelően külön profószt kapott. - Gazdiknak
               hívták, kisteleki ember volt s kenyere javát rabok közt ette meg - s ez a profósz
               keresztet hányva jelentette Laucsiknak, hogy ő már elég sok cifra káromkodást
               hallott, maga is elég jártas ebben a nem könnyen megszerezhető tudományban, amelynek
               alapját hazulról hozta s azóta negyvenéves prakszissal fejlesztette, de ahhoz
               foghatót még nem hallott, amilyent a Sándor művel.</p>
            <p>Laucsik mosolygott:</p>
            <p>- Nem tesz semmit. Oka is van rá, jussa is van hozzá. Senkinek se volt még több oka
               és nagyobb jussa a káromkodásra, mint Rózsa Sándornak.</p>
            <p>- De avval is fenyegtődzik, hogy mindenkiből kimetéli a szívét, ha még egyszer
               kiszabadul.</p>
            <p>- Abban is neki lesz igaza. Mondd meg neki, hogy azét a bolondét metélje ki először,
               aki kiszabadítja.</p>
            <p>- De tör, zúz is mindönt, ami a kezeügyébe kerül. Csajkát, csöbröt, padot, kanalat.
               Nem jó volna a falhoz láncolni?</p>
            <p>Laucsik homlokán ráncot vetett a bosszúság.</p>
            <p>- Nagy hiba volt, hogy erről megfeledkeztem. Még ma leszedik róla a bilincset. Ebben
               az órában. És arra veretem rá, aki csak egy hajaszálát is meggörbíti a vizsgálati
               fogolynak.</p>
            <p>Laucsik jól számított. Sándor abba az órában elhagyta a tombolást, amelyikben
               leszedték róla a vasat. (A múzeumnak néprajzi osztályában állítólag ez a bilincs van
               kiállítva a pásztoréleti felszerelések közt. Legalább Beck Pista nemzetes úr, a város
               néhai katonaügyi jegyzője, akitől harminc esztendővel ezelőtt kaptuk, azt állította,
               hogy ez a bilincs ereklye, mert Sándorunk viselte. El is hiszem, hogy a nemzetes úr
               hitte, mert ő sohase hazudott - legföljebb könnyen hitt. Egy kécskei földbirtokos,
               igen tekintélyes úr mutogatott nekem egy kostól származott kivarrott dohányzacskót,
               amit a vitrinjében tartogat, pompéji bögrék és egyiptomi szobrocskák közt, hogy ezt
               mindnyájánál többre becsüli, mert ez Rózsa Sándort szolgálta... Nem volt szívem arra
               figyelmeztetni, hogy a millenáris hét vezér is ki van rajta varrva, még pedig
               olyannak, amilyennek az Andrássy-úti emlékmű képzelteti a hét vezért. Gondolom a
               bilincs is csak ilyen hites, de én senkinek az örömét se szeretem megrontani. S
               akinek jólesik hinni azt a legendát, hogy Rózsa Sándor annak a romantikus romnak volt
               Máriusa, amit most kioksznak nevez a szegedi nemzet, csak nézze tovább is áhítattal
               a csorba téglákat. Én egy szóval se mondom neki, hogy ne nézze, sőt még tódítom is,
               hogy az volt csak a szép világ, mikor olyan ideálisták szerepeltek a közérdeklődés
               homlokterében, mint a Sándor.)</p>
            <p>De a bilincstől megszabadított Sándor nemcsak elhallgatott, hanem meg is szólalt.
               Fölvezettette magát Laucsik elé.</p>
            <p>- Mit akar éntőlem a tekintetös úr?</p>
            <p>- Majd megmondom, Sándor, csak előbb gyujts rá. Itt a dohány a börböncébe, a pipák
               meg ott állnak a tékában, válassz megadnak egy testhezállót.</p>
            <p>Sándor olyan tajtékpipát választott, amelyiken ló volt kifaragva. Elsőnek ugyan egy
               meztelen-asszonyos került a kezébe, de attól elfordult, mint jóerkölcsű ember.</p>
            <p>Olyan jól esett neki az első pöffentés, hogy el is felejtette, hol van. A szakértelem
               szólalt meg benne legelőször.</p>
            <p>- Pétöri dohány ez, tekintetös úr.</p>
            <p>- Jól mondod Sándor - bólintott Laucsik nyájasan. - Nem is lesz itt semmi hiba se, ha
               most már azt is megmondod, hogy hogy állítottad meg a Péterinél a vasutat.</p>
            <p>Sándor elmosolyogta magát.</p>
            <p>- Hát azért van ez a nagy barátság? Akkor akár le is töhetöm a pipát.</p>
            <p>- Mért tennéd le, Sándor? Szíjad csak nyugodtan, máskor se sajnálom tőled, ha
               rákívánsz. De te se uraltasd magad, hanem mondd el, mit tudsz a vasutról.</p>
            <p>- Akkor se mondhatok sömmit, ha harapófogóval csípködtet a tekintetös úr - vont
               vállat Sándor, aki nyilván sohase hallott ugyan Dózsa Györgyről, de tudat alatt mégis
               valami fajtaösztön dolgozhatott benne.</p>
            <p>- Isten mentsen Sándor - barátságoskodott tovább Laucsik. - Nem vagyok én neked rossz
               embered. Aztán ha már csípkedni kell valakit, inkább a Katihoz húz a gusztusom,
               mint tehozzád. Majd megoldom én annak a nyelvét, ne félj!</p>
            <p>Most már hangosan nevetett Sándor.</p>
            <p>- A Katiét? Maga?</p>
            <p>- Én.</p>
            <p>- Hát fúrt-e már az úr lószőrbül pipaszárat?</p>
            <p>- Nem próbáltam még Sándor.</p>
            <p>- Pedig möghiggye az könnyebb mesterség, mint a Katit megszólaltatni.</p>
            <p>- Azt mondom én neked, Sándor, a te Katidat is csak abban a bordában szőtték, amiben
               a többi asszonyt.</p>
            <p>- Tögyön vele próbát az úr, ha van hozzá kurázsija, én nem ellenzöm.</p>
            <p>De egyelőre nem került Katira a sor. Laucsik más próbát tett. Egy reggel olyankor
               nyitotta rá Sándorra a cellaajtót, mikor az nyirfasöprűvel ijesztgette a padlót. Nem
               neki való mesterség volt, úgy odanyomta a söprűt a földre, hogy mindent fölkaristolta
               vele, mégis mindig ott maradt a szalmazsákból kihulladozott törek.</p>
            <p>- Ó Sándor, Sándor, hát erre jutottál! - csapta össze a vizsgálóbíró a kezét.</p>
            <p>- Nem esik le az ujjamról az aranygyűrű, - morgott a betyár.</p>
            <p>Laucsik megígérte Sándornak, hogy cellatársat ad neki, olyant, aki takarít rá, ágyat
               vet neki, elmondhatja, ha beszélgetős kedve van, hogy mit álmodott s a fejihez
               vághatja a vizeskorsót, ha kötözködhetnékje lesz.</p>
            <p>- Mert úgy tudd meg Sándor, hogy nem vonok én meg tőled semmi tisztséget, ami kijár
               az ilyen nagyrament embernek, mint te vagy.</p>
            <p>Sándor panyókára rángatta a vállát, de azért meglátszott rajta, hogy sokba veszi ezt
               a megtiszteltetést. Nemcsak nem kötelődzött a cellatársával, hanem dicsérte is a
               bírónak, hogy sose volt még olyan jó minisztránsa. A bíró nem volt így elragadtatva
               tőle. Ő azért rendelt titkárt Sándor mellé, hogy szedegesse ki belőle a titkait és az
               volt neki ígérve, hogy megmenekszik az akasztófától, ha a péteri vonatrablás
               részleteit kicsalja belőle. Sándor viszont azt ígérte neki, hogyha mind a ketten
               kiszabadulnak, magához veszi suplencnak, s kineveli utódjának.</p>
            <p>Mivel ennél fontosabb hírt két hét mulva se tudott jelenteni a titkár, Laucsik
               elküldte Illavára, Sándor mellé pedig új famulust rendelt. Ez egy törökvecsei
               szegénylegény volt, aki arra vállalkozott, hogy megveri szemmel Sándort, úgy, hogy az
               álmában minden titkát kibeszéli. Ennek a mezétlábas hipnotizőrnek ugyanis olyan
               keresztbenéző szeme volt, hogy abból lehetetlen volt kivenni, hová néz s ezzel
               rettenetesen idegessé tette, akit szemügyre vett. Sándort félnap alatt úgy kihozta
               nézésével a sodrából, hogy bement Laucsikhoz és megkérte, szabadítsa meg az új
               szobatárstól.</p>
            <p>- Miért Sándor?</p>
            <p>- Azért, mert nem állom azt a csollák nézésit.</p>
            <p>- Nem ám, mert rossz a lelkiismereted Sándor - állapította meg a vizsgálóbíró. -
               Félsz vele együtt lenni.</p>
            <p>- Mögbizonyítom, hogy nem félök - szegte föl a nyakát Sándor. - Éntőlem ott rohadhat
               mög a cellában, de előbb kiszödöm mind a két szömit.</p>
            <p>- Azt csak nem teszed Sándor, - nyitotta ki az almáriumot Laucsik. - Kóstold meg
               inkább ezt a jó kis szilvóriumot!</p>
            <p>- Igya mög az úr maga! - vágta rá Sándor az ajtót a bíróra.</p>
            <p>Most került a sor arra a bizonyos D. Urbán nevű félegyházi fiatalra, aki később
               meglett ember korában adoptálni akart engem s azzal édesgetett magához, hogy mindig
               Rózsa Sándorokat gyúrt a kenyérbélből. A szelíd, kékszemű, csendes szavú fiú egy
               kicsit hasonlított a Sándor idősebbik fiához s ezzel megnyerte a betyár
               gráciáját.</p>
            <p>- Ez már kedvemre való pedintör - állított be Sándor Laucsikhoz - most már adhat
               abbul a papramorgóbul.</p>
            <p>D. Urbán nyert is tanítómesterétől mindenféle hasznos oktatásokat és gyakorlati
               tanácsokat, de a vasútrablást nem vette föl Sándor a tantervbe. Laucsiknak most már
               mégis csak meg kellett próbálni, lehet-e lószőrből pipaszárat fúrni.</p>
            
         </div>
         <div type="chapter">
            <head>VI.</head>
            <p>Nem szégyellem bevallani, hogy nem tudom, kinek jutott eszébe először a művelt
               társadalomban, hogy a vonatot is ki lehet rabolni, ha ott tudja az ember
               megállítani, ahol akarja. Úgy rémlik, hogy először a Gerstäcker-regényekben olvastam
               ilyesmit, amelyeknek arkanzaszi lókötők a hősei. Ezek a kalandor regények a Ráday
               idejében már megjelentek magyar fordításban s hamarosan a legelrongyoltabb
               könyveivé váltak az úri kaszinók könyvtárainak. Nem valószínű azonban, hogy Sándor
               irodalmilag kora színvonalán állt volna s a Vadnyugat gyermekeire szorult volna
               invenció dolgában. Semmi hihetetlen nincs benne, hogy a mi betyárjaink esze is
               szolgált úgy, mint messzi pályatársaiké. Ha a vonat vasparipa, éppen úgy meg lehet
               állítani, mint a vásáros kocsik lovait, sőt értelmes ember ezzel még könnyebben
               boldogul. Nem kell hozzá más, mint egy-két szöghuzó, meg feszítővas s a sínek
               felszedése aránylag kevesebb kockázattal, de mindenesetre több haszonnal kecsegtető
               vállalkozás. Már legalább elméletileg.</p>
            <p>Sándorék több ízben próbát tettek Kecskemét és Szeged közt s ha a körülmények nem
               kedveztek is nekik, technikailag elég jól begyakorolták magukat a mesterségbe. Hogy
               az eredmény alatta marad a várakozásnak, az a többi vérben dolgozó iparágakkal is
               megesik. Éppen a péteri vasútrablás nemcsak, hogy nem hozott a konyhára, hanem az
               egyik vállalkozó életével is ráfizetett. (Az a fátum érte a bandát, hogy éppen olyan
               vonatot talált megállítani, amin egy szakasz csendőr utazott.) Mégis ezek a vasúti
               kalandok voltak a legsúlyosabb deliktumok, amikkel több kárt tettek az országnak,
               mint a patriarchális útonállásokkal és vérontásokkal. Szinte azt lehet mondani, hogy
               ezek az úttörő kísérletek politikai fontosságra tettek szert. Az abszolutizmus
               zsoldjában álló német sajtó akkor állapította meg először, hogy Európa Bécsnél
               végződik. Azon túl a Betyaren és Kanaszen nevű emberevők országa következik, akik
               pányvával szedik le a vonalról a civilizált európaikat, mindjárt gollaschsá aprítják
               őket s ebben a minőségben vagy frisebben főzetnek meg tarhonyával, vagy füstre
               tétetnek. Legjobb esetben internálják őket a rettenetes széksóbányákba a Duna-Tisza
               közén, ahol kalcinált szóda lesz abból, akit idejében ki nem váltanak.</p>
            <p>Érthető, hogy Laucsikot ezek a vasútügyek ambicionálták legjobban. A többi ügyeket
               mind szálára bogozta, de ezeken nem tudott eligazodni, sőt még elindulni se. Az
               asszisztensek mind Sándorral takarództak, de csak úgy ,,möglöhet” és „alighanem”
               alapon, Sándor pedig éppen ebben az egyben megvetette a lábát. Nem is annyira
               önvédelemből, hanem inkább betyárbecsületből, meg virtusból. Egyrészt nem akarta az
               embereit belekeverni a vallomásával, nem tudta, melyikük van már bajban, melyikük
               nincs még befogva - másrészt nem akart kezére járni a bírónak. Ha olyan legény,
               amilyennek tartják, vágja ki a rezet a maga emberségéből.</p>
            <p>- Ne engem nyaggasson az úr, hanem a magafélét - mondta gőgösen.</p>
            <p>- Hát urak is voltak benne Sándor? - kapott a szón Laucsik.</p>
            <p>- Azt én nem mondtam. De azt fölérheti az úr ésszel, hogy én hatökör vagyok az
               ilyesmihez.</p>
            <p>- No no Sándor, ne kisebbítsd magad! Nem mégy te senkihez észért.</p>
            <p>- No jó, de a vasúthoz honnan lenne néköm tanultságom? Bicskaheggyel nem löhet
               sinöket fölszödni.</p>
            <p>- Látod, Sándor, hogy mégis értesz hozzá!</p>
            <p>- Annyiban igön, amennyiben a kufsteini rabságban kitanultam, hogy hogy csinálták a
               vasutat a hídon körösztül. Láttam ölöget, mikor a profósz úr sétáltatott.</p>
            <p>- Hát hogy csinálták Sándor?</p>
            <p>Sándor egy kicsit fölényesen nevette el magát.</p>
            <p>- Azt mán a tekintetös úr dolga kisütni, mert a tekintetes úr azért huzi a
               lénungot.</p>
            <p>- És a te dolgod micsoda?</p>
            <p>- Az enyém? - villogott a Sándor szeme. - Hát majd ha maga ölöget tösz a
               kötelességeinek, én is azt töszök. Vállalom ami rám esik, attul ne féljen, hogy én a
               magam dolgában valami tagadást töszök.</p>
            <p>- No, majd megválik Sándor - mondta Laucsik, de nagyon barátságosan és hagyta
               passziózni Sándort a cellában is, az udvaron is, ahol még a vászonálarc viselését is
               elengedte neki. Kelt, feküdt, hogy ándungja tartotta, a bírónak még az ellen se volt
               kifogása, hogy az öreg betyár a magazin-ereszet alatt néha egy G. Modol nevű
               nőszeméllyel ült össze a világ sorát megbeszélni. (Ez is földim volt, félegyházi,
               mikor én ismertem, akkor már szakállas öreg boszorkány volt, az orra összeért az
               állával és mikor azt hallottam, hogy ezért a szülőért valaha megöldösték egymást az
               emberek, azt nagyon érthetőnek találtam. Úgy gondoltam, hogy inkább elvágatták a
               nyakukat, minthogy a boszorkány lapátjára kerüljenek.)</p>
            <p>Laucsik ablaka szembe volt a magazinnal. Néha megkiáltotta az udvarláson kapott
               Sándort, sőt úgy tréfaformán meg is fenyegette a fölemelt mutatóujjával.</p>
            <p>- Megírom a Katinak, te Sándor!</p>
            <p>- De akkor olyan okulárét is tögyön a kopertába, aki magátul olvas, mert a Kati nem
               ért hozzá, nevetett vissza a betyár. - Osztán nézze, ezzel is telik az üdü.</p>
            <p>- Ne félj Sándor, jó embered vagyok én neked. - Az is volt. Ő rendelte oda a betyár
               útjába, a csavargásért, miért befogott cigánylányt. Azzal a paranccsal, hogy minden
               este tegyen jelentést róla, jobb vallató-e ő, mint a bíró.</p>
            <p>Hát vallott is Sándor a lánynak, de azzal a bíró nem sokra ment. Azt vallotta a
               betyár, hogy már rég pandurkézre adta volna magát, ha tudta volna, hogy neki itt
               olyan úri dolga lesz. Elidőzne ő itt akár száz esztendeig is, csak subát adnának
               neki, mert a nélkül nagyon sutának érzi magát.</p>
            <p>Másnap már megkapta a subát. Szép irhás suba volt, de csabai eredés, kétfejű sasokkal
               kivarrva, valami tót gazdát gomboltak ki belőle a betyárok, úgy került a bűnjelek
               közé.</p>
            <p>- Rossz szaga van - fitymálódott Sándor.</p>
            <p>- Pedig nagy gazdáé volt ez, Ihnatyik Tamásé, ha emlékszel a nevire. A te adjutánsaid
               verték agyon.</p>
            <p>- Nem is attól van rossz szaga, hanem ezektül a madaraktul - rúgta odább Sándor a
               kétfejű sasos bőrruhát. - Tögye mög neköm azt a barátságot az úr, hozassa el a
               Katitól az én subámat.</p>
            <p>Laucsik ezt a barátságot is megtette. Egy nyalka őrmestert küldött a subáért, de
               azzal a paranccsal, hogy hozza magával a Katit is.</p>
            <p>A subát Sándorhoz vitték, a menyecskét a bíróhoz, aki úgy fogadta, hogy telerakta az
               asztalát ötforintos bankókkal.</p>
            <p>- No Kati lelkem, hogy éled világod?</p>
            <p>Szépszájú Katinak egy kicsit megvonaglott a szájaszéle. Bizony, nem öröm az élete az
               olyan fiatalasszonynak, akinek se ura, se embere. Hétszámra se nyitja rá az ajtót
               jótétlélek, mind meghernyósodik a bor az ászokfán, a porciót sincs miből fizetni.</p>
            <p>- Hát akkor nem rossz helyre szántam én ezt a kis pénzt, - mutatott Laucsik az
               asztalra.</p>
            <p>- Kinek szánta a tekintetös úr? - rebben meg a menyecske ijedt szeme.</p>
            <p>- Neked fiam. Tudom én, mi jár a Rózsa Sándor babájának, mikor az ember nem viselheti
               gondját.</p>
            <p>- Énneköm? Igazán neköm? - csapta össze a kezit az asszony,</p>
            <p>- Mind a tied ez édes cselédem, csak éppen azt kell érte megmondanod, hogy állította
               meg Sándor a vonatot.</p>
            <p>Az asszony kis madárhangja fölcsattant.</p>
            <p>- Akkor fusson ki az én két szemem, ha azt elmondom. </p>
            <p>- Hogy mondhatsz már ilyent fiam? - csóválta a fejét a bíró. - Hiszen tudod te még
               egyéb hasznát is venni a két szemednek. Nézz ki az ablakon, kis menyecske!</p>
            <p>Azzal föllibbentette egy kicsit a firhangot. Éppen akkor, mikor szemben az ereszet
               alatt Sándor magára igazította a subát, de úgy, hogy a Modolt is aláfogta.</p>
            <p>- No, hát ehhez mit szólsz, Kati fiam?</p>
            <p>A Kati sápadt kis arcát elfutotta a vér, de azért dacosan felelt, szorosabban húzván
               az álla alatt a kékselyem fejkendő csokrát.</p>
            <p>- Azt szólom, hogy eddig se tartottam én hamvába holt embörnek Sándor bácsit. Nem is
               szerettem volna, ha az lett volna.</p>
            <p>- Nono, én is azt mondom, Kati, hogy holtig ember az ember. De ha én neked volnék,
               mégse védenék ilyen kutyahitű embert.</p>
            <p>- Én se védöm. Csináljanak vele, amit akarnak. De én nem juttatom akasztófára.</p>
            <p>- Jól van, fiam. De ha mást találnál gondolni, azt is megjelentsd. Ugy tudd meg, hogy
               háromszáz bankóforint van neked az asztalon kiteregetve s csak a kezedet kell érte
               kinyujtanod.</p>
            <p>Egy hét mulva a nyalka őrmester jelentkezett Laucsiknál.</p>
            <p>- Tekintetös úrnak alásan jelentöm, mögjött a Kati.</p>
            <p>- Hát az esze megjött-e?</p>
            <p>- Azt hiszem ügön. Én nagyon ügyeköztem rajt, hogy meggyüjjön.</p>
            <p>Amint a menyecske belépett, mindjárt látta rajta Laucsik, hogy ez már nem szánja
               Sándort az akasztófától. Sápadt arcán bécsi pirosító nyílott rózsát, az ujján új
               karikagyűrű fénylett.</p>
            <p>- No, Kati, jóra szántad magad?</p>
            <p>- Én a Sándor ellen nem mondhatok sömmit. Hanem azt megmondhatom, hun találhatják mög
               azokat a vasakat, amikkel a síneket fölfeszítették.</p>
            <p>- Mondjad fiam.</p>
            <p>- Azért is mögkapom a pénzt?</p>
            <p>- Egy garas híja nélkül.</p>
            <p>- Hát van a haleszi úton egy cserepes tanya. Három jegönyefa van előtte, a végiben
               mög egy vadkörtefa. Annak az istállójában vannak elásva a vasak.</p>
            <p>A menyecske megkapta a vérdíjat, meg az új embert, a cserepes tanya népét befogták s
               este már a feszítővasakkal szembesítette Laucsik a betyárt.</p>
            <p>- Ismered-e ezeket Sándor?</p>
            <p>Sándor vállat vont.</p>
            <p>- A feszítővasak mind egyformák.</p>
            <p>- De ezekre a Kati igazított rá egy őrmestert.</p>
            <p>A betyár köpött egyet, de mindjárt meg is követte érte a bírót.</p>
            <p>- Engödelmet kérek, tekintetes úr. De magának volt igaza. Az asszonyok is mind
               egyformák.</p>
            <p>Egyebet aztán nem vallott Sándor. A cserepes tanya népe se vallott. Ők nem tudnak
               semmiről semmit. Arról se, hogy ki ásta el az istállójukban a vasakat. Sok
               szegénylegény megfordult ott hivatlan vendégnek, tehette akármelyik.</p>
            <p>Tehát az asszonnyal is megbukott Laucsik. S most olyan ötlete támadt, amire büszke
               lehetne a legvadabb fantáziájú regényíró is. Elhatározta, hogy a betyárban
               fölébreszti - a hazafit.</p>
            
         </div>
         <div type="chapter">
            <head>VII.</head>
            <p>Rózsa Sándor olyan király volt, akinek nem sok hajaszála hullt ki a tudományokért.
               Ilyen királyt különben többet ismer a történelem s ha azoknak megbocsát, Sándornak is
               elnézheti ezt a kis gyöngeségét. Annál inkább, mert Sándor mellett kutyakorában nem
               tartottak nevelőket, később pedig nem ért rá képezni magát. Nem olyan volt a
               kenyérkereső pályája, hogy ideje jutott volna a tudományokban való elmerülésre.</p>
            <p>Ezekből következik, hogy mikor Sándor azt a kérdést intézte a vizsgálóbíróhoz, amely
               egész jövőjét eldöntötte, nem valami belső tudományos szomjuságot akart csillapítani.
               Inkább csak az illemtan követelésének tett eleget.</p>
            <p>Laucsik ült az asztalnál és pipázgatva ujságot olvasott. Sándor belépett, engedelmet
               kért, hogy ő is megtömhesse a pipáját s e művelet közben adta fel a bírónak a
               sorsfordító végzést:</p>
            <p>- No, tekintetös uram, mond-e esőt?</p>
            <p>Laucsik, mint lélekidomár, várta a kérdést és készen tartotta a választ. Letette az
               ujságot és sóhajtással felelt:</p>
            <p>- Rosszabbat mond ez annál, Sándor. Háborút. - A betyárnak cikázott egyet a
               tekintete.</p>
            <p>- Hej, tekintetös úr, ha engöm ötvenegyben le nem tiltottak vóna rúla, hogy véghöz
               vigyem a peteköt!</p>
            <p>- Micsoda peteket. Sándor?</p>
            <p>- Tudja mán azt maga úgyis. Mikor Ferenc Jóskát rabbá akartam tönni. Mert möghigyje,
               lehetött vóna. Hej, de máskép lett vóna itt mindön! S a szegény embör úrrá lött vóna
               abbul, ha mögint életre kapott vóna a Kossuth-bankó.</p>
            <p>- Nem arrul van itt szó, Sándor. Nem a német akar most megtorkolászni bennünket,
               hanem a talján, az ánglius, meg a francia együtt. Meg minden nációja a világnak.
               Különben itt az ujság, olvasd magad, mi van benne rólad.</p>
            <p>- Énrúlam? - képedt el a rabló. - Mutassa! A nevemöt!</p>
            <p>A bíró megmutatta. Szép nagy címbetűkből volt szedve, amiket Sándor is el tudott
               olvasni, ha rájuk tette az ujját és mozgatta hozzá a száját.</p>
            <p>- Hát ez valóságosan az én becsületes nevem - ismerte be őszinte megdöbbenéssel. -
               Most már a többit olvassa maga.</p>
            <p>A bíró aztán olvasta. Az egész világ felzúdult Bécs ellen, hogy nem tudott elbánni
               Rózsa Sándorral. Különösen azt sajogták, hogy a vasuti rablásoknál valami idegen
               kereskedőket is megöltek és fölprédáltak. Azzal fenyegetődztek a népek, hogy kő kövön
               nem marad Bécsből, ha azokért a károkért eleget nem lesz. Bécs vállalna is mindent,
               de senki se tudja pontosan megmondani, kit micsoda károsodás ért.</p>
            <p>Sándor, ha korát meg tudta volna előzni vagy hatvan esztendővel, akkor bizonyosan
               beleköpött volna az ujságba és azt mondta volna, hogy a zsidók csinálták az egészet.
               Így, alföldi szegénylegény létére, akire nem ragadt rá semmi az európai
               civilizációból, csak ennyit mondott:</p>
            <p>- Úgy köll Bécsnek! Rothadjon el még a fundamentuma is, azzal együtt, aki
               lerakta!</p>
            <p>De azért nagyon izgathatta a dolog, mert másnap már ő kezdte a vallatást.</p>
            <p>- Ég-e mán Bécs, tekintetös uram?</p>
            <p>Laucsik elszörnyedt ábrázatot vágott.</p>
            <p>- Hiszen ha csak annyi baj volna! De már Pozsony is leégett. Itt van az ujságban.
               Olvassam?</p>
            <p>A betyár gondban töltötte az éjszakát. Az urak huncutok, minden kitelik tőlük.
               Különösen ez a nagyfejű, alamuszi nézésű ember, aki olyan csunyán becsalta a várba.
               Ugyan azt olvasta-e ki őneki az ujságból, amit beletettek, vagy csak kitalálta az
               egészet?</p>
            <p>Ezért aztán most azt felelte Laucsiknak:</p>
            <p>- Szeretném én azt az ujságot azzal olvastatni, akivel én akarom.</p>
            <p>- Lehet, Sándor, tessék!</p>
            <p>Sándor kiment a nyomtatott papírral az udvarra s akiből írástudást nézett ki,
               mindenkinek a kezébe adta. Mind azt olvasta ki belőle, hogy Pozsonyt fölégették a
               haragos népek. Nem is olvashattak ki belőle mást, mert Laucsik ezt az ujságot egy
               példányban, külön nyomatta a Sándor tiszteletére, még pedig Pesten, az állam
               nyomdájában, hogy Szegeden szóbeszéd ne legyen belőle, A dolog fantáziának látszik,
               de nem az. Az én fiatal diákkoromban, mikor még a szocialistákat is úgy „kezelték”,
               mint a haramiákat - csak persze pipával, pálinkával nem traktálták őket - velük is
               megcsinálták azt a tréfát, hogy extraujságot nyomtattak nekik. Attól a szép fehérhajú
               öregúrtól tudom, aki akkor mint nagyramenendő rendőrkapitány elkövette ezt a tréfát s
               ezzel jogot szerzett arra, hogy később, politikus korában, mikor ünnepi lakomákon a
               sajtót köszöntötte, így kezdje tósztját:</p>
            <p>- Mint hajdani szerkesztő, igen tisztelt uraim...</p>
            <p>A vadon gyermeke azonban honnan sejthette volna azt, hogy ólomból is lehet hurkot
               kötni? Ő meg volt nyugodva abban, hogy amit az ujságba beletesznek, az szentírás.</p>
            <p>Azonban Laucsik is csak olyan konok ember volt törvény emberének, mint Sándor a
               törvény csúffátevőjének. Ha a vén bába, akit az emberek sorsnak hívnak, kicseréli
               őket a bölcsőben, akkor esetleg csak annyi változás van a betyárvilágban, hogy Rózsa
               Sándor vallat kegyetlen és Laucsik Máté tagad rendületlen.</p>
            <p>A bíró nem esett kétségbe, mikor látta, hogy se Bécs, se Pozsony veszte nem
               rendítette meg a betyárt. Számot vetett ő ezzel előre, mint lehetőséggel. Most már
               nem várta be, míg pipázhatnékja támadt a vendégének, hanem három nap mulva
               előállította. Nagyon komoly arccal fogadta:</p>
            <p>- No, Sándor - nyujtotta felé az ujságot - nincs Komárom se.</p>
            <p>- Ni-ncs? - kérdezte Sándor elcsudálkozva. De semmivel se megütődöttebben, mintha azt
               az ujságot hallotta volna, hogy az öreg Veszelkának a szürkéje kitörte a lábát. (Ez
               az öreg Veszelka, akiről szintén forog a tanyákon egy-két történet, olyan
               prokonzulféléje volt Sándornak a pálya kezdetén. Ebben az időben már tisztes polgár
               és nekigömbölyödött bormérő, aki keresztet vetett, ha a Sándor nevét hallotta.)</p>
            <p>- Komárom is amiatt pusztult el, Sándor, hogy te nem akarsz vallani. Hát nincs
               tebenned semmi emberség? Nem is hiszem én azt, hogy terád keresztvizet öntöttek.</p>
            <p>- Azt pedig elhiheti, tekintetös úr, mert csak esztendeje temettettem el a
               keresztanyámat, nagyon szép búcsúztatót fizettem érte az alsóvárosi kántornak.</p>
            <p>- Akkor hogy nem bánt a lelkiismeret ezért az ártatlan Komáromért?</p>
            <p>- Egy szög érő nem sok, annyi kárt se töttem én annak a Komáromnak soha. A háborúban
               se én lüvettem, hanem a némöt. A vak Schlick.</p>
            <p>Egy hét mulva tarackokat süttetett el Laucsik a szegedi határban, az Öthalmon,
               olyanokat, amilyeneket a Szent István-napi búcsún szokás. Nyolcat-tízet óránként, hol
               egyesével, hol többedmagával.</p>
            <p>A várban őrült futkosás támadt. Sándor is fölneszelt a subájáról.</p>
            <p>- Mi löhet ez? - kérdezősködött a pedinterektől. - Tán visszagyütt Kossuth Lajos
               őfelsége?</p>
            <p>- Lüvik Buda várát az ángliusok - szaladtak tovább a kitanított pedinterek. Aki nem
               volt úgy beijedve, az hozzátette azt is, hogy «ez is kend miatt van, Sándor bácsi»,
               vagy hogy «ezért is számot adsz az ítélet napján, Sándor». A szerint, hogy kit milyen
               mérvű barátság fűzött hozzá.</p>
            <p>Másnap beállított Sándor Laucsikhoz. Sápadt volt, riadt szeme karikás, látszott, hogy
               nem aludt az éjszaka.</p>
            <p>- Hol vannak már, tekintetös úr?</p>
            <p>- Kicsodák? - kérdezte nem nagy érdeklődéssel Laucsik, de álmos szeme kitágult, mint
               az ugrani készülő macskáé. - Ja az idegen bosszúállók? Bíz azok már Cegléd felé
               járhatnak. Sándor. Sajnos, ezek elől nem lehet a síneket fölszedni.</p>
            <p>Sándort kiverte a verejték.</p>
            <p>- Idáig is elérnek, tekintetes úr?</p>
            <p>- Hiszen ide igyekszenek. Sándor. Mink majd holnap hurcolkodunk is előlük
               Kikindára.</p>
            <p>- Elmegy a tekintetes úr?</p>
            <p>- El ám, Sándor, elmegyünk. Te is jössz velem. Nem hagylak itt, mert itt csúnya világ
               lesz s te is okvetlen elpusztulnál a többi néppel s akkor hogy tudom én meg, hogy s
               mint csináltad a vasút megállítását?</p>
            <p>Sándor csúnyán elkáromkodta magát.</p>
            <p>- Hát minek néz engöm az úr? Csak nem gondolja, hogy hagyom a városunkat
               elpusztíttatni? No, hadd gyűjjön az írnok, maga mög kérdözzön, mindönre felelök. Csak
               azoknak a mitugrászoknak üzenje meg, hogy álljanak meg Nagykőrös előtt, annak se
               lögyön énmiattam kára.</p>
            <p>És diktált egy álló hétig, mondta azt is, amit nem kérdeztek, az egész életét. Hogy
               megmentse a szegedi várost, meg az Alföldet.</p>
            <p>Egyet-mást majd elmondok az önéletrajzából. Ebbe a fejezetbe csak annyi tartozik,
               hogy a bíró majd lefordult a székről, mikor Sándor egy nevet mondott neki, amelynek
               viselője kifőzte a vasútmegállítások tervét és lefölözte a hasznukat.</p>
            <p>- K. József.</p>
            <p>- Kicsoda? - esett le a bíró álla.</p>
            <p>- Mondom magyarán, K. József. Itt, Szegeden, a Mélyárok-utcában, az a nagy sárga ház
               az üvé.</p>
            <p>Ismerte azt Laucsik nagyon jól. Minden vasárnap este eljárt oda feketézni. Ráday gróf
               meg minden este.</p>
            
         </div>
         <div type="chapter">
            <head>VIII.</head>
            <p>Magánügy, zárójelben olvasandó.</p>
            <p>Anno harmincháromba </p>
            <p> Lezuhant rám a bomba:</p>
            <p> Születésem napjára </p>
            <p> Ördög bujt a májamba.</p>
            <p>Föllel adja a levét,</p>
            <p> Nem szűri meg az epét,</p>
            <p> Sárga folttal ékíti </p>
            <p> Viselője küllemét.</p>
            <p>Feje csutka, álma ritka, </p>
            <p> Nudli étke, sprudli itka, </p>
            <p> Szomoritja, nyomoritja </p>
            <p> A karlsbádi kőkalitka.</p>
            <p>Lesz belőlem grép-fruit, </p>
            <p> Várhatok még szép murit. </p>
            <p> De talán fönt fejlapomra </p>
            <p> Odaírták rég: fuit...</p>
            <p>*</p>
            <p>Tessék érte megbocsátani, de muszáj volt ezt a magánügyet előrebocsátanom, hogy meg
               lehessen érteni, mért szakad bele a madzag olyan hirtelen a Sándor históriájába.
               Törtem én azon a fejemet sokat - volt hozzá mostanában elég álmatlan éjszakám -, hogy
               mit csinálok most már az öreggel, akivel heteken keresztül úgy összetestvéresedtem?
               Ha már odáig juttattam, hogy vallott, mégis csak be kellene számolnom arról is, mit
               vallott. Annál inkább tartoznék vele, mert erről senki se tud biztosat. Akik
               legtöbbet tudtak volna, azok egy igét ki nem eresztettek a szájukon, se Ráday, se
               Laucsik. Edvi Illés Károly, a nagy kriminalista, aki Sándor utolsó perében, mint
               ügyész a vádat képviselte, a nagy pörről írt ugyan egy cikksorozatot a nyolcvanas
               években, de maga se csinál belőle titkot, hogy az ő száján is lakat van. Pedig ő nem
               volt ijedős ember s akkor már különben se kellett attól félni, hogy a betyárvilág
               visszatér. Akkor már konszolidált viszonyok voltak, az írástudatlan szegénylegények
               eltűntek a rónákról s a megváltozott világhoz képest a közélet más mezőin
               helyezkedtek el, olykor nem is mezőkön, hanem palotákban.</p>
            <p>Átolvastam a leghitelesebb kortársi feljegyzéseket, de néhol csak átlapoztam őket,
               mert egész szakaszok csak lelketlen jegyzőkönyvi kivonatok. Igaz, azért ezekből is
               kitűnik, hogy Sándor nem kapcabetyár volt. Lehet valami lelki rokonságot találni
               közte és azok közt a vérben dolgozó nagyiparosok közt, akiknek halhatatlanságot utalt
               ki a történelem, mert kedvezőbb körülmények közt tevékenykedtek, mint a mi Sándorunk
               és nagyobb méretekkel dolgoztak. Napoleon például Toulon ostrománál kiszámította,
               hogy hány ezer holttest kívántatik a sáncárkok betömésére és annyi katonáját ítélte
               halálra, amennyit a számvetés kihozott. Ezen nem ütközik meg senki, mert ez hadvezéri
               feladat megoldása volt és azonfelül sikerült is. Mikor Sándor a félegyházi
               Pokol-kocsmát megostromolta, előre megmondta, noha nem végzett felsőbb hadi-iskolát,
               hogy elég lesz három perzekútort keresztüllőni s ez a számtani feladat is sikerült.
               De ez természetesen nem haditénynek számított, csak közönséges gyilkosságnak, mert
               nem háromezer emberről volt szó, csak háromról.</p>
            <p>A hiteles statisztika szerint több mint harminc halál súlyosodott a Sándor lelkére,
               mint tettesére, tehát a gyilkos nevet eléggé megszolgálta majd négy évtizedet
               felölelő pályán. Annál érdekesebb, hogy maga az ügyész se iszonyodott tőle, aki
               hivatalból halált kért a fejére. Sőt, azt is ki lehet érezni az Edvi Illés
               memoárjaiból, hogy határozottan szimpatikusnak találta az öreg haramiát, akiről néha
               majdnem úgy beszél, ahogy történelmi alakról szokás. Azt mondja róla, hogy bűne
               nemcsak a magáé volt, hanem a koré és a végzeté is. A betyár maga is érezhetett
               valami ilyent. Valami Isten ostorának érezhette magát, akinek külön küldetése volt
               idelent, nem úgy, mint más útonállónak.</p>
            <p>Azok közt, akiknek a gyertyáját elkoppantotta, volt vagy hét betyár is. Mikor ezeknek
               a halálát is számonkérte tőle a bíróság, elfutotta a vér az arcát és veszett dühvel
               rázta meg a bilincseit.</p>
            <p>- Röttenetös jussom volt hozzá, hogy elbánjak a bitangokkal! - orditotta. - Rózsa
               Sándornak adták ki magukat a népek előtt, pedig arra se voltak méltók, hogy kapcának
               viseljem őket.</p>
            <p>Ez a fajtája a gőgnek, amivel a történelem nagy haramiáinál lehet találkozni, akiket
               valószínűleg éppen ilyen dühbe hozna az, ha csontjaik valahol tudomást vennének
               róla, hogy én némi párhuzamot vontam köztük és Sándor közt. Pedig még azt is hozzá
               kell tennem, hogy ez a párhuzam nem mindig az ő javukra üt ki. Például Sándor csak
               veszélyből és dicsőségből igényelte az oroszlánrészt, a zsákmányból nem. A kollégái
               közt való népszerűségnek éppen ez volt a titka s tekintélyét ezért nem rendítették
               meg palotaforradalmak soha. A vezér sohase vett magának nagyobb részt, mint amennyi a
               közembert megillette. Azt se kell gondolni, hogy egy-egy sikeres vállalkozás után
               lapáttal osztották szét a bankót és vékával mérték az aranyat, mint a mai
               detektív-regényekben szokás. Marhát, lovat kötöttek el, néha csak egy-két oldal
               szalonnát emeltek le a szegről s ha pénzhez jutottak, nem ezreken osztozkodtak, csak
               százakon. A zsákmány annyifelé ment, ahányan részeltek a csínytevésben és Sándornak
               egy rézkrajcárral se ragadt több az ujjához, mint a többinek. Mikor a moholi
               községházát felverték - az nagyon agyafúrt kaland volt, külön fejezetet érdemelne,
               Wallace szelleme egész regényt kopogna belőle -, tán kétszázhúsz forint jutott egy
               emberre az adókasszából. Mire azonban valahol a horgosi határban enyhelyet értek,
               kiderült, hogy bizonyos nevezetű Kiss Jancsi már nem formál jusst a maga részére.
               Kiadták neki a csendőrök az apait, anyait: lelőtték a lováról futás közben.</p>
            <p>- Hát most az ő részével mi lössz? Azt is elosszuk? - kérdezte valamelyik süvölvény
               betyár.</p>
            <p>- Csiba te! - kurjantottak rá az öregebbek s valamelyik a puskatust is ráfogta.</p>
            <p>- Csönd embörök! - dobbantott Sándor. - Hiszön ennek még a töröngya se száradt föl,
               mit tudhassa ez, mi a tisztösség?</p>
            <p>A tisztesség az volt, hogy Sándor még azon az éjszakán stafétával küldte el a
               kétszázhúsz forintot Kiss Jancsi özvegyének, mint örökséget. S megtoldotta még
               százzal a magáéból, hogy addig se apadjon el a víz a menyecske elül, még újabb
               kenyérkeresőt nem talál magának.</p>
            <p>Hát ilyen mívelkedésekkel vívta ki Sándor az egri nevet a jegenyék alatt s ezért
               mondogatják még ma is a homokon, hogy nagy ember volt az, kár, hogy a mai világban
               már a magja is kiveszett. S hogy a maga idejében nemcsak a gerendás szobákban volt
               ilyen nagy becsülete Sándornak, hanem az úri népek közt is, arra én is tanu lehetek,
               ha a kortársi rangról lekéstem is. Én még láttam olyan úri kaszinót gyerekkoromban,
               amelyiknek egyik faláról Széchenyi korom szemöldöke kísérte figyelemmel a magyar
               sírvavigadást, a másikról meg a Sándor subás, kucsmás portréja integette a
               helybenhagyást.</p>
            <p>- Nono, hiszen tudom én azt, hogy azért az urak is csak embörszámot tösznek.</p>
            <p>De még ezeken kívül is kellett lenni valaminek, amiért Sándort nemcsak a közvélemény
               karolta fel, hanem a törvény is megkülönböztette valahogy a kartársaitól.
               Foglalkoztam volna én ezzel is, ha ennek az irkafirkának a során a főtárgyalásig
               eljutottam volna. De most nekem másfajta tárgyalásaim vannak, amelyek hosszúra is
               nyulhatnak, bizonytalan kimenetelűek is lehetnek, nemigen merem én most olyan nagy
               fába vágni a fejszémet, mikor a toll tartásához sincs kedvem.</p>
            <p>De arra mégis kötelez a tisztesség, hogy megmondjam, mi lett a Sándor vége. A bíróság
               kimondta rá a halált, de mindgyárt kegyelemre is ajánlotta - bizonyosan nem ok
               nélkül. S Ferenc József negyedszer is megamnesztiázta a puszták királyát.</p>
            <p>Szegény király! A szamosújvári börtön volt az a Szentilonája, ahol - szabómesterségre
               fogták. Ez csúfabb bukás volt még a Napoleonénál is. Mikor pedig az öreg ujjak
               elerőtlenedtek már a szabótűhöz, akkor kötőtűt dugtak közéjük és Sándor mint
               strimflikötő fejezte be földi pályáját. Higgyük, hogy a nagy Bíró legalább ezért
               szintén amnesztiát adott neki.</p>
            
         </div>
      </body>
   </text>
</TEI>