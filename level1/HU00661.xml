<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00661" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Isten rabjai</title>
				<author ref="viaf:24643507">Gárdonyi Géza (1863-1922)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">92543</measure>
				<measure unit="pages">239</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Isten rabjai : Regény</title>
					<date>1999-05-03</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/00600/00661"/>
					<respStmt>
						<resp>Original Electronic Edition</resp>
						<name>Drótos László</name>
						<name>Szabolcsi József</name>
						<name>Kiss András</name>
						<name>Ollé Krisztián</name>
					</respStmt>
					<title>Isten rabjai : Regény</title>
					<date>1999-05-03</date>
					<ref target="https://mek.oszk.hu/00600/00661"/>
					<bibl type="printSource">
						<title>Isten rabjai</title>
						<author>Gárdonyi Géza</author>
						<pubPlace>Budapest</pubPlace>
						<publisher>Szépirodalmi Kvk.</publisher>
						<date>1974</date>
						<idno>ISBN 963 15 0035 7</idno>
					</bibl>
				</bibl>
				<bibl type="firstEdition">
					<title>Isten rabjai</title>
					<author>Gárdonyi Géza</author>
					<date>1899</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2020-07-21"/>
			<change when="2021-03-19"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ RÉSZ</head>
				<div type="chapter">
					<head>1</head>
					<p>János kertész víg ember volt. Szerette a névnapokat, disznótorokat, lakodalmakat.
                  Meg is hívták a fejérváriak minden alkalommal. Egyszer azonban, hogy hazafelé
                  dülöngött, belekapaszkodott tréfából egy paripának a legyezőjébe. A paripa
                  oldalba rúgta.</p>
					<p>Attól fogva János kertész nem volt többé víg ember. Hívhatták torba, névnapra,
                  lakodalomra, nem ment el. Csak búsult és fogyott. Csak lézengett a kertben.</p>
					<p>Egy őszi napon, mikor már vetkőztek a fák, leült a kert fala mellé, a nap
                  melegére, a kajszibarackfa sárga leveleire. És magához intette a fiát.</p>
					<p>- Jancsikám! Ülj le ide elém, a gyepre.</p>
					<p>A fiú falevelet gereblyélt. Letette a gereblyét. Tizenkét esztendős gyerek volt
                  akkor; pufók, mint a kulacs, és borzas, mint a pemet. Az apja korán munkára
                  szoktatta. Persze csak könnyű munkára, aminőt gyerek bírhat. Iskolába nem járt.
                  (Nem volt még akkor iskola Magyarországon, csak egy-két papi-iskola, de az se
                  gyerekeknek.)</p>
					<p>Jancsi leült hát az apja elé, és okos szemmel pislogott reá. Az apja ünnepies
                  hangjából érezte, hogy valami komoly beszéd következik.</p>
					<p>- Én már nem sokáig élek - kezdte az apja azon a rekedt-susogó hangon, ahogyan a
                  mellbajosok beszélnek. - Érzem, hogy lehullok én is, mint a falevél.</p>
					<p>Búsan pillantott a gyepre, a gyepen sárgálló baracklevelekre. Aztán folytatta:</p>
					<p>- Ha meghalok, a prépost úr a helyembe maraszt. Mindent értesz már, mindenféle
                  kertészi míveletet. Anyád is ért mindent. De lásd, az okos kertésznek vannak
                  titkai...</p>
					<p>A gyerek pislogott. Tehát titkokat fog megtudni. Vajon kincset ásott-e el az apja,
                  mikor az ellenség járta az országot?</p>
					<p>A beteg szeretettel nézett a fiúra:</p>
					<p>- Elmondok neked egyet-mást. Mindennap egyvalamit. Hogy megtarthasd. A fejedben.
                  Mert látod: minden ember... annyit ér... amennyit... tud. Ha olyat is tud... amit
                  más senki se... akkor mindenkinél többet ér... Ígérd meg, hogy... amiket
                  elmondok... senkinek... el nem mondod... Csak mikor... te is halálodat érzed...
                  mint én... akkor... Annak mondod meg... akit... legjobban szeretsz... Ígéred?</p>
					<p>A fiú rábiccentett.</p>
					<p>- Tulajdon édesanyádnak se.</p>
					<p>A fiú biccentett.</p>
					<p>A kertész pihent kevéssé. Aztán halkabban folytatta:</p>
					<p>- Hát melyiken is kezdjük... A hagymás növényeken. Tudod, hogy a hagymánkat
                  mindenki bámulja. A világon sehol akkora hagyma nem terem... mint a mi kertünkben.
                  De ha más kertben szaporítják... csak kicsi hagyma... válik abból.</p>
					<p>Köhögött. Elhajtott egy legyet a keze fejéről, és körülpillantott.</p>
					<p>- Hát annak a titka: ...a hagymába lyukat szúrsz. Árral. Vagy szöggel. Aztán magot
                  nyomsz a közepébe, hagymamagot... Úgy ülteted...</p>
					<p>A fiú bámult, pislogott.</p>
					<p>A beteg a mellére tapasztotta a tenyerét, mintha le akarná fogni a köhögést, és
                  susogva folytatta:</p>
					<p>- Nem érted? A mag az élet. A hagyma a rothadás. Az élet a rothadásból kikél... De
                  minden növevénynek más a természete. Mint az embernek. Meg köll vele ösmerkednünk.
                  Van olyan, aki csak kövér földben díszlik, mint a mák és a napraforgó, meg a jeges
                  levelű lapu. Van olyan, akinek szegénység a világa. A kövirózsa példának okáért,
                  vagy a borostyán, vagy az őszibarack. Ismét más növevények a társas életet
                  szeretik, mint a hangyák vagy a farkasok, vagy az emberek: a fenyőfa, nyírfa,
                  bükkfa. Ismét mások a magányos életet kedvelik, mint a remeték: a diófa, hársfa,
                  birsalmafa, berkenyefa. De berkenyefát soha ne ültess... A berkenyefa... nem terem
                  addig... ameddig az ültetője él...</p>
					<p>A köhögés újra elfogta. Kínos, mély köhögés. Szinte érezni lehetett, hogy valami
                  szaggatja a tüdejét.</p>
					<p>Intett a fiúnak, hogy menjen a dolgára. A mellére tapasztotta a tenyerét:
                  köhögött.</p>
					<p>Később felkelt, és holmi reves fát és korhadt csontot törögetett malomkövön. Aztán
                  homokot kevert bele. A homok után a szemétdombhoz ment: egy lapát szemetet vett
                  onnan. A szemetet megszitálta. Vakondok-túrásból is szedett fekete földet.
                  Egybevegyítette valamennyit. Ládácskába eresztette. Vizet öntött reá.</p>
					<p>A fiú érdeklődéssel nézte. Akkor már arra gondolt, hogy íme: ez is valami
                  titok.</p>
					<p>Az apa megint magához intette:</p>
					<p>- Látod: így készítsd a nemes virágnak való földet. Mentül nemesebb, antul több
                  szemét aprajába ültetjük.</p>
					<p>Fogta az ásót, és intett a fiának.</p>
					<p>A kert sarkába vezette. Ott egy bokor elszáradt levelű liliomtő állott.</p>
					<p>Intett a fiúnak, hogy ássa ki.</p>
					<p>A földből négy liliomhagyma fordult elő. Fölszedette. A kötényébe rakta.</p>
					<p>Aztán a kertnek a másik sarkába mentek.</p>
					<p>Intett a fiúnak, hogy ásson. A fiú kétarasznyi gödröcskét ásott. Négyet. Egyik
                  gödröt a másiktól távolacskán. Egyiket orgonabokrok közé, másikat vadrózsa-bokrok
                  közé, harmadikat, negyediket csak a sövény mellé, ahogy az apja a keze intésével
                  megjelölte.</p>
					<p>Mikor elkészült vele, az apa újra intett neki, hogy hozza el a
                  szemétkeveréket.</p>
					<p>A fiú futva ment és térült.</p>
					<p>Mindenik gödröcskét megtöltötték szemétfölddel.</p>
					<p>Közben a kertész susogott:</p>
					<p>- Lásd: ritka méltóságos virág ez... Szemétsöpredékben díszlik legszebben...
                  Csendet szeret... félrehelyet... Ahol kevesen járnak, ott nő magasra...</p>
					<p>Közben elültette a négy hagymát. Betaposta gondosan.</p>
					<p>Aztán bevánszorgott a házba, lefeküdt. A felesége ebédre hívta. Intett, hogy nem
                  eszik még. A fiát hívatta. A szobából kiküldött mindenkit.</p>
					<p>- A liliom... várj...</p>
					<p>Nem bírta tovább folytatni. A feje lekókadt. Meghalt. </p>
					<p>Jancsi hetekig tűnődött: mit mondott volna az apja? A liliom az ő kertjükben igaz
                  hogy nagyra nőtt, és az illata is csodásan erős volt, különösen éjjel. Jancsi
                  azelőtt azt vélte, másutt is csakolyan az a virág. Mit mondott volna még róla az
                  apja?</p>
					<p>Hátha az anyja tudja? Az anyja is sokszor dolgozott a kertben. Ojtani is segített.
                  Hátha neki is elmondott egyet-mást az apja a természeti rejtelmekből?</p>
					<p>Egy decemberi napnyugtakor az anyja korpát kevert a disznóknak. Megkésett kissé:
                  sietett. Jancsi a szakajtókosárból ejtegette mellette a korpát a dézsába.</p>
					<p>- Édesanyám - szólalt meg -, a liliomról... mit nem tud más kertész?</p>
					<p>Az anyja rábámult:</p>
					<p>- Mit nem tud? Hát hogy a fekete fenébe tudjam én, hogy mit nem tud? Törődök is én
                  avval, hogy mit tud, mit nem tud! Éppen az nekem a gondom! Eredj a pokolba az
                  ilyen ostoba kérdésekkel, mert mingyá hozzád kenem ezt a kavarófát!</p>
				</div>
				<div type="chapter">
					<head>2</head>
					<p>A következő tavaszon, még alig szikkadt a föld, az asszony előszedte az ásót,
                  gereblyét a kamarából.</p>
					<p>- Gyere, Jancsikám - mondotta -, fogd azt a gereblyét. Hadd lássák, hogy csakúgy
                  megmívelődik a kert, mint mikor szegény apád élt.</p>
					<p>Vaskos karú, dimbes-dombos asszony volt az özvegy. A lába is vaskos, a válla is
                  erős. Máskülönben alacsony és tömzsi, mint a fia. Mindig ettek mind a ketten, hát
                  nem csoda, hogy kövérek voltak. A prépost házánál mindenki kövér volt. Csak a
                  prépost volt sovány. De a prépost jobbára Budán élt a királynál.</p>
					<p>Hát ahogy belefognak a munkába, megjelenik ám Lukács úr, a prépost deákja a
                  kertajtóban. Köpönyeg van rajta, vadgalamb színű; az oldalán kard; a fején
                  behorpasztott, fehér bárány-süveg.</p>
					<p>- Asszony - szólt oda méltóságosan -, hagyd abba az ásást. Ezentúl nem az lesz a
                  dolgod.</p>
					<p>Mert méltóságoskodó ember volt Lukács uram, mint a pulyka, noha csak otthon, a
                  prépost házánál. Budán a pulyka se méltóságos. Igaz, hogy abban az időben nem is
                  volt még pulyka Budán, de Fejérváron se, és sehol se Európában. De Lukács úr mégis
                  olyan méltóságos volt és olyan veres nyakú, mint a pulyka. A cselédséget ő
                  kormányozta. Ő rendelte el: ki dolgozzék a tanyán, ki dolgozzék bent a városban.
                  Akkoriban a cselédek még jobbágyok voltak.</p>
					<p>Az asszony elfehérült, még a szája széle is elfehérült. Ijedten és alázatosan
                  nézett a deákra. Elijesztette az a gondolat, hogy a kövér házból kiteszik őket,
                  ki, valami sovány tanyára.</p>
					<p>- Szedd össze mindenedet - rendelkezett tovább Lukács úr -, ásót, kapát,
                  gereblyét. Az uram azt parancsolja, hogy holnap gyössz Budára, a Szigetre.</p>
					<p>- A Szigetre? - hebegte az asszony.</p>
					<p>- Oda. A király kalastromot építtet ottan, apáca-kalastromot. Annak a kertjét te
                  fogod megmívelni, beültetni. Mikorra beköltöznek az apácák, minden zöldüljön
                  benne.</p>
					<p>S az érdemes férfiú sarkon fordult, és otthagyta a kővé vált kertészasszonyt.</p>
					<p>Az udvar közepén azonban megállt, megfordult, visszatért.</p>
					<p>- Julis, azt is parancsolja a prépost úr, hogy szedj össze mindenféle magvakat,
                  gyökereket, csemetefákat és mindenféle kerti jót. Te tudod, hogy mi hol áll.
                  Holnap reggel lovas szekéren jöttök Budára.</p>
					<p>Az asszony a két markába fogta a fejét. Mihez kapjon előbb? Ahogy a tekintete a
                  fiára fordult, megbotránkozva látta, hogy a fiú üstöke mennyire megnőtt, és milyen
                  bozontos.</p>
					<p>- Haj, lompos élhetetlenje! - kiáltotta. - Így mennél-e a király elejbe? Hozd ki
                  tüstént az ollót meg a széket!</p>
					<p>A gyerek elvörösödve kullogott be a székért, ollóért. Máris úgy érezte, mintha a
                  király előtt állna. Az asszony jókora virágcserepet kapott fel a földről. A
                  cserepet rányomta a fia fejére fülig, s elnyírta alatta a fiú haját.</p>
					<p>Jancsi azon éjjel keveset aludt. Sohasem járt Budán. Csak a mesékből hallotta,
                  hogy ott lakik a király. Némelyik mese arról is szólt, hogy a parasztfiú hogyan
                  barátkozik össze a királykisasszonnyal. Bizonyára új szűr van akkor a
                  parasztfiún. Más mese arról szólt, hogy a királykisasszonyt sárkánynak kell
                  odaadni, de egy bátor legény megszabadítja, s van aztán lakodalom!</p>
					<p>Álmodott Jancsi aranyról, ezüstről, koronás emberekről és koronás asszonyokról, és
                  egy új szűrről reggelig. </p>
					<p> Napfölkelte után Lukács úr megint benézett a kertbe.</p>
					<p>Látta, hogyan fel van ott halmozva mindenféle kis zsák, magvas zacskó és gyökeres
                  kosarak. A szekér is ott állt már a kert végén.</p>
					<p>Lukács úr lóra ült, és elügetett Budára.</p>
					<p>Kertészék csak déltájt érkeztek a Gellérthegy alá. Hűvöske tavaszi nap volt az. A
                  hideg kékre fázlalta Jancsinak a kezét és pirosra az orrocskáját. A Gellérthegy
                  sziklái között fehérlett még helyenkint a hó. De az út mellett már zöldikélt a
                  pásztortáska meg a fű.</p>
					<p>A hegy tetején még akkor nem volt vár, se semmiféle építmény. Csak egy magas
                  faoszlop meredezett rajta. Az oszlopon kétoldalt fogak látszottak. Olyan volt
                  messziről, mint valami földbe szúrt, óriás halgerinc.</p>
					<p>A kertészné elöl ült egy negyvenéves forma, csontos pofájú paraszt mellett, aki a
                  szekeret hajtotta. Jancsi hátul, a szűrébe burkolódzva, a zsákokon. Olykor
                  irigykedve nézett a szekeres nagy, kopott, fekete prémes süvegére. A préposttól
                  kapta azt a szekeres. Molyrágta medve-süveg volt, rövidre nyírt szőrű, borzas. A
                  szekeresnek a füle szinte kétfelé konyult tőle. De úgy szép a süveg, ha bő.</p>
					<p>Az ember beszélgetett az asszonnyal:</p>
					<p>- Nem gondolsz-e férjhő-menetelre?</p>
					<p>- Isten ments - felelte az asszony, mintha megcsiklandozták volna. - Meg aztán ki
                  venne el engem?</p>
					<p>És szemérmesen mosolygott maga elé.</p>
					<p>- Hászen fiatal vagy még - fűzte tovább a szekeres. - Harminc esztendős se vagy
                  talán.</p>
					<p>És az asszony arcára sandalított. Ostoros kezével egyet simított disznósörtéhez
                  hasonló, kemény szálú bajuszán. Az asszony vidáman sóhajtott:</p>
					<p>- Harminckettő.</p>
					<p>- Még az se sok. Még avval elvesznek. Ahun a: Buda vára.</p>
					<p>A várat akkor építették a hegyen. Magas falak csupa négyszögletű, fehér kőből. Egy
                  megkezdett palota is látszott a várhegyen. Sok ökrös szekér nyikorgott az úton.
                  Nagy halom kövek hevertek mindenfelé.</p>
					<p>A hegyoldalon egynéhány régi ház állt összevissza. Ó falak, új tetők. Az ablakokon
                  vasrostély. Azok bizony kívül maradtak a várfalon.</p>
					<p>Jancsi álmélkodva nézte a várépítkezést. Aztán a Dunára fordult a tekintete. A
                  Duna szélesen folyt és sárgán. Híd nem volt rajt egy se. A túlsó parton egy
                  városka látszott. Valami kétszáz kis földszintes ház, s köztük két új torony meg
                  egy tetőtlen, kormos. A házakon jobbára új cserépzsindely vöröslött.</p>
					<p>- Az ott Pest városa - magyarázta a szekeres. - Az a csonka tornyú templom benne a
                  domokos barátoké vót. Abban öltek meg a tatárok százkilencven barátot
                  egyrakáson.</p>
					<p>Jancsi elborzadva nézett a városra. Az akkori Pest csak magja volt a mostaninak. A
                  Halas-piacnál volt az alsó vége, a felső meg a Kishíd utcánál. A város keleti
                  kapuja ott volt, ahol ma a ferencrendiek temploma áll.</p>
					<p>- Ott halt meg Bánfi Buzád - folytatta a szekeres. - Ösmertem. Gyóntam is neki
                  egyszer húsvét előtt. Szép fehér hajú, öreg barát volt. Öles ember. Nincs most
                  ahhó fogható a domokos barátok közt. Karddal védelmezte az oltárt. Húsz tatárt
                  levágott, míg végre maga is vérébe dőlt.</p>
					<p>Meggyihikelte a lovakat, s tovább beszélt:</p>
					<p>- Veszettül pusztítottak ott a tatárok. De hogy a Dunán nem bírtak akkor átkelni,
                  hát a leölt embereket egybehordták a parton. Magas halmokat raktak a halottakból.
                  Én is láttam.</p>
					<p>A lovak fáradtan bólogatva haladoztak tovább. A szekeres hallgatott.</p>
					<p>Aztán megint megszólalt:</p>
					<p>- Én is özvegy vagyok. Mán három esztendeje...</p>
					<p>- Aztán mér nem házasodik meg kend? - kérdezte lágyan az asszony.</p>
					<p>A szekeres mosolyogva vonogatta a vállát:</p>
					<p>- Minek? Vén is vagyok má rá...</p>
					<p>- Dehogyis vén. Ilyen ember még nem vén.</p>
					<p>A szekeres megint a vállát vonogatta, s elgondolkodva hallgatott. Az asszony
                  is.</p>
					<p>És úgy szemszögből egymásra pillantottak.</p>
					<p>Egyszer aztán a szekeres a távolba mutatott az ostorával.</p>
					<p>- Ahun a Sziget, a Nyulak szigete.</p>
					<p>A mai Margitszigetre mondotta. Tekintetes, szép sziget volt az akkor. Hosszabb és
                  szélesebb is, mint most. Közepén két templomtorony nyúlott ki a még leveletlen fák
                  közül. Az alsó végén szintén várépítkezés látszott. A sziget többi része csupa
                  leveletlen fa és bokor. Egy-egy sárga folt köztük láthatóképpen fűzfa.</p>
					<p>- Ott lakik most a király - eredt újra szava a szekeresnek. - Ott lakik a sziget
                  felső végén. Ahun látszik is mán a fekete fedelű kastély. Az esztergomi érseké
                  volt az, de a király lakja, mivelhogy nincsen érsek. Azt mondják, hogy a pápa nem
                  ad érseket. Mert a király is mást akar, a pápa is mást. Tudja fene. Az urak is
                  csakúgy veszekszenek, mint a magunksorabeliek. Tudja fene...</p>
					<p>- Bár a mi prépost urunkat tennék meg érseknek - vélekedett az asszony.</p>
					<p>A szekeres vállat vont:</p>
					<p>- Mit nyernél vele?</p>
					<p>Aztán kinyújtotta a nyakát:</p>
					<p>- Látszik mán Szent Pál falva is. Ott a fák közt, az érseki palota előtt. Vár-e
                  ugyan a komám? Ha várna, ebéddel várna.</p>
					<p>- Ott lakik a komája?</p>
					<p>- Ott. De nem tudhassa, hogy jövök.</p>
					<p>- Van énnálam egy egész sonka. Az ebéd felől gondja ne legyen.</p>
					<p>- Abbezony jó lesz. Köszönöm, Julis. Látjátok-e a sziget közepén azt az új
                  tornyot?</p>
					<p>- Látjuk.</p>
					<p>- No hát oda viszlek benneteket. Az a kalastrom.</p>
					<p>Magas, karcsú torony vöröslött ottan. Még dolgoztak rajta. Körül volt építve
                  kőműves-állványokkal. A kereszt ezüstösen csillogott már a torony tetején.</p>
					<p>Jancsi vélte, hogy álmodik. Hogy ő láthatja ezentúl a királyt! Ott fog ásni,
                  nyesni, ültetni, gyepet nyírni a királyi palota közelében! Megismerkedik a
                  királlyal, a királynéval, királyfiakkal, királykisasszonyokkal! Aztán majd a
                  király ott sétál, és megszólal:</p>
					<p>- Mit mívelsz, Jancsi fiam?</p>
					<p>Felhévíz falunál, vagy ahogy ma mondjuk: Császárfürdőnél lekanyarodott a szekér a
                  Duna-partra. Két malom is kelepelt ott. A víz fehéren gőzölögve omlott a
                  malomkerekekről a folyásba. Egy ködmenes ember mosta benne buzgón a lova lábát.
                  Egy barátféle öreg meg a maga lábát áztatta alább.</p>
					<p>- No, itt leszállunk - mondotta a szekeres. - Meg is ebédelhetünk. A hidas majd
                  általjön értünk.</p>
				</div>
				<div type="chapter">
					<head>3</head>
					<p>A szekeret délután átszállította a hidas. Jó széles, erős alkotmány volt az.
                  Elfért rajta négy szekér is. Körös-körül vastag korlát zárta be a félős állatokat.
                  Két ember vonta át kifeszített, vastag kötélen. A szekeres is megpökte a markát,
                  és vont.</p>
					<p>Lukács deák már várt rájuk a parton. Szótlanul vezette őket a fák és bokrok között
                  tört szekérúton a sziget közepére.</p>
					<p>Négyszögre szabott, téres-tágas új épület állott ottan. Még csupasz tégla minden
                  fal, de már a tetőt cserepezte a munkások raja. Az épület elején magas hátú, szép
                  kis templom állt a nagy házzal egybeépítetten. A tornyon is megkezdődött már a
                  tetőzés. Fenn a tornyon valami borjú-hangú ember nótázott - németül:</p>
					<p>
                  Bi dem brunnen stuont ein boum, da gesach ich einen troum, ich
                     was von der sunnen gegangen zuo dem brunnen...
               </p>
					<p>Lukács úr hosszú kőfal mellett vezette őket tovább. A kőfal is új volt és magas. A
                  déli vonalon széles kapuhely. Bent nagy udvar. A kapu két erős tölgyfa-szárnyát
                  még akkor a gyepen gyalulták. A sarkvasak már benne álltak a kőben.</p>
					<p>A deák beigazította a szekerest az udvarra. Ő maga elöl haladt.</p>
					<p>Jancsi sohase látott akkora udvart. Fák is álltak benne, öreg fák. Ketteje nyírfa
                  volt, a többi tölgy. A tölgy még csak nem is rügyezett - még rajta barnultak a
                  tavalyi levelei is -, de a dereka mégis zöld volt: borostyán kúszott fel rá
                  magasan.</p>
					<p>Az udvar déli két sarkán két vakolatlan ház állt. Nem nagy házak. Az ácsok akkor
                  rakták fel az egyikre az ollófákat. A másik már be volt cserepezve. A tetejére
                  keresztet is tettek, mint kápolnákra szoktak. Az udvar másik két belső sarkán is
                  állt egy-egy ház a főépülethez ragasztottan, de még födetlen mind a kettő.</p>
					<p>A deák a keresztes házhoz vezette őket.</p>
					<p>- No, itt a beteg-házban rakodjatok le. Oda a sarokba. A nagyobbik szobába
                  hordjatok be mindent. Ez a nagy udvar lesz a veteményeskert. Ezt kell először is
                  felásnotok, beültetnetek. Aztán... gyertek csak...</p>
					<p>Nagy lépésekkel vágott át az udvaron a napkeleti belső sarok felé. A falnál
                  félölnyi mély csatornát kövezett három munkás.</p>
					<p>- A Dunába szolgál ez a...? - kérdezte a deák.</p>
					<p>- Oda - felelték a munkások a süvegüket megemelintve.</p>
					<p>A deák tovább haladt, az udvar belső sarkának. Széles ház állt ott a főépülettel
                  egybeépítetten. Még vakolatlan az is.</p>
					<p>A deák belépett az ajtón. Jancsiék utána. Tágas, alacsony terem. A terem közepén
                  két nagy, terjedelmes tűzhely. A sarokban kenyérsütő kemence - az is temérdek.</p>
					<p>Az egyik tűzhelyen szén- és hamurakás füstölgött. Kívülről a nap besütött az
                  ajtón, s megvilágította a kővel-téglával vegyesen rakott falakat. A deák egy
                  hosszúkás nagy terembe nyitott a konyhából. A teremnek két magas, kettős-szárnyú
                  ajtaja nyílt befelé.</p>
					<p>- Az ebédlő, ugye? - kérdezte a deák egy munkástól, aki épp kőlapot rakott
                  ottan.</p>
					<p>- Nem tudom, uram - felelte a munkás.</p>
					<p>Az ebédlőből meszes-bűzű folyosóra jutottak ki. Sok kis ajtónyílás egysorjában. Az
                  ajtók még nincsenek felrakva. A folyosó vonala közepén világosabb boltozatos
                  átjáró van ott a belső udvarra. Csak kis udvar az; körös-körül tornác. Csupa
                  oszlop és oszlop. Mind fehér kőoszlop. Alacsony kőkorlát is persze, hogy az eső a
                  tornácra be ne verje a sarat.</p>
					<p>- No - szólt ismét a deák -, hát ez lesz a virágoskert. Ha amazt elvégeztétek, ezt
                  ássátok. Úgy dolgozzatok, hogy mikorra idejönnek az apácák, itten virág nyíljon.
                  Hoztatok-e magvakat?</p>
					<p>- Hoztunk - felelte az asszony -, magvakat is, töveket is.</p>
					<p>Visszatértek a folyosóra, onnan az ebédlőbe, onnan a konyhára, onnan a
                  nagyudvarra.</p>
					<p>A nagyudvar közepén kutat kövezett három munkás.</p>
					<p>- Deák uram - kérdezte alázatosan az asszony -, mikor jönnek ide az apácák?</p>
					<p>A deák vállat vont:</p>
					<p>- Mikor már minden kész. Talán Szent György napja után.</p>
					<p>- Ezek a vadfák itt maradnak?</p>
					<p>- Maradnak a ménkűt! Mingyárást állítok embert, aki kivágja őket. Ássatok addig a
                  kórház előtt.</p>
					<p>S otthagyta őket.</p>
					<p>De a kapunál megint visszafordult:</p>
					<p>- A munkásoknak itt a konyhán főznek minden délben. Ti is kaptok, csak gyertek ide
                  bátran a fazekatokkal.</p>
					<p>Még vagy kétszer visszatért.</p>
					<p>- Nehogy ezt a nagyudvart mind megássátok: csak felét.</p>
					<p>Azután meg azért tért vissza, hogy megmutassa: melyik felét ássák az udvarnak:
                  nehogy a konyha mellett ássanak, vessenek. Mert hely kell a tüzelőfának is.</p>
					<p>Az asszony megnézte a beteg-háznak nevezett házat. Ötablakos, tág szoba, s benne
                  egy nagy búbos. Belőle még két kisebb szoba nyílik. Tornáca is van a kórháznak,
                  boltíves, oszlopos. Mind a három szoba üres még. Téglatörmelék, gyaluforgács,
                  lábszemét, mészszag, kőszag minden szobában.</p>
					<p>Behordták oda a holmijukat: kis zsákot, nagy zsákot, ruhabatyut, szerszámokat.
                  Csak a csemetefákat hagyták künn az udvaron.</p>
					<p>- Aztán, ha erre jársz - mondotta az asszony a szekeresnek -, meglátogass ám
                  bennünket, Miklós.</p>
					<p>- Jó-jó - mosolygott a szekeres -, megnézlek.</p>
					<p>Simított egyet a kemény sörtebajuszon, és kezet nyújtott.</p>
					<p>- No, ne szorítsd úgy a kezemet! - sikkantott az asszony - bizony még csontot tör
                  bennem!</p>
					<p>Amíg így évődtek, Jancsi megszökött tőlük. Mi van beljebb? Meg hát a királyi
                  palota...</p>
					<p>Átosont a konyhán s ebédlőn vissza a folyosóra. Sorra kandikálta a cellákat. Mind
                  üres volt és kőmívesmunkától szemetes. Fölfedezte, hogy a folyosó patkó alakban
                  épült. A külső ablakok rajta olyanok, mint a várfalakon a rések. A napfény ahogy
                  besütött a réseken, olyan volt a folyosó, mintha arany gerendái volnának.</p>
					<p>Jancsi a folyosónak Óbuda felől való sarkán egy festetlen ajtócskára bukkant. Mi
                  lehet ott és odább? Az ajtó félig nyitva volt. Terpentin-szag áramlott ki belőle.
                  Jancsi bevizsgálódott.</p>
					<p>Hát megint egy nagy terem. Valaki létrán áll, és a falat festi: egy nagy hajú
                  emberke. Koronás vitézt fest. Páncélba van öltözve a vitéz, és bárdot tart a
                  kezében. A feje fölött szent sugár köre. De csak vörhenyes vonásokkal van még
                  vázolva minden.</p>
					<p>A fal másik felén egy másik, koronás ember-rajz: fehér a szakálla, ráncos a
                  homloka, kettős kereszt a kezében. Egy asszony is áll a falon: az is koronás, és
                  fiatal. A lábánál koldus térdel, bokros-szakállú, rongyos. Az asszony valamit
                  nyújt neki. De a keze feje még nincs megfestve.</p>
					<p>Jancsi bámult érdeklődéssel nézte, hogyan vonogatja a vörös krétát a festő. A
                  koronás vitéznek a lábát rajzolta. Vasat rajzolt reá, lábszárvédő vasat. No, ügyes
                  kezű ember.</p>
					<p>Jancsi talán estig is ott bámészkodott volna, de megpillantott a padlón egy ujjnyi
                  kis vörös krétát. Körülnézett: van-e még valaki a teremben? A festőre is lesett.
                  Lehajolt, és zsebre vágta a krétát.</p>
					<p>De odább is igyekezett mindjárt. Persze nem azon a kis ajtón illant ki, hanem egy
                  nagyobbon. Megint folyosóra bukkant. A folyosó folytatása volt a patkó alakúnak.
                  Tehát körös-körül vonul el a ház belsejében a folyosó.</p>
					<p>De nem szemlélődött tovább. Egy munkás kék festéket tört az ajtó előtt, vörhenyes
                  márványlapon. Körülötte csupa festékmaszat volt a föld. A ruháján is tarkállt a
                  kék, vörös, fehér és mindenféle festékpiszok. Jancsi kémlelőn pillantott reá.
                  Tovább inalt.</p>
					<p>Valami szép, fehér márványküszöböt talált. Azon elbámult. Sose látott még
                  márványküszöböt. Nagy, széles ajtóhely. Mi lehet belől? Boltozatos terem. Magas,
                  ékes vasrácsozat. A rács nyílásán át megint egy terem, még nagyobb terem...
                  prédikálószék áll benne. Az is fehér márvány.</p>
					<p>Tehát templom, nagy, hideg templom. Nem akkora, mint a fejérvári, de mégis nagy. A
                  márványküszöbös, vasrácsos terem meg az apácák kórusa. Látott már ilyet otthon is,
                  Fejérvárott.</p>
					<p>Levette a süvegét, és visszafelé fülelt: robog-e valaki utána a kréta miatt?</p>
					<p>Nem robogott senki.</p>
					<p>Jancsi belopakodott a rácsig. Átdugta a fejét, s bevizsgálódott a templomba. Három
                  kőoltárt látott odabent. De csak készületlen oltárok voltak. Egyik a nagy oltár,
                  oldalvást meg két kisebb.</p>
					<p>A templomban még állványok meredeztek. A téglák közül kifehérlett egy-egy karcsú
                  márványoszlop. Kőművesek dolgoztak ottan. A téglák közeit simították. A magasból
                  kiáltás hallatszott:</p>
					<p>- Moalte!</p>
					<p>Az egyik kőmíveslegény volt a kiáltó. A templom ablakában állott. Az ablak keskeny
                  volt, és olyan magas, mint a kőmíveslegény. Pedig hosszú ember volt az a
                  kőmíveslegény, még az orra is hosszabb, mint más emberfiáé.</p>
					<p>Jancsi még beljebb szemlélődne, de jaj, megindul a nagy vasrács, és dől befelé.
                  Vélte, hogy rádől a templom! No, nem dőlt rá, se ő nem dőlt be, csak a rács
                  közepén a vasajtó indult meg, az is csak a sarkán fordult be lágyan. Akkor látta,
                  amennyire ijedt szem láthat, hogy a rács közepe ajtó, kétfelé nyíló vasajtó. Még a
                  kulcs is benne van, két vaskos, új kulcs, belülről záró.</p>
					<p>A szíve lükögött. Visszavonta az elmozdult vasajtót, és jobbra-balra tekingetett,
                  nem szidja-e valaki össze?</p>
					<p>Nem nézett rá senki. A kőmívesek fütyültek, danoltak. A süveg a fejükön.</p>
					<p>Jancsi megbotránkozott ezen. Ha nem is kész még a templom, mégiscsak Isten
                  háza!</p>
					<p>Visszafordult, és óvatosan lesett a folyosó azon pontja felé, ahol a festéktörő
                  embert látta.</p>
					<p>Az ember már nem volt ott.</p>
					<p>Jancsi nem mert arra visszatérni, ahol a festő dolgozott. Elkanyarodott hát a
                  folyosó keleti ágán, s meg is találta az ebédlőt a déli szögleten, a Pest felől
                  valón. De a folyosón épp egy nagy feszületet cipelt két munkás. Bevitték a Budára
                  néző sarkon egy nagy szárnyas ajtón. Az megint érdekelte. Mi van ottan?</p>
					<p>Hát megint egy nagy üres terem. Hideg, mint mindenütt. Az asztalosok ablakrámákat
                  faragnak benne.</p>
					<p>A feszületet a fal mellé állítják. No, szép életnyi nagyságú Krisztus függ rajta!
                  Ki van pingálva a vér a fején, lábán, két kezén, mintha most serkedezne élő-eleven
                  melegében.</p>
					<p>Nem nézte, sokáig. Hátha a festő keresi a krétát?</p>
					<p>Visszaosont a folyosóra, s hátra vigyázva szemlélgette a szobákat.</p>
					<p>Üres cellák voltak, kicsik, nagyok, bolthajtásosak, földjük is téglázott. Az
                  egyikben elrejtette a krétát egy deszka alá. Aztán óvatosan pillantott szét, hogy
                  kémleli-e valaki? Nem kémlelte senki. Átfutott az ebédlőn és konyhán a
                  nagyudvarra.</p>
					<p>A kórházból az anyja szoknyája lebbent elő. Ásót hozott ki az asszony.</p>
					<p>- Hun vagy mán, no! - kiáltott a fiára. - Bontsd elő a korai magvakat, oszt gyere.
                  Hozd a gereblyét is.</p>
					<p>S mindjárt ott az udvar sarkán megmérte egy tekintettel a helyet; a háta mögé is
                  tekintett. S benyomta az ásóját a földbe.</p>
					<p>Estefelé elpiroslott az ég. Jancsi már belefáradt a gereblyézésbe. Köhintett:
                  szólni készült az anyjának, hogy végeznek-e már? - de megpillantja, hogy a veres
                  nyakú deák közelget meg a prépost. Nézegetnek, meg-megállnak, szemlélődnek a
                  nagyudvaron.</p>
					<p>Jancsi lekapta a süvegét, és a préposthoz futott, kezet csókolt neki. Az anyja is
                  kezet csókolt.</p>
					<p>- No, asszony - mondta nyájasan a prépost -, látom, hogy dolgozol. Azt mondták,
                  hogy minden kerti munkát értesz, az uradtól megtanultad.</p>
					<p>Sovány, barna ember volt a prépost, apró szeme szinte elveszett alacsony
                  szemöldöke alatt. Fekete bársonysüveget viselt. Arasznyi hosszú, ritkás szakállát
                  marokkal simogatta. Méltóságos volt még a földön terjengő árnyéka is.</p>
					<p>- Mindent értek - felelte alázatosan az asszony -, csakúgy, mint az uram.</p>
					<p>A prépost csak simogatta a szakállát.</p>
					<p>- Hát lelkem, azért hívattalak ide, mert itt is maradsz. Tudod, hogy apácák
                  költöznek be ebbe a hajlékba. Te is be fogsz öltözni apácának, másodrendű
                  apácának, szolgáló apácának.</p>
					<p>Az asszony csaknem elrogyott ijedtében.</p>
					<p>- Az apácáknak ugyanis kell egy magadfajta kertmíves asszony - folytatta a
                  prépost. - Veszprémben nem volt nekik. De a király itt mindenről gondoskodik.
                  Tudod, hogy a király a leányának építteti a klastromot. Nincs mért aggódnod.
                  Lesznek más magadfélék is a klastromban. Csak a konyhán lesz dolgotok, meg a
                  mosókonyhán és más efféle házi mívelkedetekben.</p>
					<p>Az asszony csak bámult, mint az orrba csapott tehén. A nevét is hiába kérdezték
                  volna tőle.</p>
					<p>- No hát csak dolgozzatok - bólogatott a prépost jólelkűen.</p>
					<p>S visszatért a deákkal az épületbe.</p>
					<p>Jancsinak a szíve örvendezve dobogott. Tehát a királykisasszony itt lakik majd! És
                  nem is sokára! És együtt élnek! Egy házban! Egy kertben!</p>
					<p>A földre bámult. Képzeletében megjelent egy olyan nyúlánk, koronás nőalak, aminőt
                  a festő odafenn a falra pingált, csakhogy fiatalabb.</p>
					<p>Hát olyan tündéri szépségű királyleányt lát ő majd itten élő-eleven, igazi
                  valójában.</p>
					<p>Köhintett és szólott:</p>
					<p>- Anyó! A tulipánhagymákat elhoztuk-e?</p>
				</div>
				<div type="chapter">
					<head>4 </head>
					<p>A klastromon százan is dolgoztak. Napestig zajlott mindenfelé a kalapálás,
                  gyalu-csisszogás, dalolás, fütyülés, rendelkező kiáltások. De a szó mind német
                  volt, vagy néha olasz. A festő meg a kőfaragók talján földről jöttek. Magyar csak
                  a jobbágymunkás volt, amelyik a habarcsot keverte, s fövenyt talicskázott a
                  Duna-partról.</p>
					<p>Jancsi serényen dolgozgatott az anyjával. A fákat is irtották már - három jobbágy
                  fejszézte szapora csattogással. Közben elkészült a kút is. Jókora kút volt, de
                  olyan bőven buzgott fel a víz benne, hogy alig ölnyire merült már a veder. A víz
                  persze eleinte zavaros volt. A kútásók merítettek egy vödörrel, s abban csakhamar
                  meghiggadt, megtisztult.</p>
					<p>Jancsi is érdeklődéssel kóstolta a vizet. A favágó munkások is odakíváncsiskodtak,
                  s ízlelve ittak a vízből, mint a lúd.</p>
					<p>- Duna-víz ez, valóságos Duna-víz - bizonyozott az egyik.</p>
					<p>Mások arra vélekedtek, hogy homokízű víz.</p>
					<p>Aztán a kútásók a kisudvarra vitték át a szerszámaikat: csákányt, ásót, kapát,
                  köteleket, vödröket, és a kisudvaron kezdtek új munkát.</p>
					<p>A kertészné arra gondolt, hogy neki is a kisudvarra kell áttérnie. Mert némelyik
                  virág korán kívánja a földet, mint például a tulipán, a gyöngyvirág, a nárcisz meg
                  a liliom. Abbahagyták hát a nagyudvar ásását, s átmentek a kisudvarra ők is.</p>
					<p>A kútásók ott nem a középre szabták a kutat, hanem valamivel oldaltabb, mint
                  látnivaló volt a körültornác négy szögéről, hogy kereszt alakú út szeli majd által
                  a kisudvart. Ki is mérték madzaggal az utat. A kertészasszony is ahhoz igazodott a
                  dolgával.</p>
					<p>A tavasz egy napos délutánján valami tíz főúr lépett be a kisudvarra. Mind a tíz
                  ékes öltözetű, piros sarus, kardos méltóság, és szakállasak és hosszúhajúak. Csak
                  egynek volt beretvált az arca meg a bajusza is, egy ötvenéves forma, komoly úrnak
                  köztük, de a haja annak is vállig érő volt, s a ruhája éppoly kardos és virágos,
                  mint a többi főúré.</p>
					<p>A kútásók félbehagyták a munkát és levették a süvegüket. Tiszteletes-halkan
                  suttogták:</p>
					<p>- A király...</p>
					<p>Jancsinak csak eldobbant a szíve. Szinte megmeredten bámult a folyosóról
                  beszállongó urakra. De nem látott köztük koronásat egyet se. Talán
                  hátramaradt?</p>
					<p>S várt, várt, áhítatos félelemmel.</p>
					<p>Az urakra csak fél szemmel nézett. Látott ő már afféle urakat Fejérvárott. Térdig
                  érő, könnyű köntös volt rajtuk, meggy-színű, dió-színű. A derekukon sárga
                  zsinóröv, kinek selyem-, kinek aranyfonatú. A sarujuk piros vagy borszínsárga. A
                  süvegük kinek gerezdes fehér bársony, kinek kénszín-sárga bársony, kinek kék
                  bársony, kinek piros bársony.</p>
					<p>Egy igen fekete szemöldökű barát is hajlongott köztük. (Mintha szénnel festették
                  volna a szemöldökét a homlokára.) A csuhája homokszín-fehér, köpönyege, vagyis
                  mint akkor mondták: kápája fekete. A feje is meg van
                  beretválva, csak épp egy keskeny, fehér hajkoszorú maradt körös-körül. Az arca
                  sápadtas, de a szeme egészséges.</p>
					<p>Olyan papot is látott már Jancsi Fejérvárott, csakhogy foltos csuhájúakat, házról
                  házra koldulókat. Domokos barátok az olyanok.</p>
					<p>Egy tizenhárom éves forma, telt arcú, szinte pufók fiú is lődörgött az urak körül,
                  villogó szemű, úri fiú. Vérszín bársony süveg ékeskedett a fején, pávatollas. A
                  dolmánya is abból a bársonyból készült. Sárga zsinórövén gyöngyház markolatú,
                  arasznyi tőr lógott. Látszott rajta, hogy valami nagyúri fajzat. Valami csupa
                  vékony, vajszín szőrű kutyát rángatott zsinóron. Mert a kutya mindent meg akart
                  szagolni, ami a földön hevert: ásót, kötelet, vödröt, röget, végül a kútásókat
                  dühösen megugatta.</p>
					<p>Az urak eközben jobbra-balra szemlélődtek. Benéztek minden ajtón. Betértek az
                  ebédlőbe is. Onnan bizonyosan átmentek a konyhába s a nagyudvarra.</p>
					<p>A kisudvaron halkan beszéltek a munkások:</p>
					<p>- A király szomorúnak látszik.</p>
					<p>- Mindig ilyen ő.</p>
					<p>Jancsi elbámult. Hát köztük van a király? Hogyan, hogy ő nem látta?</p>
					<p>Ekkor az egyik úr megjelent az átjárón, és intett a kútásóknak:</p>
					<p>- Gyertek csak!</p>
					<p>A három ember sietést engedelmeskedett.</p>
					<p>Jancsi is utánuk lódult. Az urak ott álltak a nagyudvaron, a kút mellett.</p>
					<p>- Ez a kút nem jó helyen van itt - mondotta az őszes, komoly úr, akinek az arca
                  barátságosan volt beretválva. - A kút a konyha mellé való.</p>
					<p>S a konyha felé lépkedett. Megállt a konyhától tíz lépésnyire. Rádobbantott a
                  földre: - Ide ássátok.</p>
					<p>Az egyik munkás odafutott az ásóval, és kifordított egy nyomat földet.</p>
					<p>A beretvált arcú úr aztán egy deákféle, fiatal úrhoz fordult, aki papirost tartott
                  kezében:</p>
					<p>- A provinciális úr keresi itt az ajtót. Csak nem járnak a nagyudvarra a konyhán
                  által?</p>
					<p>- Ide vasajtó kell - szólalt meg a vastag szemöldökű barát -, dupla-záros vasajtó,
                  vagy vassal borított tölgyfaajtó. Ez a regula.</p>
					<p>És a konyha mellett való falra mutatott. Az urak visszatértek az épület
                  belsejébe.</p>
					<p>Jancsi odasomfordált az egyik kapás jobbágyhoz:</p>
					<p>- Bácsi, melyik volt a király?</p>
					<p>- Hát vak vagy? - felelte az ember.</p>
					<p>- Dehogyis.</p>
					<p>- Hát az, amelyik a kutat máshova igazította.</p>
					<p>- Az a beretvált képű?</p>
					<p>A munkás nem felelt. Beleköpött a markába, és serényen dolgozott a kapával.</p>
					<p>Jancsi legott utána lopakodott a társaságnak. Az urakat a kisudvar közepén
                  találta, amint az út irányán tanakodtak. Jancsi már akkor látott a királyon valami
                  királyit. Jóságos szemű, nyugodt beszédű ember volt. A két szemöldökét mély ránc
                  választotta ketté. Őrajta volt a legegyszerűbb ruha: gyékény-szín köntös és
                  arany-karimás, fekete bársonysüveg. Csak a kardja volt ékesebb a többiénél: mély
                  tüzű gránátok égtek rajta, kivált mikor a napsugár odatűzött.</p>
					<p>A király ott is hibát talált. Nem tetszett neki, hogy az udvarra kereszt alakban
                  mérték az utat.</p>
					<p>- A klastromi regula kívánja-e? - kérdezte a baráttól.</p>
					<p>- Nem, nagyméltóságú uram - felelte a barát -, a regulákban nincs erről szó.</p>
					<p>Még azidőben nem voltak a királyok felséges urak.</p>
					<p>- Akkor valami kerekded virágágyat tegyetek ide középre - mondotta a király. -
                  Hiszen unalmas a szemnek ez a sok szöglet!</p>
					<p>Lágy hangja volt, szinte bús, de a karja mozgása fiatalos, a melle domború. A
                  hajában már ősz szálak csillogtak.</p>
					<p>Az építőmesterek tisztes távolban álltak az udvaron. A király magához intett
                  egyet.</p>
					<p>- Mi nyelven beszélsz?</p>
					<p>A mester valami idegen nyelven felelt. A király azon a nyelven magyarázta meg,
                  hogy mit akar. S legott kikerekítettek egy jókora kört az udvar közepére.</p>
					<p>Az egyik munkás megtaszította Jancsit:</p>
					<p>- Co te kölyök! - susogta - mit lábatlankodol itten!</p>
					<p>Jancsi röstelkedve húzódott a jobbágymunkások közé.</p>
					<p>A munkások halkan beszélgettek:</p>
					<p>- Hogy megnőtt a télen a kis Pesta királyfi! - mondotta az egyik.</p>
					<p>S a kutyás úrfira nézett.</p>
					<p>Jancsinak megint eldöbbent a szíve. Hát az ott a királyfi? No, nem vélte volna.
                  Pedig látszik rajta, szép tiszta arcán, bátran villogó, fekete szemén, meg hogy
                  olyan finom alkatú a kutyája.</p>
					<p>Mégis olyan volt neki, mintha a király meg a fia álruhában volna. Az ő felfogása
                  szerint csupa aranyban, gyémántban szoktak csillogni a királyok. Darabig bámulta
                  őket, minden mozdulatukat. Azután a kíséretre fordult a figyelme.</p>
					<p>...A király barátai ezek - vélekedett tiszteletesen. Vajon melyik közöttük Ákos
                  fia Ernye? Az apja emlegette azt nemegyszer, meg a kerti munkások. Azt mondták
                  róla, hogy mikor a király lóhalálában menekült a mohi csatából, a tatárok utána
                  száguldottak, és el is érték volna, le is vágták volna, de az utolsó pillanatban,
                  mikor a király lova lerogyott, Ákos fia odaadta a maga lovát a királynak, s ő maga
                  egy szál karddal állta el a tatár lovas csapat útját. Összevagdosták, dárdával is
                  megszúrták, ló is megtiporta, mégis életben maradt. Melyik lehet az a halhatatlan
                  vitéz?</p>
					<p>Nézte emezt is, amazt is. Sebhelyes arcút látott hármat is az urak között. Az
                  egyiknek a jobbja csonka is volt. Melyik lehetett?</p>
					<p>A király rendre járta a kis szobákat, nagy szobákat. Közben-közben mondott
                  valamit, de semmit se haragosan.</p>
					<p>- Siessünk, siessünk - ismételte többször is -, május első hetére el kell
                  készülnie mindennek!</p>
					<p>A király azon évben a csehek ellen fegyverkezett, s május közepén indult is.</p>
					<p>Még egyszer körülpillantott a kisudvaron, aztán a barát figyelmeztetésére egy
                  nyugatnak néző terembe fordultak be mindnyájan, az egyetlen terembe, amelynek a
                  tornácra is nyíltak ablakai, meg a belső folyosóra is.</p>
					<p>- A mívelő-házat nézik - mondta halkan az egyik munkás. - Ebben fonnak-varrnak
                  majd az apácák.</p>
					<p>- A király korán öregedik - mondta tiszteletes-halkan a másik munkás. - Haj, az
                  idő megviseli a királyokat is!</p>
					<p>- A sok háború. Minden esztendőben hadakoznak. És mindig ő vezeti a hadat.</p>
					<p>A másik vállat vont:</p>
					<p>- Az a mestersége.</p>
					<p>Az urak elvonultak. Kimentek a templom elé. Ott is nézgelődtek, tanakodtak.</p>
					<p>A templom előtt lovászok várták őket. Lóra ültek, és elporoszkáltak a fák közt az
                  új vár felé.</p>
					<p>Jancsi habozott, hogy utánuk menjen-e. Közben a figyelme egy halomka fényes kőre
                  fordult. A templom előtt hevert az a kő, szépen, csoportba rakottan. Olyan volt,
                  mint a kősó otthon a prépost éléstárában: birkafejnyi darabok; de a kősónál
                  fényesebbek s nem olyan morzsolódók.</p>
					<p>Egy fiatal, zsíros hajú olasz munkás ült a fényes kövek mellett. Széles vasú kés
                  volt a kezében. Tuskón előtte egy buckó a fényes kövek közül. És a munkás,
                  vigyázatos-ügyes kézzel, vékony, szinte átlátszó lemezeket szelt a kőből.</p>
					<p>Jancsi elbámult ezen a mesterségen. Csakhamar megértette, hogy mire valók a
                  lemezek. Egy másik olasz munkás ült a templom ajtajában, és valami éles szélű
                  vaskarikával tenyérnyi kerek lapokat metszett a lemezekből.</p>
					<p>Egy inasfiú - fekete szemű olasz az is - összeszedte a kerek lapokat, s bevitte a
                  templomba, miközben folyton brekegett, mint a béka.</p>
					<p>Jancsi utána sandalgott. Nézte, hogyan hágdos fel a létrán a fiú, létráról
                  állványra, állványról megint a létrára és a felső állványra. Ott az ablakban
                  dolgozik a harmadik olasz: ólomszalagba foglalja a kerek lapokat - ablakot
                  szerkeszt.</p>
					<p>Jancsi visszatért, és fölvett titkon egy szeletkét, amely a karikás olasz
                  környékén hevert. Megtapogatta, simítgatta, hajlítgatta, megcsodálta.</p>
					<p>Még akkor híre se volt az üvegablaknak. A templomokra máriakőből raktak karikás
                  ablakot. A házakon csak lantornás ablakok voltak, vagyis marhabél, szívhólyag vagy
                  olajos vászon volt az ablak mindenütt, még az urak házán is.</p>
					<p>Jancsit marcangolni kezdte a vágyakozás, hogy a csodás kőből egy buckót
                  elemeljen.</p>
					<p>Hogyan lehetne?</p>
					<p>Körülnézett. Mindenfelé dolgoztak, talicskáztak, kopácsoltak. Az ajtókon
                  ki-kilépett valaki; az ablakokból is ki-kiötlött egy fej. A brekegő fiú is
                  gyakorta visszatért. Nézők is ácsorogtak mindig a templom körül. Akkor is
                  lézengett ott két fehér csuhás, fekete öves szerzetes. Azokról tudja már, hogy
                  premontreiek.</p>
					<p>Befordult a klastromba, s helyet keresett a kőnek.</p>
					<p>A klastrom folyosójáról, mindjárt a kaputól balra, a templom bejárata nyílott,
                  szemben vele a festett terem. Oda nem lehetett rejtenie a követ.</p>
					<p>A festett terem mellett egy különös szobát talált. Az ablakok ott is csakúgy a
                  magasba nyíltak, mint a többi cellában, de oldalt lent is volt egy kerek ablak a
                  szoba falán, s duplán vasrostélyos. Hogy az az ablak nem világosságért készült,
                  nyilvánvaló volt: rajta egy másik kisebb szobába lehetett belátni. Annak a kisebb
                  szobának meg a kisudvarra nyílt az ajtaja.</p>
					<p>Oda se lehetett a követ eldugnia. S mindenütt jöttek-mentek, dolgoztak a
                  munkások.</p>
					<p>Hát nappal nem lehet lopnia a fényes kőből. De este...</p>
					<p>Körülvizsgálta a klastromot, hogy künn hol találkozna valami alkalmas rejtek. A
                  klastrom közelében, észak felé, nagy meglepődésre egy másik épület fehérlett elő a
                  tavaszi lombok zöldjéből: templom, és vele egybeépült nagy ház, tehát klastrom az
                  is.</p>
					<p>A templom nyitva volt. Bekandikált.</p>
					<p>Fehér csuhás barátot látott benne nagy porfellegben: a templomot söpörte.</p>
					<p>...Ez a premontreiek klastroma! - gondolta elámulva Jancsi.</p>
					<p>Aztán az ötlött eszébe, hogy közel lehet a királyi kastély is: a sziget felső
                  végén mutatta a szekeres - megnézhetné a királykisasszonyt...</p>
					<p>Uccu, neki is lódult. Az út jó vezető. Ugrálva nyargalt. El is érte a kastélyt
                  hamarost.</p>
					<p>Hát szép kastély volt. Nem is annyira kastély, mint inkább váracska. Tornya is
                  nyulladt középen. Széles kőkapu elöl. De a kapuban ím egy lándzsás katona áll, és
                  nézi a földet nagy unalommal. Vajon beleszúrja-e a lándzsáját minden idegenbe?</p>
					<p>Mégis bevizsgálódott. Kert nem látszott belől, és semmiféle aranyalmafa. Csak
                  kopár udvar látszott, és az udvaron néhány úriember. Az úriemberek cseresznyeszín
                  piros és fehér sávos ruhában mozogtak. Mindnek egyforma volt a ruhája. Egy
                  terebélyes, nagy vörös szőnyeget tartottak négy sarkánál, s kettőjük botokkal
                  pufákolta.</p>
					<p>...A királykisasszony bizonyosan hátul a kertben sétál - tűnődött Jancsi. - Vagy
                  pedig a palotában fésülködik, ezüsttükörből, aranyfésűvel.</p>
					<p>S képzeletében átlátott a falon. Látta a tündérképű leányt, amint földig érő
                  napsugár-haját aranyfésűvel fésüli egy mezítlábas királyi szolgáló.</p>
					<p>Darabig ott ólálkodott. Aztán megint a máriakő jutott az eszébe.</p>
					<p>Visszaandalgott a sziget balfelőli partján. Útközben letört egy fűzfagallyat.
                  Sípot csinál majd abból. Megtanul rajta egy-két nótát. Aztán ha már szépen folyik
                  a nóta a sípból, este holdvilágnál odalopódzik a királykisasszony ablaka alá. Ott
                  fújja-titillázza. S a királykisasszony kikönyököl majd az ablakon, és a nóta végén
                  szól: - Ki vagy te?</p>
					<p>Szép volt ezt elgondolnia.</p>
					<p>Az úton egy sáros pocsétához ért. Megkerülhette volna, de már hogy mulasztana el
                  egy nagy ugrást, ha lehet! Visszatért egypár lépést, és nekiszaladt: nagy
                  lendülettel átugrotta.</p>
					<p>Az ugrás nem úgy sikerült, ahogy ő gondolta: a két lába félszárig szottyant bele a
                  sárba. De hát baj is az? Itt folyik a Duna, van abban elég víz egypár lábnak a
                  megmosására.</p>
					<p>És térült volna is a partnak, de egy különös járású parasztasszonyt pillantott meg
                  az úton. Az asszony indigó színű, durva, kék ruhába volt öltözve, és egyre csak az
                  égre nézett. A szeme félig be volt hunyva. Olyan volt, mintha aludna. A kezében
                  bot volt, a hátán hátikosár. Lassan lépkedett. Az arcára olykor rásütött a nap.
                  Fakó volt az arca, mint a ruhája. Mikor a nap rásütött, mosolygott. Mikor meg
                  árnyék vetődött reá, felvonta a szemöldökét.</p>
					<p>Beletop mindjárt a sárba - gondolta Jancsi.</p>
					<p>És a markába vihogott.</p>
					<p>A fák közt lappangva kísérte az asszonyt, nehogy az megneszelje.</p>
					<p>Az asszony közeledten-közeledik a pocsétához. Jancsi nevet. De egyszer csak
                  lódobogás veri az utat délfelől.</p>
					<p>Az asszony hallgatódzik. A kezét maga elé nyújtja: letér az út mellé. Megáll egy
                  galagonyabokor mellett.</p>
					<p>A lombok közül csakhamar előválik a lovas: István királyfi.</p>
					<p>Erős szügyű, sárga paripán ül a királyi kölyök. A paripa tüzes szemmel hányja a
                  fejét. A kutya előtte viháncol, de megpillantja az asszonyt: nekiront, és feszült
                  lábbal ugatja dühösen.</p>
					<p>Az asszony kinyújtja a botját. A kutya annál mérgesebben csahol.</p>
					<p>A királyfi odanéz.</p>
					<p>- Tisza! - kiált a kutyára.</p>
					<p>S ódalt hajlik a lovon, hogy az asszonyt jobban lássa.</p>
					<p>Abban a pillanatban megtop a ló. A fejét a két első lába közé vágja, és
                  felrúg.</p>
					<p>A királyfi úgy röpül róla, mint a zsák. Meg is fordul a levegőben. Háttal huppan
                  az útra, csaknem a sárba. Darabig csak mozdulatlanul fekszik, de felrándul aztán,
                  felugrik, és a lóhoz fut.</p>
					<p>- Szellő! Szellő!</p>
					<p>A ló a Duna felé keringel, de a királyfi végre is elkapja a kantárszárat.</p>
					<p>- Szellő! Szellő!</p>
					<p>A paripa a fejét rángatja, és persze a legénykét is.</p>
					<p>- Szellő! - kiáltja a királyfi már haragosan.</p>
					<p>A ló még inkább rángatja a fejét. Mindenképpen szabadulni akar.</p>
					<p>- Szellő! - rikolt megint a királyfi.</p>
					<p>Már a képéből kikelt, oly dühös.</p>
					<p>A paripa azonban tovább is csak makrancoskodik.</p>
					<p>A királyfi kirántja a tőrét, s úgy vágja a ló szügyébe, hogy markolatig benne
                  marad.</p>
					<p>- Dögölj meg hát, disznó!</p>
					<p>A ló elrándul a kezéből, és a fejét oldalt vongálva robog el, le a Dunának.</p>
					<p>A királyfi kikerekedett szemmel néz utána.</p>
					<p>- Hogy a bécsi nyavalya essen beléd!</p>
					<p>Csak akkor nézett végig magán s pillantott az asszonyra is.</p>
					<p>- Te vagy az oka! - kiáltott reá.</p>
					<p>S olyat rúgott a kutyáján, hogy a kutya elnyikkanva ugrott a fű közé.</p>
					<p>- Vak vagyok - mentegetőzött az asszony panaszosan.</p>
					<p>Akkor már másik lódobogás is hallatszik. A falombok közül egy fiatal, piros-fehér
                  ruhás lovász válik elő. Megrettenve állítja meg a lovát, s leugrik. A kezével
                  veregeti a port a királyfi térdéről, hátáról.</p>
					<p>- Hogyan történt? - kérdezi ijedten.</p>
					<p>És a királyfi süvegét is fölveszi. Leüti róla a port a térdén.</p>
					<p>- Eredj - feleli sápadtan a királyfi. - Keresd meg azt a szegény lovat.
                  Beleszúrtam a tőrömet. Várj. Vezesd el előbb ezt a vak asszonyt a sár mellett.</p>
					<p>Jancsi mindezt szinte reszketve nézte a fák közül. Félelmes volt néki a királyfi
                  arcának elváltozása. Aztán meg különös, hogy olyan hamar lecsillapodott.</p>
					<p>Mégis attól tartott, hogy a királyfi őt is megszidja.</p>
					<p>Elsurrant a fák közt, mint az egér.</p>
					<p>Csak a premontrei klastromnál lassúdott meg. Onnan már nyugodtabban tért vissza a
                  maguk klastromához.</p>
					<p>Megint a máriakőre gondolt. Végigmérte a szemével az utat a Dunáig. A tekintete
                  megállapodott egy fűzfán. Öreg fűzfa. Úgy áll, mint a részeg ember. Már előbb is
                  látta, hogy a víz szélén áll az a fa. Oda rejti majd a követ a vízbe.</p>
					<p>S mivelhogy úgyis meg kellett mosnia a lábát, oda oldalgott. Gondosan meggázolta a
                  helyet a fa körül. Egy mélyedést ki is tapogatott a fától vagy két lépésnyire a
                  Duna felé.</p>
					<p>- Ez lesz a jó hely a kőnek!</p>
					<p>És mikor besötétedett, meg is cselekedte, amit szándékolt.</p>
				</div>
				<div type="chapter">
					<head>5</head>
					<p>Egy májusi napon végre eltakarodott a munkások serege. A nagyudvarra vagy ötven
                  szekér ölfát hordtak. A konyhához szögellő kőfal mellé embernyi magas tyúkól
                  került. A tyúkól mellé alacsony réceól és libaól.</p>
					<p>Egy fejérvári szekéren konyhai ládák és edények is érkeztek. Csuda volt elnézni,
                  hogyan szedik le róla a sok vaskondért - kettőt akkorát is közte, hogy Jancsi
                  elveszett volna benne, ha beleállítják -, rézüstöt, vaslábat, nyársat, kislábost,
                  nagylábost, csuprot, bögrét, fazekat, rostot, tálat, melencét, mindenféle konyhai
                  szert.</p>
					<p>Már akkor a kertben javában zöldült a saláta, a petrezselyem, a sóska. A
                  gyümölcsfák is szépen levelesedtek. Csupa zöld lomb volt a sziget mindenfelé.</p>
					<p>A templom készen állt. Nem volt valami nagy templom, de ékes faragású köveivel,
                  magas, csúcsíves boltozataival, aranyos oltárával minden egyéb templomot
                  meghaladott szépségében.</p>
					<p>Nem volt azon se vakolás, se meszelés, hanem valami soha nem látott mesterséggel
                  úgy épült, hogy a tégla vörösen maradt; a márványoszlopok, márvány ablakkeretek
                  azon fehéren fehérkedtek benne. A prédikálószék is fehér márványból volt
                  beléalkotva, és az oltár lépcsői is.</p>
					<p>A főoltár felett Boldogasszony Anyánk képe ékeskedett. Felhőkben ült az égi szűz,
                  s Jézuskát tartotta az ölében. A vállán égszínű palást pompázott. Lába alatt igazi
                  aranyból való holdat lehetett látni. A feje fölött pedig ezüstből szerzett
                  csillagok ragyogtak, de oly fénylőn, hogy az igazi csillagok se sokkal
                  fényesebbek.</p>
					<p>A Szent Szűz különben kissé meredt szemű volt, mintha azon csodálkozna, hogy
                  hogyan kerül oda. Vagy talán azon csodálkozott, hogy a festő olyan keményre
                  festette a ruháját, mintha bádogból alkották volna.</p>
					<p>De persze Jancsinak nem így látszott. Abban az időben sehol se volt rendes szemű
                  Mária-kép, se pedig omló könnyűségű ruha a szenteken.</p>
					<p>Másik két oltár is állt még ott. Egyik az apácák kórusa közelében. Afölött Szent
                  Erzsébet fehérruhás képe, amint a kötényében pirosló rózsákra bámul.</p>
					<p>Másik oltár fölött igazi fakeresztre feszített, márvány Jézus. Egy széttárt
                  szárnyú, ezüst galamb is függött ottan. Vékony lánc tartotta a magasban.</p>
					<p>A templom szentélyében téglaszínre festették már a vasrácsot, amelyik az apácák
                  kórusát elválasztotta a szentélytől. A rács szélső részén, csaknem közepén a
                  templom belső falának, keskeny, páholyforma fülke ékeskedett. Az a
                  királykisasszony imádkozó helyének készült. De az is mögötte a rácsnak.</p>
					<p>Jancsi sokszor beosont oda, míg a templomot építették. És eltűnődve nézte:</p>
					<p>...Itt térdepel majd ezen a tölgyfadeszkán.</p>
					<p>Le is térdelt oda, s benézett a fülkéből. Éppen a Szent Kereszt oltárára nyílt
                  onnan a látás. Meg az ezüst galambra. De a főoltárra is jól oda lehetett látni
                  onnan is. És épp oda lehetett látni az által-ellenben pompázó, aranyozott lábú,
                  kettős trónszékre, amelyet az utolsó napokban állítottak oda. Erős lábú, nagy
                  szék volt mind a kettő és piros-bársonyos. A mennyezet is fölötte piros bársony
                  meg piros selyem. Piros selyemmel volt bevonva a fal is a két szék mögött. És
                  arannyal hímzett, kettős korona ékeskedett rajta.</p>
					<p>Jancsi mindezt nagy érdeklődéssel szemlélte. Minden padot megült a templomban. A
                  kóruson is a két csoport padot, sőt alattuk is elment négykézláb.</p>
					<p>A kóruson egy nagy fatáblára feszület volt festve. Meg is csókolta Krisztus lábát
                  szép ájtatosan, s ugyancsak csodálkozott, hogy szájára ragadt a festék.</p>
					<p>De neki mindent meg kellett tapasztalnia. A kettős trónszéket is egy kivigyázott
                  pillanatban nagy kedvvel megülte, s megsimogatta. Ha véletlenül a koronát is ott
                  találja, bizonyára a fejére teszi azt is.</p>
					<p>A klastromot sokan megnézték, leginkább papok, barátok és főurak.</p>
					<p>- Ilyen még nem volt Magyarországon! - csodálgatták.</p>
					<p>Egy felhős napon a harangot is felhúzták csigán. Három harangot húztak fel. A
                  nagyobbik akkora volt, mint egy közepes nagyságú rézüst. A kisebbik akkora, mint
                  egy kiskondér. A három harangot valami püspök megszentelte előbb. Jancsi bizony
                  nem sokat nézte. A szeme egy asszonnyal foglalkozott, akiről azt susogták, hogy a
                  királyné.</p>
					<p>Valósággal a királyné volt. Vastag derekú és telt arcú, sárgásan halvány asszony.
                  Térdig érő, virágos, meggyszín bársony palástot viselt, a nyakán aranykapcsosat. A
                  fején éppolyan bársonysüveg volt, mint a palástja, csakhogy gyöngyös, fehér
                  gyöngyös. Csak a szeme volt szokatlan fekete és nyugodt, hideg tekintetű; meg a
                  fejét hordozta kissé magasan - máskülönben nem volt rajta semmi királynés.</p>
					<p>Három úri asszonyság kísérgette. Azokon derékhoz simuló köntös volt. Kettején
                  kénszín-sárga, egyen ibolyaszínű. </p>
					<p>Egy hatéves fiúcska is volt velük. A kézben szíjból font, nyeles ostorka. A nyél
                  piros, az ostor fehér. Azt mondták, hogy Béla herceg az, a királynak a kisebbik
                  fia.</p>
					<p>No, nem látszott hercegnek. Minduntalan kirántotta kezét az asszony kezéből, és az
                  ostorkájával a pillangók után akart szaladni. Vagy le-leguggolt, s keresgélt a
                  földön heverő épületszemétben. Kavicsokkal szeretett volna játszani, de nem
                  engedték.</p>
					<p>- Béla, Béla! - szólt rá az anyja haragosan. - Ne rosszalkodj!</p>
					<p>A kis herceg keze minduntalan bepiszkolódott. Az egyik kísérő asszony türelmesen
                  törülgette a kezét is, meg olykor az orrát is.</p>
					<p>A harangok felhúzása után megnézték a klastromi királyszobát s a templomot. Aztán
                  elsétáltak a Duna felé, mert egy fehér pillangó is arra röpült, és Béla herceg
                  jobban érdeklődött a pillangó iránt, mint a klastrom iránt.</p>
					<p>Alighogy elmennek, a király jelenik meg ismét. Három fekete köpönyeges barát
                  kíséri, meg a prépost, meg három főúr. Rendre nézik megint a klastrom minden
                  részét.</p>
					<p>A barátok Domokos-rendűek. Vajszínű csuhát viselnek, és fekete csuklyás palástot.
                  A fejük teteje kopaszra van beretválva. A halántékuk is, a fülük möge is. Alig
                  három ujjnyi haj maradt a fejükön. Süveget nem viselnek.</p>
					<p>Mind a három domokos sovány ember és koros. Az egyik, a fekete szemöldökű, már
                  járt ott a királlyal. A provinciális volt az, vagyis az ország minden
                  Domokos-rendi szerzetének a feje. De még nálánál is feljebbvaló úrnak látszik egy
                  hajlott hátú és ráncos kezű barát. A király idegen nyelven beszél vele, s a barát
                  minduntalan a mellére emeli csontos, aszott kezét. Bólogatva mondogatja:</p>
					<p>- Szi-szi, majeszta.
               </p>
					<p>Akkor is volt ott egy bokor pesti pap. Mind levette a süvegét, s mind meghajolt a
                  királynak. Aztán, hogy a király belépett az épületbe, halkan beszélgették, hogy az
                  idegen barát nagyméltóságú francia ember. Vagy hogy nem is francia, hanem német.
                  Csak azért beszél olaszul, mert a király az olasz nyelvet jobban érti. Humbertusz
                  a neve. A pápa küldte Magyarországba a királynak a kérésére. És hogy Humbertusz úr
                  iktatja majd a királyleányt az apácák közé.</p>
					<p>Egy szederjes arcú és vastag nyakú pap volt a magyarázó. Bajuszt is viselt és
                  szakállt, de oly ritka volt a szakálla, hogy az arca átlátszott rajta. Talán
                  azért, hogy beszéd közben mindig vakarászta a szakállát.</p>
					<p>Már akkor a klastrom is be volt bútorozva. Bizony nem valami pompásan. Festetlen
                  tölgyfaágyak, négy is egy-egy szobában, sőt az egyikben nyolc is. Az ágyakban
                  keményre tömött szalma-derékalj, s egy ujjnyi vastag gyapjúpokróc, magaszínű. Az
                  ágyak előtt, a szoba kövezeten gyékény. A falon deszkára festett Mária-kép, ki
                  kancsal, ki meredt szemű. A kép fölött feszület. A szögletben búbos. A búbos
                  mellett mosdó-pad. A padon négy sárga cseréptál és négy vörös korsó.</p>
					<p>Volt egynéhány magányos szobácska is, amelyben csak egy ágy volt és egy
                  mosdótál.</p>
					<p>A papok azt mondták, hogy az olyan egyes szoba a fejedelemasszony szobája, meg a
                  sekrestyés apácáé. De még másik kettő is volt olyan egyes. Az egyiket, a
                  folyosórács mellett, csakhamar kitalálták, hogy a kapus apácáé lesz. De a másikat
                  a papok nem tudták mire vélni, hogy ki lakik majd benne.</p>
					<p>Egyik azt mondta, hogy a cirkatriksz, aki éjjel a cellákat járja. Másik arra vélt,
                  hogy a királykisasszony fog abban lakni.</p>
					<p>Jancsi elszörnyülködött. Az egyes szobák is éppoly dísztelenek voltak, mint a
                  négyesek. Csak éppen hogy a földjük be volt téglázva nagy lapos téglákkal. A többi
                  szoba mind földes volt, mind. Melyikben lakik majd a királykisasszony?</p>
					<p>- És így hálnak majd - folytatta a szederjes képű, magyarázó pap. - Se lepedő, se
                  vánkos, se dunyha, se paplan, csak ez a cserge. Boldog szegénység!</p>
					<p>Jancsin hideg borzongott át. Ridegek voltak a szobák, és mészszagúak. Még a méh is
                  ha betévedt, egyet kanyarodott benne, s vissza-kidöngött az ajtón vagy az
                  ablakon.</p>
					<p>Szinte örült, hogy a papok a házi kápolnába tértek. Az valamennyire szebb látvány.
                  Hátul a falon az életnyi nagyságú feszület. Alatta karos tölgyfa-szék, háttal a
                  feszületnek. A karosszéktől hosszú sorban két karaj aprószék. Középen kerek
                  üresség. Oltár nincs benne. A falnak oldalt egy felötlő dísze is van: egy barátnak
                  a képe. Valami szent baráté, mert aranytányér fénylik a fején, és csillag a
                  homlokán. A barát úgy van festve, mintha prédikálna. A lába előtt kis barna kutya
                  ül. A kutya egy lángoló végű szövétneket tart a szájában.</p>
					<p>- Szent Domonkos - mondogatják a papok a süvegüket megemelve.</p>
					<p>A legszebb terem mégiscsak az, amelyikben a magyar szentek képei ékeskednek. (No,
                  szépen kipingálta az a nagyhajú!)</p>
					<p>Vörös és fehér márványlapokkal van az bekövezve. Hatszögű kockák. A fehérek szép
                  rendben váltakoznak a vörösekkel.</p>
					<p>Az a terem is be van már rendezve. Nagy faragott diófaasztal áll a közepén, és a
                  szögletben fényezett, fehér márvány-kandalló. Az ablakok akkorák, hogy ajtó se
                  nagyobb másutt. Zöld gyapjúkárpit függ rajtuk - vastag zsinórral vonható félre. Az
                  ablakokon rács ékeskedik. Vasból vert virágok díszítik azt a rácsot. De csak
                  lantorna van ott is az ablakrámákra feszítve. Az egyik ablak szárnya nyitva van.
                  Ki lehet látni rajta a budai hegyre.</p>
					<p>- Ez a királyi családé - magyarázza a pap. - Ide jönnek, mikor Margitot
                  meglátogatják. Nézzétek ezt a padot...</p>
					<p>A fal mellett nyújtózó, szép faragású padra mutat. Bükkfából van a pad. Két ülő
                  oroszlán tartja. De székek is vannak a teremben, diófából faragott székek.
                  Legfölül korona van ráfaragva mindenikre.</p>
					<p>Széles, zöld kárpit takarja a terem hátuljának a felét is. Ismeretlen virágok
                  vannak reá hímezve selyemmel a négy sarkán; a közepén meg egy felhőkön álló
                  angyal, amint egy nagy rózsaszínű kagylóból virágot perget a földre.</p>
					<p>Az egyik pap vigyázatosan félrevonja a kárpitot. Ágy látszik ottan és szék. De az
                  ágyban nincs még szalmazsák se.</p>
					<p>- Ez bizonyosan a királynénak készült - véli csodálkozva. - Itt is hál hát
                  néha.</p>
					<p>- Persze - szól egy másik. - Mihelyt érsekünk lesz, a király visszaengedi neki a
                  szigeti kastélyt. Hiszen az érseké az.</p>
					<p>A fejét rázza rá a szederjes képű.</p>
					<p>- Nem hiszem. A lánya most már itt él ezentúl. Megtartják az érseki kastélyt
                  nyaraló-háznak. Ád az érseknek mást. Így hallottam.</p>
					<p>Jancsi csodálkozva hallgatta mindezeket a beszédeket. Már akkor tudta, hogy a
                  királykisasszonynak Margit a neve, és hogy nem a szigeten van, hanem Veszprémben,
                  és már apáca. Ez nap indultak Veszprémből, és az éjjel Fejérváron hálnak. Holnap
                  déltájt érkeznek a szigetre.</p>
					<p>A papok beszélgetését egy nagy csoport munkás zavarta meg. Valami karcsú, fekete
                  szekrényt állítottak be a folyosóra, a kápolna szögletébe. A szekrény felső része
                  óra volt. Belül két vizes edény.</p>
					<p>A felső edényt legott megtöltötték vízzel. Az órásmester megigazította az óra
                  mutatóit. Az alsó edénybe csepegő víz hajtotta az órát, halk kottyogással.</p>
					<p> Aznap Miklós szekeres is meglátogatta őket.</p>
					<p>Az asszony könnyes szemmel panaszolta neki, hogy a prépost apácaságra
                  parancsolja.</p>
					<p>A szekeres kenyeret vont elő a tarisznyájából. Egy deszkalapra ült, és nyugodtan
                  pofázott.</p>
					<p>- Ne búsulj - mondotta vigasztalón -, ha az urunk azt parancsolta, hogy itt
                  dógozz, hát itt dógozol. Majd egyszer eszibe jut, hogy otthon is van kert, aztán
                  hazarendel. Nem való vagy te apáca-életre.</p>
					<p>Ott ült, ameddig evett. Sokat evett, és keveset beszélt. Az asszony egy fontra
                  való szalonnát hozott ki neki. Azt is megette, de oly komolyan ette, mintha
                  kötelességből enne.</p>
					<p>Akkor már nem a kórházban laktak, hanem a konyha mellé épült házban.</p>
					<p>A kórház tele volt új ággyal. A nagyteremben nyolc ágy volt, a mellette való kis
                  szobában kettő. A harmadik szobácskába egy nagy rézüstöt és egy erős fakádat
                  tettek. A főépületben is volt olyan kádas szoba.</p>
					<p>Vajon a királykisasszony is abban a rút fakádban fürdik-e majd?</p>
					<p>Nem lehet az - gondolta Jancsi. - A királykisasszonynak bizonyára aranykádat
                  hoznak be és selyemtörülközőt. </p>
				</div>
				<div type="chapter">
					<head>6</head>
					<p>Jancsi azon éjjel nyugtalanul aludt. A szőke szép királykisasszonnyal álmodott.
                  Úgy álmodta, hogy nyúlánk és ibolya szemű. És hogy mindig a rózsabokrok közt
                  andalog.</p>
					<p>Egyszer csak egy nagy tüzes-béka kiugrik az egyik bokor alól. A királylány
                  megrökken. Jancsi felkap egy karót.</p>
					<p>- Megállj csak, rusnya!</p>
					<p>No, egyszeribe meg is tette volna a nagy szívességet a királykisasszonynak, de
                  abban a pillanatban erős, nyers hang rikoltott mögötte:</p>
					<p>- Co fel! Már a hasadra süt a nap!</p>
					<p>Jancsi fölriad. Az anyja áll előtte a tiszta inggel. Rózsabokor, béka, szép
                  királykisasszony, minden elmúlt.</p>
					<p>De azért Jancsi vidáman szökkent fel. Ha eltűnt is a királykisasszony, előjön ma
                  valóságosan. A rózsabokor még nem nyílik, de majd nyílik az is.</p>
					<p>Ledobta az ingét, és serény kézzel csapott vizet a fejére, arcára. Sohase mosdott
                  szorgalmatosabban. Sohasem öltött örömestebb tisztát. Csak ing és gatya volt az
                  öltözete, meg egy zsinóros kis vászonzeke. De a süvegébe pávatollat tűzött.</p>
					<p>Ha az a pávatoll megtetszenék a királykisasszonynak, egyszeribe odanyújtaná
                  neki...</p>
					<p>- Ihol a kenyér - mondta az anyja -, imádkozzál előbb.</p>
					<p>Jancsi fogta a kenyeret, és kilódult a hátulsó kapun. A szigeten már akkor
                  szállingóztak a budaiak, pestiek, posztósüveges jobbágyok, bársonysüveges urak,
                  fekete papok és fehér barátok, aranytól ékes asszonyok, virágszínekbe öltözött
                  kisasszonyok és tátogató gyermekek. A hidas a Dunán szünettelen járt: hordta az
                  ünnepi ruhás népet. Csupa piros és sárga és mindenféle kék. Fehér is. Messziről
                  nézve mintha virágok keltek volna útra a budai hegyekről a Dunán által a szigetre.
                  Csak alig egy úr és két asszonyság fekete köztük. Azoknak a sarujuk is fekete.
                  Látnivaló, hogy gyászolnak.</p>
					<p>A májusi napfény sárgán rezgett a harmatos lombokon, a nők díszkövein,
                  aranycsipkés ingvállán és az urak bogláros dolmánykapcsain. A sziget belsejében
                  egy rigó fújta a reggeli tilinkót. Harmatszag és földszag érzett mindenfelé.</p>
					<p>A templom előtt meg az utakon piros-fehér színekbe öltözött királyi szolgák
                  gereblyézték és söpörték a szemetet. Egy kétkerekű talyigán sárga fövény érkezett.
                  A szolgák kosárba szedték, és elhintették a templom előtt.</p>
					<p>Aztán székeket cipeltek, sok faragott széket. Kettő közülük magas hátú szék volt.
                  Korona volt rájuk faragva. Kétlépcsős emelvényre tették. Az emelvényt beborították
                  veres szőnyeggel. Szemben állt a templommal az az emelvény.</p>
					<p>Egy tekintélyes szakállú, tornyos-süvegű főszolga parancsolgatott a többinek.
                  Haragosan dohogott, hogy a két koronás széknek a lába poros. Két marok füvet
                  szakított az egyik fa alól, és maga törülgette le, ahol poros volt.</p>
					<p>Kilenc óra tájt megzendültek a harangok.</p>
					<p>- Most indul a királyi család - vélte egy kurta nyakú budai nemes.</p>
					<p>A nép a sziget felső tája felé fordult. Jancsi felhágott egy kétágú szilfára. Más
                  gyerekek is ültek már szanaszét az ágakon.</p>
					<p>Néhány perc múlván csakugyan odaérkezett a királyi család. Alabárdos és ezüst
                  hegyű kelevézes testőrök előzték őket. A testőrök feszesen lépkedtek, és büszkén
                  néztek mindenkire. Egy vastag combú, potrohos testőr rakogatta előttük a lábát. Az
                  öregebb volt valamennyinél, már őszes is.</p>
					<p>A király fűszínű, nyári bársonypalástban tűnt elő a testőrök mögött. A királynén
                  perzsaszín-kék selyemruha volt. A csatjai is kék-kövesek, csakhogy világosabb
                  színűek a kövek. A király fején magas ékes, gyöngyös bársonysüveg. A királyné
                  fején alacsonyabb, gyöngyös. Mind a ketten vidám szemmel tekingettek szét a népen.
                  Süvegek emelkedtek, asszonyfejek bólogattak, gyermekszájacskák elnyíltak.</p>
					<p>- Éljen a király! - harsant meg egy vastag hang.</p>
					<p>S erre más hangok is mondták:</p>
					<p>- Éljen a király!</p>
					<p>A királyné mellett a kis Béla herceg ugrándozott. Az is kék selyembe volt öltözve,
                  de csak derékig. Derékon alul fehér selyeming volt rajta, térdig érő. A lábán
                  piros selyemharisnya és gyöngyös bocskorka. Fából faragott lovacskát szorongatott
                  a kezében, s minduntalan le akart ülni a gyepre. A királyné azonban magával
                  rángatta.</p>
					<p>- Ha rosszalkodol, hazaküldelek! - mordult halkan rá.</p>
					<p>- Iszen csak legeltetném a pacit - kedvetlenkedett a kis herceg.</p>
					<p>- Köszönj szépen az uraknak.</p>
					<p>Béla hercegecske készséggel vonta le fejéről a süveget, és jobbra-balra integetett
                  vele.</p>
					<p>- Ó, az aranyos! - susogták mosolyogva a nők.</p>
					<p>A király mellett Pista királyfi lépkedett peckesen. Ő virágos-zöld atlaszban
                  jelent meg. A süvegén drágakövek is villogtak. Mosolygó szemmel pillantgatott a
                  sokaságra, s egyre emelgette a süvegét.</p>
					<p>- Gyönyörű gyerek! - beszélgették a fa alatt.</p>
					<p>Jancsi a királyfinak a tőrét bámulgatta. Térdig érő, bársonytokú tőr volt az.
                  Arany a markolatja, pirosan szikrázó rubinkő a dísze.</p>
					<p>Jancsi arra gondolt, hogy ha a királyfi elvesztené a tőrét, és ő megtalálná a
                  bokrok között...</p>
					<p>- Mégis bevinném a palotába - fejezte be gondolatait. - Mert ha viselném,
                  megismernék rajtam. De úgyis kapnék jutalmat, ha bevinném.</p>
					<p>A királyi család leült az emelvényre. Az ezüstkelevézes testőrök visszanyomták az
                  utakon a népet.</p>
					<p>- Helyet! Helyet! Hők!</p>
					<p>A premontrei klastrom felől énekszó hallatszott, s mindjárt rá nagy éneklő papi
                  sereglet vonult elő. Fehéringes, fehérstólás papok.</p>
					<p>Középen egy püspöksüveges, öreg, fehér szakállú, kegyes nézésű ember, noha a szeme
                  oly apró, mint az ürgéé.</p>
					<p>A nép azt susogta, hogy az a kalocsai érsek, Benedek úr!</p>
					<p>Látszott is rajta: aranyos pásztorbotja nagyokat villant a napfényben. Mellette
                  feketéllt Humbertusz úr is, a pápa küldötte. Jancsi egyszerre ráismert hajlott
                  hátáról, csupa csont kezéről, s aszott arcában fiatalos erővel csillogó, fekete
                  szeméről. Különben is a fején feketéllt a csuklya.</p>
					<p>A templom ajtaja be volt zárva, mikor odaérkeztek, de az a rendje annak, hogy be
                  legyen zárva.</p>
					<p>Az érsek letérdelt az ajtó előtt. A papok zsoltárokat énekeltek, aztán meg a
                  szentek litániáját. Mikor odáig értek benne: Minden gonosztól
                     ments meg Uram minket, az érsek izsópot mártott egy ékes kis
                  ezüst-vederbe, és meghintette vele a templom falát. Aztán fölemelte az aranyos
                  botot, s rákoppantott vele az ajtóra:</p>
					<p>- Íme a kereszt jele! Fussatok, ellenséges hatalmak!</p>
					<p>Az érsek bevonult a papokkal. A nép is benyomult volna, de egy fehér karinges
                  diakónus visszatartotta őket:</p>
					<p>- Most csak a két kőmíves jöhet be. Később aztán ti is, csak türelem!</p>
					<p>A királyi család nem mozdult, hát a nép is nyugodtan várakozott.</p>
					<p>Az ajtót újra bezárták. Csak annyi hallatszott ki, hogy az érsek éneket kezd: Jöjj el Szentlélek isten!
               </p>
					<p>A nép, hogy ezt meghallotta, folytatta tovább az éneket.</p>
					<p>A nap már melegen sütött. A király levette a süvegét, és keszkenőt vont elő a
                  kebléből. Megtörülte a homlokát. A királyné arca is piros volt. Pista királyfi
                  szeme érdeklődéssel tapadt egy fehér selyemkabátkás leányra, aki elpirosodottan
                  állt egy sárga süveges, nagy arcú asszonyság mellett, mint ahogy egy kanárimadárka
                  állna egy sárgarigó mellett.</p>
					<p>Jancsit fúrta a kíváncsiság: mért zárkóztak be a papok? Gyakorta hallott olyan
                  elbeszéléseket, hogy némely papot elevenen befalaznak. Egyet gondolt:
                  körülnyargalt a klastromon, és mint a szélvész, be a nagyudvaron át a kisudvarra,
                  kisudvarról, folyosóról be négykézláb a kórusra. Onnan lesett ki, mint egér a
                  lyukából.</p>
					<p>Hát ott álltak a papok a templom közepén. A falakon szanaszét tizenkét szál
                  gyertya égett. Egy pap hamut vagy mit hintett kereszt alakban végig a templom
                  kövezetén, tenyérnyi szélesen. A levegő hűvös volt benn a templomban, szinte
                  hideg.</p>
					<p>Kívül még litániáztak.</p>
					<p>Az érsek fogta a botját, és valami betűformákat írt a botjával a hamuba. Sok betűt
                  írt. Egy diakónus vizet és bort öntött egy helyen a hamura, meg valami fehér port,
                  talán sót. Az érsek megkeverte a botja végével, s a nagyajtóra keresztet rajzolt
                  vele.</p>
					<p>Jancsi csak lesett be a kórusból, éppen a királykisasszony fülkéjéből - figyelt
                  mindeneket.</p>
					<p>A két kőmíves is várakozó figyelemmel állt a szószék mellett. Magyar kőmíves mind
                  a kettő - bizonyára király jobbágyai -, rövidre nyírt hajuk legalább erre vall. Az
                  idősebbik harmincéves lehet, a fiatalabbik legfeljebb, ha húsz. Mind a kettőn
                  tiszta munkáskötény, és széles, durva kezükben vakolókanál.</p>
					<p>Egy diakónus odavitte a szenteltvizes vedret az érsekhez. Az érsek izsópot mártott
                  a vízbe, és az oltárt körülsétálta vele. Keresztet hintett ide is, oda is. A
                  templom falait is megszentelte.</p>
					<p>Akkor aztán a kőmíveseket szólították, hogy adjanak elő meszet és homokot.</p>
					<p>Már oda volt készítve egy favödörben.</p>
					<p>Az érsek szenteltvizet öntött a mészbe és homokba, aztán kivonult a templomból a
                  papjaival együtt. Énekszóval mentek. Az énekük egyre halkult.</p>
					<p>Csak a két kőmíves maradt az elcsendesedett templomban.</p>
					<p>Összenéztek, és mosolyogtak.</p>
					<p>- E! Hát itthagytak bennünket?</p>
					<p>- Ne félj, no, mindjárt visszajönnek.</p>
					<p>- Hát minek mentek el?</p>
					<p>- Nem tudod?</p>
					<p>- Nem.</p>
					<p>- Hát furustokolni mentek - mondta az öregebb.</p>
					<p>És röhögött.</p>
					<p>A másik azonban elkomolyodott:</p>
					<p>- Hallod-e, a templom már meg vagyon szentelve.</p>
					<p>A kőmíves szája erre rendbe igazodott. Magát javító komolyan felelte:</p>
					<p>- Az ereklyékért mentek ide át a szomszéd templomba.</p>
					<p>Az énekszó csakugyan visszatért. Égő fáklyák között hoztak egy arasznyi, fehér
                  kőlapot. Azt kellett a kőmíveseknek bevakolniok az oltár tetején hagyott kis
                  nyílásba.</p>
					<p>Akkor már a nép is betolult. A templom tömjénillattal telt meg, s asszonyi ruhák
                  finom szagaival. Kábító hosszú szertartás következett.</p>
					<p>Az érsek megszentelte a klastromot is, megáldotta falról falra, küszöbről küszöbre
                  végig. A sok orémusznak és kereszthintésnek vége-hossza nem volt.</p>
					<p>Jancsi elunakodott. Gondolta, inkább kimegyen a templom elé, és lepkét fog Béla
                  hercegnek. De a királyi családot nem találta már ott. Bizonyára elunták ők is a
                  végevárhatatlan szertartást.</p>
					<p>A nép is fogyadozott, ritkult, elszéledt. Jancsi ott látja a budai urak nagy
                  csoportját a parton. Odamegyen, és mulat azon, hogy hogyan tolakodnak a hidasra, s
                  hogyan szitkozódnak azok, akiknek már ráférek nem
                  jutott.</p>
					<p>De hát mikor jön már a királykisasszony?</p>
					<p>Éhséget érzett. Derék dél lehet már. Anyó talán már meg is főzte az ebédet.</p>
					<p>Jancsi visszatért a klastromhoz. Nyitná a folyosó rácsajtaját, de biz az ajtó nem
                  nyílik: be van zárva.</p>
					<p>- Ejnye!</p>
					<p>A templom azonban nyitva van még. Néhány vénasszony térdepel benne.</p>
					<p>Jancsi beoson. A kórus rácsának az ajtajához igyekszik, hogy onnan jusson be a
                  klastromba.</p>
					<p>Az se nyílik.</p>
					<p>- Ejnye!</p>
					<p>Megint gondol egyet: belopakodik a sekrestyébe, mert hisz ott is van egy kis
                  keskeny ajtó. Szinte megrettenve látja, hogy a kisajtó eltűnt. A helyén egy
                  vakablak-féle szekrény van a falban. Simára gyalult polcocskák látszanak
                  benne.</p>
					<p>Íme - pislogja megszeppenve -, addig ácsorogtam ott a Duna-parton, hogy
                  kizártak.</p>
					<p>És súlyos aggodalom szállta meg, hogy a hátulsó kaput is vagy zártan vagy
                  befalazottan találja. No, akkor elkoppant az ebéd!</p>
					<p>Futva kerülte meg a klastromot. Útközben egy rézszög fénylett a porban. Vélhetőleg
                  munkások hullatták el. Aztán egy másik szöget is pillantott meg. Azt is felkapta,
                  noha efféle szöge volt már dugaszban maroknyi.</p>
					<p>S tovább lohajtott.</p>
					<p>Hát a nagykapu nyitva van, hálistennek, sőt szét is van tárva mind a két szárnya.
                  Szekér áll előtte, baromfival megrakott szekér. Két ember hordja be fűzfakasokból
                  a sok ijedt tyúkot, ludat, kacsát, csirkét a tyúkházba, lúdházba. Egy nagy fehér
                  kakas meg is szökött. Ott hajszolják az ölfa körül.</p>
					<p>Jancsi azonban nem törődik a kakassal. A szemét egy idegen fiú alakja ragadta meg.
                  A fiún gyolcs-sapka fehérlik, gombaforma sapka, és nyakig érő kötény. A
                  konyhaajtóban ül egy lefordított dézsán. Előtte csertőke, a tőkén deszkácska.
                  Petrezselymet apróz valami félhold alakú késsel. A konyhából idegen hangok
                  verődnek ki, s friss kenyér-illattól kellemes a levegő.</p>
					<p>- Mit keressz itt? - kérdezi fennen a fehérsapkás.</p>
					<p>Komoly szemű, lányos képű, szőke fiú, és színtelen, mint a tészta. A keze azonban
                  nagy és durva, mint valami szolgálóleányé.</p>
					<p>- Én idevaló vagyok - feleli Jancsi a mellét kifeszítve. - Király jobbágya vagyok
                  én. Itt lakok én ebbe a házba.</p>
					<p>A fiú szorgalmasan aprítja tovább a petrezselymet.</p>
					<p>A munkájáról fölpillant Jancsira, de aztán csak a munkáján a szeme.</p>
					<p>Jancsi köhint:</p>
					<p>- Hát te ki vagy?</p>
					<p>- Láthatod - feleli büszkén a fiú. - Láthatod, hogy a király kuktája vagyok.</p>
					<p>S megint fölpillant. Jancsi tisztelettel néz rá. Erre ő is barátságosabban néz
                  Jancsira.</p>
					<p>Jancsi odanyújtja neki a két fényes szeget:</p>
					<p>- Kell-e?</p>
					<p>A kukta elveszi, megnézi, és zsebre dugja. S még barátságosabban néz Jancsira.</p>
					<p>- Csak nem a királynak főztök tán itten? - kérdezi Jancsi bizalmasan.</p>
					<p>- Dehogy.</p>
					<p>- Hát kinek?</p>
					<p>- Az apácáknak.</p>
					<p>- Hát már itt vannak?</p>
					<p>- Nincsenek.</p>
					<p>- Hát akk...</p>
					<p>- De már jönnek.</p>
					<p>Jancsi bekandikál a konyha ajtaján. Hát egy ménkű nagy hal hever egy hosszú
                  asztalon. Éppen a hasát bontják. Van a hal akkora, mint egy közép ember. És két
                  olyan gomba-sapkás, fehér kötényes férfi bontja, amilyen a kukta. Nagy
                  ételszag.</p>
					<p>Jancsi megint a kuktára néz:</p>
					<p>- Miről tudod, hogy jönnek?</p>
					<p>- Ahun ül Ágoston vitéz - feleli a fiú oldalt biccentve a fejét -, az vigyázza
                  őket. Meg a toronyba is ülnek.</p>
					<p>Jancsi arra pillantott, amerre a fiú intett. Akkor látja, hogy egy piros-fehér
                  dolmányos vitéz ül a napon, a tyúkketrec tetején. A toronyban nem látszott
                  senki.</p>
					<p>Ágoston vitéz a Gellérthegy felé bámult. A könyöke alatt összegöngyölt, fehér
                  zászló. Kutya melege lehetett, mert épp az arcára tűzött a nap. Bal kézzel a
                  legyeket hajtotta az orra elől.</p>
					<p>A kukta folytatta:</p>
					<p>- A hegyen intenek majd zászlóval. Akkor tesszük föl a halat.</p>
					<p>Valami bőgésforma kiáltás hangzott odabent:</p>
					<p>- Bálint!</p>
					<p>A kukta fölugrott. Besietett a petrezselyemmel.</p>
					<p>Jancsi ismét bekandikált, de csak a nagy ételgőzt látta, meg a gőzben a szakács
                  kövér hátát. A kukta megint visszatért. Jókora tányér volt a kezében, meg egy
                  fakalapács. A hóna alatt dióval telt zsákocska.</p>
					<p>Leült ismét a helyére, és diótörésbe fogott.</p>
					<p>Jancsinak szinte csurgott a nyála az éhségtől.</p>
					<p>- Nem tudod, hol az anyám? - kérdezte fanyalogva.</p>
					<p>- Anyád? Hát ki a te anyád?</p>
					<p>- Egy asszony...</p>
					<p>- Odabe van három asszony is. Csirkét mellyesztenek.</p>
					<p>Jancsi bedugta a fejét az ajtón, és berítt:</p>
					<p>- Ejdes anyám!</p>
					<p>Semmi felelet.</p>
					<p>Jancsi a vasajtóhoz ment, amelyik a konyha közelében a nagyudvart zárta a belső
                  háztól. Az ajtó be volt zárva. Jancsi visszatért a konyhaajtóhoz, és újra
                  berítt:</p>
					<p>- Ejdes anyám!</p>
					<p>Az asszony akkor megjelent.</p>
					<p>- Hol a fenébe csavarogsz! - robbant a fiúra. - Már egy órája hujjogom a nevedet!
                  Akasztani való!...</p>
					<p>Azt lehetett volna vélni, hogy a következő percekben haj nem marad Jancsinak a
                  fején, de a fiú nyugodtan állott: ösmerte az anyját, hogy csak szájjal mérges.</p>
					<p>Az asszony csakugyan másképp is cselekedett a kezével. A köténye alól cipó-buckót
                  rántott elő, s belenyomta Jancsinak a markába. Meleg volt még a cipó, szinte
                  gőzölgött, és szép fehér, mint a kalács.</p>
					<p>Az asszony a füléhez hajolt Jancsinak:</p>
					<p>- Itt maradj! Jó ebédet főzünk! Olyat még a prépost úrnál se láttál!</p>
					<p>És hangosan folytatta:</p>
					<p>- Segíts diót törni! Fát hordani! Semmirekellő gézengúz!</p>
					<p>A kukta már nyújtotta is Jancsinak a kalapácsot:</p>
					<p>- Törjed, no, én meg tisztítom.</p>
					<p>Ugyane pillanatban Ágoston vitéz megtoppant a tyúkól tetején, s kurjantott:</p>
					<p>- Jönnek! Jönnek!</p>
					<p>S hévvel lobogtatta a fehér zászlót.</p>
					<p>A Gellérthegy tetején is egy fehér zászló lengetését lehetett látni. Tehát az
                  apácák Kelenföld alá érkeztek.</p>
					<p>Jancsi szinte megrázkódott örömében.</p>
					<p>Már nem képzelte olyan tündérinek a királykisasszonyt; hiszen látta a királyt,
                  királynét, királyfiakat, de még mindig maradt valami csodás a képzeletében a
                  királykisasszony felől.</p>
					<p>- Te Bálint - mondotta a kuktának -, ösmered te a királykisasszonyt?</p>
					<p>- Akit hoznak?</p>
					<p>- Azt.</p>
					<p>- Azt nem. Senki se ösmeri miközülünk.</p>
					<p>- Senki?</p>
					<p>- Senki.</p>
					<p>- A szakács úr se?</p>
					<p>- Az se. Még kisded gyermek volt Margit kisasszony, mikor Beszpörémbe vitték.</p>
					<p>- Kisded?</p>
					<p>- Két- vagy háromesztendőske.</p>
					<p>- Oszt azóta mindig ott van?</p>
					<p>- Ott.</p>
					<p>- Hát aztán mér van ott?</p>
					<p>A kukta vállat vont:</p>
					<p>- Nem tudom. De hallod, ne edd azt a diót! Ha a szakács úr meglát, úgy pofon
                  teremt, hogy... szikrát hánysz!</p>
					<p>Jancsi ijedten pillantott a konyha felé.</p>
					<p>Odabent nagy sürgés-forgás. Borjút vonnak nyársra. Parazsat visznek alája lapáton.
                  Bálintot beszólítják, hogy törjön borsot. Jancsi zsebre vág vagy hat szem diót, s
                  a kapura néz. Arra gondol, hogy a királykisasszony is bizonyosan a hidason
                  szállítódik át a szigetre.</p>
					<p>De sok még a törni való dió. S most már rámaradt a héjazás dolga is. A kukta
                  ki-kifordult, és segítget egy-egy percre, de meg-meg beszólítják.</p>
					<p>- Phű, de nagy a hő odabe! - fújja piros arccal, hogy egyszer kiszabadul.</p>
					<p>Lecsapja a gyolcs-sapkát maga mellé a földre, és páhog.</p>
					<p>Jancsi legott felpróbálja a sapkát.</p>
					<p>- Éppen jó nekem - mondja vidáman.</p>
					<p>Bálint nem ügyel rá. Serény kézzel tisztogatja a diót.</p>
					<p>A konyhából jóízű pecsenye-szag illadozik ki az ajtón. A küszöbön egy másik kukta
                  jelenik meg, idősebb Bálintnál, és oly pofás, mintha mindig egy láthatatlan
                  trombitát fújna. A képe annak is piros a hőségtől.</p>
					<p>- Gyere - mondja Bálintnak - a nyárs mellé! Én már nem bírom.</p>
					<p>Bálint kedvetlenül cihelődik fel.</p>
					<p>Jancsi egyszerre felpattan:</p>
					<p>- Forgatom én - ajánlkozik csillogó szemmel. - Én már tudom, hogyan kell.</p>
					<p>S választ nem is várva, bent terem.</p>
					<p>Egy medve-mozgású, gyolcsruhás embert lát a vöröshagyma illatával teljes gőzben az
                  üstök és kondérok rotyogó soka fölött. Tudja már, hogy az a szakács. Elsurran
                  mögötte. Csakhamar megtalálja a nyílt tűzhelyet, a nagy halom parazsat rajta, és a
                  nyárson a borjút.</p>
					<p>A kövér kukta nem ellenkezik. Látja a sapkát Jancsinak a fején: vélheti, hogy
                  Jancsi új kukta, most állította a szakács.</p>
					<p>Jancsi látott már borjút sütni, nem is egyszer a prépost konyháján. Tudta, hogy
                  szokás jobb kézbe fogni a nyárs forgantyúját, bal kézbe a hosszú nyelű, zsírozó
                  serpenyőt.</p>
					<p>Mindjárt fordított is a nyárson, és értő kézzel csöpögtette a borjúra a zsírt.</p>
					<p>A szakács nem szólt. Csak az anyja figyelme fordult Jancsira.</p>
					<p>- Nézd, még bezsírozza magát - szólott korholón.</p>
					<p>S a konyha egyik asztaláról fehér kötényt kapott fel. A nyakába kötötte a fiának.
                  Jancsi aztán derékon megkötötte maga.</p>
					<p>De csakhamar elunta a sütést. A zsír a szeme közé sercegett, és a parázs pokolian
                  ontotta a keze szárára a meleget. Hiába nézett jobbra-balra, hol találhatna egy
                  heverő kenyérszeletet, nem csenhetett a pecsenye-zsírból. No bánta, hogy olyan
                  meleg munkába avatkozott! Szomjas is volt. Csak tekingélt jobbra-balra: hol
                  foghatna egy kuktát? De kukták helyett csak a vastag nyakú szakács jelent meg
                  olykor, és araszos, nagy ezüst tűkkel egy-egy szalonna-szeletet tűzött a
                  pörkölődni kezdő szélekre.</p>
					<p>- Gyorsabban forgasd! - bődült Jancsira.</p>
					<p>Jancsinak majd a szeme sült már ki a pecsenyés pokolban. Az ő két arcára is
                  tűzhettek volna már szalonnát. De talán félóra is belémúlt, míg végre eltűnni
                  látta a szakácsot a kamra ajtajában. Itt a megváltó pillanat! Ki innen gyorsan,
                  ahogy csak iszkolhat a láb!</p>
					<p>- Eriggy - lihegte Bálintnak -, a szakács úr szólít, hogy válts fel.</p>
					<p>Bálint engedelmesen pattant és lódult.</p>
					<p>Jancsi legelőször is a kúthoz ment, és felvonta a vödröt. Teleszítta magát
                  vízzel.</p>
					<p>Ahogy ott liheg-szuszog, törülközik, hallja, hogy zengnek-bongnak a klastrom
                  harangjai - szép vékony zengésű harangok, mintha azok is nők volnának.</p>
					<p>Jancsi megrezdül:</p>
					<p>- Jönnek az apácák!!!</p>
					<p>Egyszerre elfeled konyhát, szakácsságot! Uccu, ki a kapun! Nyargal a fák és bokrok
                  közt először a klastrom ajtajához, s hogy ott senkit se lát, le a révhez.</p>
					<p>Hát csakugyan az apácák! A túlsó parton már látni is őket: épp érkeznek a
                  szekereken. A szigeti parton a királyi család, püspökök, domonkos barátok,
                  premontreiek, nemes urak, asszonyok, tisztes távolban pálfalvi jobbágyok.</p>
					<p>A hidas épp akkor ereszkedett el eléjük a Duna vizére a szigeti parttól. Tarka
                  szőnyegekkel van beborítva. Hajtja négy markos révész.</p>
					<p>Odaát Felhévíznél egyenkint állnak meg a szekerek. Van vagy kilenc. Csupa
                  négylovas szekér. Az elsőn két domonkos barát ül. Az utolsó egy elmaradt hatlovas
                  társzekér. Azt két fegyveres vitéz kíséri lóháton.</p>
					<p>Odaát is sok a várakozó népség. Domonkos barátok is fehérlenek közte. Egy lovas
                  vitéznek felágaskodik a paripája. No mindjárt leveti! Nem veti le, csak épp mint
                  ahogy lovak szokták, hogy két lábon próbálnak járni.</p>
					<p>Az apácák leszállanak. Vannak valami húszan. Összecsoportosulnak. A ruhájukat
                  igazgatják. A port veregetik a ruhájukról, s egymás ruhájáról is.</p>
					<p>Négy leányka is van velük, mind a négy tiszta fehérben. Az apácák szoknyája is
                  fehér, de a köpönyegük fekete, és a fejükön a kendő is fekete.</p>
					<p>A domonkosok eléjük csoportosulnak. Az apácák is karajba állnak. Látni lehet a
                  szigetről, hogy egy öreg domonkos beszél az apácáknak. Az apácák hallgatják
                  figyelemmel. Aztán a barátok is, az apácák is bókolnak, hajlonganak.</p>
					<p>Egy apáca másfél rőf hosszú, vékony fekete keresztet von ki a szekérből.
                  Odanyújtja a legkisebbik leánynak. A többi apáca is fog apró, kézi holmit. Kinél
                  zacskó van, kinél könyv, kinél virágcserép. Az egyik jókora kalitkát lógat.</p>
					<p>S lelépkednek a hidasra.</p>
					<p>A hidason nincsenek padok. Minek is olyan kis időre? Az apácák is állnak. Legelöl
                  a legkisebb leány a kereszttel. Oldalt, a két sarkon, a két domonkos, aki velük
                  érkezett szekéren.</p>
					<p>Jancsit félrelöki egy nagy ököl. Egy öreg nemes úr ökle. Jancsi körültekint. A
                  tekintete a királynén áll meg. Mért sír a királyné?</p>
					<p>- Ó, ó - nyögi a királyné, és az arcán permeteznek a könnycseppek.</p>
					<p>De mosolyog is egyben.</p>
					<p>A hidas elválik odaát a parttól. Az apácák ajkán ének zendül a Dunán:</p>
					<p>
                  Édesanya, Boldog Anya, virágszülő Szűz Mária...
               </p>
					<p>A harangok zengenek.</p>
					<p>Az urak a parton leveszik a süvegüket. A király is.</p>
					<p>És közeledik a hidas, közeledik az ének. A kisleányok is énekelnek. Látni a
                  szájacskájukon. A keresztet tartó legkisebb leány is énekel.</p>
					<p>Jancsi megint előre furakodik, s a királynéra pillant. A királyné fehér
                  keszkenővel törölgeti a szemét, de a könnyek csak görgedeznek a szeméből. Mosolyog
                  és sír. A király szeme is könnyes.</p>
					<p>De hát melyik a királykisasszony?</p>
					<p>Az ezüst-kelevézes testőrök visszanyomják a népet a parton:</p>
					<p>- Helyet! Helyet! Hők!</p>
					<p>A hidas egyre közeledik. Jancsi vizsgálódó szemmel nézi egyenként az apácákat. Van
                  köztük öreg is, fiatal is. Van köztük egy testes, nagy termetű, akinek a többi
                  csak a válláig ér. Van köztük egy száraz, csontos, egy meg köpcös, kicsi, apró
                  szemű. Csak a ruhájuk egyforma. Fekete kendő simul puhán a fejükre, és a
                  homlokukon két ujjnyi széles gyolcskendő fehérlik alatta. A fekete kendő könyékig
                  ér. Alatta aztán fekete palást-féle, éppúgy, mint a barátoknak; a palást alatt
                  magaszínű gyapjúkámzsa, az is éppúgy, mint a barátoknak, csak éppen hogy a
                  nyakukat takarja egy puha fehér kendő, mint ahogy a torokfájósok szokták a
                  nyakukat bekötni. A derekukon hosszas, lecsüngő olvasót viselnek, mint a
                  barátok.</p>
					<p>S jönnek énekelve:</p>
					<p>
                  Útonjárók szép csillaga édességes Szűz Mária! Téged dicsér a
                     madár is. Rózsán zengő méhbogár is!
               </p>
					<p>De hát melyik a királykisasszony?</p>
					<p>Az-e, amelyik azt az ezüstkapcsos könyvet hozza a hóna alatt? Nem, az duzzadt
                  képű. Vagy aki a kalitkát hozza? Nem, az apró szemű. Vagy akinél az aranyrámás kép
                  van? Hiszen az vénasszony.</p>
					<p>Jancsi nem bírja megválasztani. Talán nincs is velük? Talán később jön? Talán
                  valami aranyos kocsin jön? Tekintete a hosszú nyelű keresztet tartó leánykán áll
                  meg. No, az szép leánygyermek, az a fehérruhás! Mily áhítattal énekel! Tejszín
                  arcú és fekete szemű. És milyen helyes kis fekete saru van a lábacskájára
                  szíjazva!</p>
					<p>Már itt is a hidas. Az ének elhallgat.</p>
					<p>A király fölteszi a süvegét. Az urak hajadon maradnak. Lelépkednek a homokos
                  parton a hidas elé. A király elöl a királynéval. Az urak karajban mögöttük.</p>
					<p>Két révész a parton csáklyát akaszt a hidasba. Hullám loccsan. Dereglye parthoz
                  ütődik. Az egyik révész kiugrik, és öles pallót fektet hídul a partra.</p>
					<p>A keresztet tartó, fehér képű leányka átnyomja egy apáca markába a keresztet, s
                  elsőnek ugrik ki. Széttárt karral repül a királyné karjába. S örvendezve
                  rebegi:</p>
					<p>- Anyám!</p>
					<p>Az apácákat a templom ajtajában az érsek fogadta. Fehér templomi ingben állt ott
                  az érsek, s kis ezüstfeszületet tartott a kezében. Apró szemei szaporán pillogtak,
                  aztán megszólalt:</p>
					<p>- Prédikátor szerzet jámbor apácái! Köszöntünk ez Istennek szentelt földön! Új
                  klastrom vár itt reátok, felséges királyné asszonyunk ájtatos áldozatából. Jertek,
                  hozzátok magatokkal e kedves királyi leánykát, akit Istennek fehér bárányként
                  szentelt e felséges királyi pár, hogy elvonja Isten e sokat szenvedett hazáról a
                  pusztító kegyetlen tatárt, s hogyha a jövőben is haragos szemmel nézne Isten ez
                  országra, pillantsa meg benne ez ártatlan gyermeknek imádkozó arcát... Jertek! Vár
                  az új felszentelt hajlék.</p>
					<p>A nép könnyes szemmel hallgatta ezt a beszédet. Nem volt ott olyan, aki ne
                  szenvedett volna az alig tíz éve múlt tatárjárásban. S mindenkinek szeme a királyi
                  leánykára fordult. Meghatódottan állt ő maga is. Ártatlan, nyílt szeme áhítattal
                  nyugodott az érsek arcán.</p>
					<p>Aztán az apácák sorra megcsókolták a feszületet, s beléptek egyenkint a
                  templomba.</p>
					<p>Velük ment a királyi család is, a papok s a nép - már hát aki befért.</p>
					<p>Bent aztán mind letérdeltek, s röviden imádkoztak. Az érsek újabb szép beszédben
                  odanyújtotta a hajlott hátú Humbertusznak a klastrom kulcsait, viszont Humbertusz
                  tovább adta egy öreg barátnak; az megint egy másik öreg, igen fekete szemöldökű
                  barátnak, annak, aki kísérte az apácákat. Hallani lehetett, hogy provinciálisnak
                  címezik azt a barátot, és hogy Mihály fráter a neve. (Jancsi emlékezett rá, hogy
                  látta már. Akkor látta, mikor a királyt látta először. Akkor a szemöldökén
                  csodálkozott, hogy olyan erősen fekete.)</p>
					<p>Mihály fráter fogadta, hogy szívvel-lélekkel gondozza az apácák klastromát, s
                  tovább adta a kulcsot egy vértelen arcú, vénecske apácának, aki bizonyára
                  főasszony volt az apácák között.</p>
					<p>Jancsi nem várta tovább a beszédeket. Különben is latinra fordították a szót.
                  (Azon időben értettek az apácák is latinul.) Hát Jancsi arra gondolt, hogy beoson
                  a házba, előre. Látni akarta a királykisasszonyt közelről, közeles-közelről,
                  szemtől szembe...</p>
					<p>És szinte reszketett.</p>
					<p>De hogyan láthassa?</p>
					<p>Hogyan? Hát hátra kerül megint a nagyudvarra, s onnan be az ebédlőre, ebédlőn át a
                  kisudvarra.</p>
					<p>Az apácák bizonyosan a kisudvaron át oszlanak a celláikba, vagy vonulnak az
                  ebédlőbe, s Margit is arra halad majd. Akkor aztán megnézi.</p>
					<p>A kertet különben is ő ültette be az anyjával. Jogot érzett arra, hogy odaálljon.
                  Keze munkáját vallja a sok zöldikélő orgonabokor, kövér levelű tulipán, bimbós
                  pünkösdi rózsa, szegfű, gyöngyvirág, liliom száz tő is. De most csak a tulipán
                  virágzik. A gyöngyvirág is bimbózgat már tél-túl. Bizony, ha érzés volna a
                  virágban, mind kinyílott volna erre az ünnepre.</p>
					<p>A hátulsó kaput csakugyan nyitva találta. Az udvarban különféle ételillatok
                  áradoztak: sült hús szaga különösen, és savanyú halleves-illat.</p>
					<p>A konyha ajtaján fehér gőzfelhő gomolygott kifelé.</p>
					<p>Jancsi pillanatig tűnődött: hogyan juthatna át veszedelem nélkül a kisudvarra?
                  Bizony nincs más ajtó, csak a konyhai. Át kell bújnia a konyhán, aztán az ebédlőn,
                  ebédlőről a folyosóra, folyosóról a tornácos kisudvarra.</p>
					<p>De vajon a szakács nem tartogat-e valami bosszút az ő számára a tenyerében?</p>
					<p>Ez súlyos kérdés volt. Bálint lehet hogy a szakács akarata ellenére váltotta a
                  munkát. Lehet, hogy a szakács rábődült, hogy miért ül a nyárshoz. Bálint
                  felelhette: - Hiszen a szakács úr hívott. - Ki mondta? - Az a fiú...</p>
					<p>Mindez meggondolni való volt. De a királyleány annyira vonzotta, hogy végre is egy
                  pofon nem a világ: óvatosan lépett be a gőzbe, és összehúzott nyakkal surrant át a
                  sürgő-forgó szakácsnép közt az ebédlőbe.</p>
					<p>Az ebédlőben két asszony rendezgette az asztalt. Az egyik az anyja volt. Az
                  asztalon ragyogott a sok új cintányér és cinpohár. De székek és terítékek csak a
                  fal felől voltak. Az asztalokat patkó alakban állították össze.</p>
					<p>Jancsi úgy tett, mintha küldték volna.</p>
					<p>- Már itt vannak! - kiáltotta lelkendezve.</p>
					<p>S mintha csak őrá volna bízva, hogy megnézze, miképpen közelednek az apácák.
                  Kinyitotta az ebédlő főajtaját, és kilódult.</p>
					<p>A kisudvar kertjében nem volt még senki. Csak egy veréb röppent fel a kutacska
                  széléről. A tulipánok nyílt kehellyel piroslottak a verőfényben. Az udvar árnyékos
                  felén pompázva zöldült a gyöngyvirágos ágy.</p>
					<p>Jancsi hallgatódzott...</p>
					<p>Zsongó beszédhangok a királyszoba felől. Bizonyosan bámulják benne a képeket. Meg
                  lehet különböztetni a vékony női hangokat, meg a király vastag, lágy hangját.
                  Tehát a király is bejött...</p>
					<p>Jancsi legott munkát keresett a kiskertben. Mit is csináljon? Kapta a kút láncát,
                  és felvonta a vödröt. Nem, ez zörgős munka: nem lehet tőle hallani a beszélgetést.
                  Beleakasztotta a vödröt a kút belsejében a szögre, s a virágos ágyak közé ugrott.
                  Lehajolt a gyöngyvirágok közé: parajkákat gyomlált.</p>
					<p>A szíve is dobogott, mikor hallotta, hogy a beszélgetés közeledik a folyosón. Már
                  befordulnak a kis közbe, amely a folyosót a tornáccal köti össze. Jönnek...
                  jönnek...</p>
					<p>S fél szemmel látja, hogyan lép be a kertbe elsőnek a királyné. A kezén vezeti
                  Margitot.</p>
					<p>Mögöttük a király a hajlott hátú, vén Humbertusz baráttal, aztán az érsek, és a
                  mindenfelé tekingető, mosolygó apácák.</p>
					<p>Özönlenek be a kisudvarba.</p>
					<p>- Ó be szép! - susogják az apácák boldogan.</p>
					<p>Jancsi illedelmesen és szorongó szívvel kel föl a gyomlálásból.</p>
					<p>A szeme Margitkán áll meg.</p>
					<p>A fehér leányka álmélkodva forgatja körül hosszú pillájú, tiszta két szemét. A
                  tulipánokra is rábámul. Aztán a kúton marad a tekintete.</p>
					<p>- Szomjazom - mondja az anyjának.</p>
					<p>Egy harmincéves forma, íves szemöldökű apáca lép oda. A karján függő, fekete
                  posztózacskóból ezüst-pohárkát vesz elő.</p>
					<p>Jancsi ebben a pillanatban a kútnál terem.</p>
					<p>A királynéra néz.</p>
					<p>A királyné is őrá.</p>
					<p>- Jó ez a víz? - kérdi a királyné.</p>
					<p>- Mint a harmat, nemzetes királyné asszonyom - feleli készséggel Jancsi, fülig
                  pirosan, de ragyogó szemmel.</p>
					<p>S az apácához fordul:</p>
					<p>- Tessék csak ideadni a poharat.</p>
					<p>S hasra a kútkáván. Lenyúl a vödörbe a pohárral. Megmeríti. A víz fölösét
                  visszaloccsantja a kútba. Nyújtja a poharat, a tenyerére állítva, Margitnak.</p>
					<p>S néz reá boldog szemmel.</p>
					<p>Margit azonban ahelyett, hogy érte nyúlna, imádkozón teszi össze a kezecskéjét, és
                  a fejét kissé meghajtva, áhítatosan néz a pohárra.</p>
					<p>- Ávét mond - susogja az apáca a királynénak.</p>
					<p>Jancsi is megérti, hogy imádkozik a leányka, apácaszokás szerint ráimádkozik a
                  vízre, mielőtt inna. Ő is imádságot érez. A szeme áhítattal tapad Margitka arcára.
                  Fehér bársony-arc; árnyat vető, fekete szempillák; ajka, mint a vadrózsa gyenge
                  pirossága; és egy icipici kis barna lencsike az állacskája jobb felén.</p>
					<p>A leányka fölemelte a jobbját, és a pohárra keresztet vetett. Csak azután nyúlt
                  érte, és emelte az ajkához.</p>
					<p>S mikor visszanyújtotta a poharat az apácának, Jancsira pillantott, és bólintott,
                  susogott:</p>
					<p>- Köszönöm.</p>
					<p>A társaság tovább haladt az ebédlő felé. De nem oda tértek be. Elkerültek a
                  folyosón jobbra. Hallatszott, hogy a belső kápolnába mennek.</p>
					<p>Jancsi a kertben maradt. No nem sugárzott boldogabb emberre az égi nap azokban a
                  percekben. Hogy ő adhatott innia! Hogy ott láthatta a kedves királyleány finom kis
                  arcát közeles-közelről! Hogy az a két fekete szem egy pillanatra az ő szemébe
                  nézett! És azt mondta: Köszönöm.</p>
					<p>Mért nem lehet megállítani az idő folyását! Hogy maradna az a gyönyörű pillanat
                  hosszú napokig, évekig, örökkön való, amint Margit az ő szemébe néz, s azt mondja:
                  Köszönöm.</p>
					<p>De Jancsi csak később gondolt arra; később, idők elmúltával.</p>
					<p>Akkor csak utánuk bámult. Hallgatta, hogyan dödögnek a cellák során. S ahogy így a
                  kezét a füléhez is tartotta, érezte, hogy a keze remeg.</p>
					<p>Egy apáca, a kalitkás apáca, egyedül ment végig az udvaron. Rápillantott Jancsira,
                  de nem szólt. A kalitkában valami nagy, fehér madarat vitt. Jancsi azt vélte,
                  galamb. Aztán csodálkozva látta, hogy csirke, bóbás csirke.</p>
					<p>Bizonyosan a királylány csirkéje - gondolta ámuldozva.</p>
					<p>Azonban immár visszatérnek a királyi szülők. Búcsúznak. Kedves szavakat mondanak
                  az apácáknak. Az apácák hajlongnak, s visszakísérik a királyi családot a folyosón,
                  a kisudvaron.</p>
					<p>Margit az anyja karjába kulcsolódva kérdezi:</p>
					<p>- Mikor látlak megint, anyácskám? Ugye most már mindennap látlak? Ugye
                  meglátogatsz gyakran? Mindennap?</p>
					<p>Elhaladnak. Mily könnyedén lebeg az édes leányka! Fehér pillangócska
                  orgonavirágon.</p>
					<p>Aztán ismét eltelik egynehány perc. Ajtók bezárása hallatszik. Az apácák eleven
                  csevegéssel térnek vissza. Margit most már az íves szemöldökű apáca karján lebeg,
                  s egy másik leány karjába is belefűződik. Csupa vidámság!</p>
					<p>Egy sárgás-halvány arcú apáca azonban kiválik a csoportból. Két nagy kulcs van
                  nála. Méltóságos a feje tartása, de a tekintete szelíd.</p>
					<p>Int Jancsinak:</p>
					<p>- Te fiú!</p>
					<p>- Tessék.</p>
					<p>- Gyere csak velem!</p>
					<p>Jancsi készséggel engedelmeskedik. Vajon mért hívja az apáca? Várja is, hogy
                  megszólal. De az csak hallgat. Rá se néz. Megyen előtte halk csosszanásokkal a
                  templom felé. Jancsi követi. Kihaladnak a folyosóra. Az apáca megáll, és a kórus
                  felé fordul. Térdet hajt és bókol, és keresztet vet a nagy feszület előtt. Aztán
                  fölkel, és tovább lépked. A folyosó-rács reteszét félrevonja. Kimennek azon is.
                  Elhaladnak a vendégszobák mellett, a királyszoba mellett is. Fordul az apáca az
                  ajtónak. Kulcsot dug a felső zárba, és megfordítja. Aztán a nagy kilincset
                  megnyomja. Az ajtó kitárul. Jancsira néz, és int a kezével kifelé.</p>
					<p>Jancsi kilépett. Csak akkor értette meg, hogy mi történt vele, mikor már mögötte
                  bezárult az ajtó.</p>
					<p>No, ez kellemetlen ügy - gondolja kedvetlen elbámulással. - Szólnom kellett volna
                  neki, hogy én idevaló vagyok.</p>
					<p>No de semmi. Van kapu hátul is. Meg is lódul, s fut körül a klastrom fala mellett.
                  Csak akkor áll meg, hogy szemben látja jönni a szakácsot a két kuktájával. Két
                  asszony is lohol utánuk, mind a kettőnek puttony a hátán, s benne bizonyára
                  konyhai eszközök, mert két serpenyőnek a nyele kilátszik; de az anyja nincs
                  velük.</p>
					<p>Nini, hát ezeket is kitették?</p>
					<p>Bálint kukta hajadonfővel siet a szakács nyomában. A kézben forgácsból font kosár.
                  Amint megpillantja Jancsit, elvillan a szeme. Odanyomja a kosarat a kövérebbik
                  kuktának, s Jancsira rohan.</p>
					<p>Püff! - leüti a fejéről a kuktasapkát.</p>
					<p>Rütty! - leszakítja róla a fehér kötényt.</p>
					<p>A szakács nevetne néz vissza. Jancsi nem meri viszonozni a gorombaságot.
                  Szégyenkezve kullog tova, s haragosan forgatja vissza a fejét. Csak a sarkon áll
                  meg, s ráz egyet az öklén:</p>
					<p>- Iszen csak kerülj a markomba.</p>
					<p> Jancsi piros duzzogással érkezett a nagykapuhoz. Bizony zártan találta. Kereste
                  rajta a kalincsot. Bizony nem csináltak rá. Óriási fekete kapu; a tetején hegyes
                  szögtaraj. Azon nem törhet be még a tatár se.</p>
					<p>- Ejdes anyáóm! - üvöltötte haragosan.</p>
					<p>Semmi válasz.</p>
					<p>Kiáltott megint és megint. El is távolodott a kaputól, s távolabbról rikoltott.
                  Talán arra gondolt, hogy távolabbról jobban átszáll a kiáltás a kapu tetején.
                  Közben egy másik új házra is rápillantott. Az új ház a klastrom közelében, a
                  sziget közepén épült az utolsó hetekben, a klastromtól napnyugatra, és sárgára
                  volt meszelve. Ösmerte már azt a házat: azt is a tavaszon építették. Vajon abba is
                  költöztek-e be ma? Bizonyára a király vitézei laknak ottan, hogy őrizzék a
                  klastromot. Vajon nem bosszankodik-e rá valamelyik nagytermetű vitéz? Vajon nem
                  rohan-e ki valamelyik egy erős pálcával?</p>
					<p>Majd azt vizsgálta, hogyan lehetne felkapaszkodni, hacsak annyira is, hogy a feje
                  elérné a szögeket, s beüvölthetne.</p>
					<p>Bizony sehogyan. Az átlófák belül vannak. Kívül csak nagyfejű, kékes-fekete
                  szögek. Még kulcslyuk sincs a kapun. Bizonyosan lakatra jár belülről, vagy
                  tolóreteszre.</p>
					<p>Hátha alól be lehetne kukucskálni?</p>
					<p>Nem lehet. Kívül a küszöb.</p>
					<p>Jancsi mérgelődött. Bent most dúskálkodnak a jó dunai halban, meg a gyönyörű
                  borjúpecsenyében, meg az illatos diós-süteményben.</p>
					<p>A dióról eszébe jutott, hogy egynéhány szem diót belerejtett az ő zekéje zsebébe.
                  Kedvetlen arccal törögette, evegette.</p>
					<p>Közben arra gondolt, hogy micsoda boldogság lesz mindennap találkoznia a gyönyörű
                  kis királykisasszonnyal. Bizonyára megszólítja őt majd, és beszélgetnek. Érezte,
                  hogy kedves barátság fűzi majd őket össze. Meg is tesz ő mindent Margitka
                  kedvéért. Szabad idejében madarat szed majd neki, fülemülét és pintyőkét. -
                  Tessék, Margit kisasszonyom, magának hoztam. - Köszönöm, Jancsi. - S beteszi majd
                  nagy örvendezve kalitkába.</p>
					<p>Ez a gondolat a sziget fáira irányozta a szemét.</p>
					<p>A fákat bizony kivágták a klastrom körül, de hátul a konyhakert mögött mégis
                  maradt egynehány öreg vadfa. Jancsinak egy terebélyes nyárfán állott meg a szeme.
                  Hopp, arról be lehet látni az udvarra! A kiáltás behallatszik arról...</p>
					<p>Jancsi legott felutazott a nyárfára. A tetejéről csakugyan be lehetett látni az
                  olyan jószemű gyereknek, amilyen Jancsi volt.</p>
					<p>De üres az udvar. Az apácák bent bizonyára mind az asztalnál ülnek, a cselédek meg
                  szolgálnak nekik. Vajon melyik széken ül a királykisasszony?</p>
					<p>Amíg így tűnődik a magasban, másfelé is tekint. Különösen a szomszédos szilfán
                  vizsgálódik a szeme. Szívének öröm-dobbanására meg is látja a madárfészket!</p>
					<p>Uccu le a fáról! Föl a másikra! Alól ugyan nincsenek ágai, de van-e olyan fa a
                  világon, amelyet Jancsi meg ne tudna mászni? Hát mászott is nagy szusszal, mind a
                  húsz körmével. Elérte az első ágat. Meg se pihent, kapaszkodott, vonaglott,
                  kúszott följebb és följebb. Deréktájon a gatyának halk krettyenése mégis
                  megállította egy pillanatra:</p>
					<p>- Tyű, basszerkányos!</p>
					<p>Hátra tapintott, s aggodalommal pislantott vagy hármat. Aztán óvatosan kúszott
                  feljebb. A fészekben egyetlen kis szeplős tojást talált.</p>
					<p>A tojást örömmel szemlélgette, de mielőtt leindult volna, átvizsgálódott a
                  szomszédos fákra is. Megint megpillantott egy madárfészket.</p>
					<p>Sok madár volt a szigeten. Május a fészekrakó hónap. Jancsi egyik fészket a másik
                  után fedezte fel. De egyikben se volt fióka. Közben persze a gatya is tovább
                  repedezett, sőt az ingről is leesett a nyakat foglaló gomb. A gombot meg kellett
                  keresni. Az átkozott gomb elbújt valahova a fű közé. Úgy elbújt, mintha lába nőtt
                  volna.</p>
					<p>Ezekben az ügyekben eltelt jó másfél óra. Csak akkor gondolt megint arra, hogy nem
                  ebédelt. Talán keresték is azóta. Bizonyára az elülső ajtónál keresték, meg a
                  templom mellett.</p>
					<p>Vissza kellett megint térnie a nyárfára.</p>
					<p>Hát akkor már három apácát is látott az udvaron. Nyakig fehérkötényes volt mind a
                  három, s a karjukon a csuha fel volt gyűrve könyéken felülig. Nagy dézsákban
                  mosogatták a cintálakat, nyársakat, cintányérokat. Az anyja éppen vizet húzott a
                  kútból. A felső szoknyája fel volt csíptetve az övébe.</p>
					<p>Jancsi nagyot kiáltott:</p>
					<p>- Eédes anyáom!</p>
					<p>De az asszony nem hallotta.</p>
					<p>Jancsi még erősebben rikoltozott, hogy szinte belekékült.</p>
					<p>A sárga ház küszöbén egy fekete skapulárés fráter jelent meg, egy nagy arcú, zömök
                  ember.</p>
					<p>Zord hangon szólt a fiúra:</p>
					<p>- Mit kiabálsz ott, te?</p>
					<p>- Anyámnak - felelte panaszosan Jancsi.</p>
					<p>- Ki a te anyád?</p>
					<p>- Julis asszony.</p>
					<p>- Mit akarsz vele?</p>
					<p>- Bemennék...</p>
					<p>- Hova?</p>
					<p>- A klastromba.</p>
					<p>- Oda ugyan nem mehetsz be.</p>
					<p>- Dehonnem. Ott lakok én is.</p>
					<p>- Ott ugyan nem lakol. De gyere le, aztán mondd meg, hogy mit akarsz. Kihívom.</p>
					<p>S a barát elsétált a hátulsó nagykapuhoz, és megrántotta a csengőt.</p>
					<p>Jancsi még látta, hogy az egyik apáca abbahagyja a mosogatást, és sietve halad át
                  az udvaron a kapuhoz.</p>
					<p>De a kapu nem nyílt meg, csak egy kerek kis lyuk nyílott rajta.</p>
					<p>- Valami Julis asszonyt keres egy fiú - mondotta a barát.</p>
					<p>Az apáca visszatért.</p>
					<p>Jancsi ezalatt leérkezett a földre, és a gatyája szakadékait aggodalmasan
                  tapogatva kullogott a kapuhoz.</p>
					<p>Az udvarból beszélgetés hangzott. Az anyja könyörgő hangja:</p>
					<p>- Eresszék be: az én kódorgó fiam...</p>
					<p>Egy idegen női hang:</p>
					<p>- De nem lehet.</p>
					<p>- Az én fiamat? Hiszen mondom, hogy az én fiam.</p>
					<p>- De értsd meg: nem szabad. A regula tiltja.</p>
					<p>- Az én fiamat nem tiltja. Minket a prépost úr rendelt ide. Aszonta, hogy
                  kertészek legyünk itten. A prépost úr is érti a regulát...</p>
					<p>- Senki fiának ide nem szabad belépnie.</p>
					<p>Egy másik, nyers női hang:</p>
					<p>- Ide férfinak nem szabad betennie a lábát. Csak a püspök jöhet ide be vagy a
                  szerzet fejedelmei, de még azok se egyedül. Vagy a tisztelendő misés fráterek,
                  mikor beteget gyóntatnak.</p>
					<p>Julis asszony azonban nem tágított:</p>
					<p>- De tisztelendő asszonyom - könyörgött siránkozva -, az én fiam csak gyerek még.
                  Tessék megnézni, hogy gyerek. És hát hova legyen szegény feje? Senkije sincs
                  kívülem széles e világon. Hiszen éhen pusztul el szegényke!</p>
					<p>Erre tanácskozó, halk beszélgetés következett. Julis asszony jajveszékelése nem
                  hallatszott többé.</p>
					<p>Jancsi dermedezve fülelt. Hogy őt nem eresztik be? Tévedésnek vélte. Az apácák nem
                  ismerik őt, azért nem akarják bebocsátani. De hiszen tisztázódnia kell az
                  ügynek.</p>
					<p>A prépost nagy úr. Csak az a kérdés, hogy hol van most a prépost? Ha sokáig nem
                  intézkedik, és az ebédek szünetelnek...</p>
					<p>A kapun megnyílt egy tenyérnyi kis lyuk. Jancsi egy ráncos, kék szemet látott. Nem
                  az anyja szeme volt az.</p>
					<p>- Nincs már itt a főtisztelendő fráter? - kérdezte a szem tulajdonosa.</p>
					<p>- Nincs - felelte Jancsi búra lágyult hangon.</p>
					<p>- Várakozzál itten.</p>
					<p>A lyuk bezárult. Hosszú csend következett, negyedóráig is elhúzódó.</p>
					<p>Aztán Jancsi csengetést hallott távolacskán. Talán a barátok házában
                  csengettek.</p>
					<p>És ismét hosszadalmas csöndesség...</p>
					<p>A fiú már akkor csüggedezve nézett maga elé. Hát hol él ő ezentúl? Ki ad neki
                  szállást? Kenyeret, ebédet, vacsorát? És hát el lesz-e választva a
                  királykisasszonytól is?</p>
					<p>A kőfal sarkánál, Buda felől, az előbbi barát jelent meg. Intett Jancsinak:</p>
					<p>- Gyere velem.</p>
					<p>Jancsiban egyszerre kivirított a reménység.</p>
					<p>Futott a barát után.</p>
					<p>A barát megállott a sárga ház előtt. Kinyitotta az ajtót:</p>
					<p>- Gyere be.</p>
					<p>Jancsi belépett. A barát ráfordította belülről az ajtóra a kulcsot.</p>
					<p>Hát a barátoké volt az a kicsi hajlék. Bent a tornácon csupáncsak három ajtó
                  látszott. Az udvara is csak kis kőfalas udvar, és benne semmi egyéb, csak
                  letaposott gyep és mészhulladék. Festék is szaglott ott is mindenfelé.</p>
					<p>A barát ránézett a fiúra, és zord-nyugodtan kérdezte:</p>
					<p>- Éhes vagy-e?</p>
					<p>- Éhes - felelte Jancsi panaszosan.</p>
					<p>Nem sok jóságot érzett a barátban. Zömök, szögletes ember volt, borjúszájú,
                  csodálkozó szemű és nagy lábú. Az arcát nyírott szakáll és bajusz tüskézte be. A
                  kezében araszos nagyságú könyvet tartott. Pergamen-kötésű volt a könyv, és a
                  táblája piszkos.</p>
					<p>A barát kinyitotta a három belső ajtó közül a középsőt. Éppen olyan vasrostélyos,
                  lantornás ablakú szoba az, mint amilyeneket az apácáknál látott. Fenn az ablakok a
                  gerendák alatt. Lent éppúgy az ágy, éppúgy a gyékény az ágy előtt, éppúgy a
                  kereszt a falon, és a kereszt alatt a háromaraszos, fekete rámás Mária-kép.</p>
					<p>Csakhogy asztal is állt a szoba közepén, jókora tölgyfa-asztal. És hűvös volt benn
                  a levegő.</p>
					<p>Az asztal egy része meg volt terítve bőrabrosszal. Egy cintányér, két nagy
                  cseréptál meg egy cserépkorsó volt rajta, no meg egy cipó. A tányéron fehérlő
                  csontok meg a tányér mellett heverő kenyérszeletek arról tanúskodtak, hogy a
                  fráter már elvégezte az ebédet.</p>
					<p>- Ihol egy darab sült hús - mondotta -, megeheted.</p>
					<p>A cipóból lassú kézzel lekanyarított egy szeletet, és Jancsi elé tette.</p>
					<p>Maga is asztalhoz ült.</p>
					<p>Jancsi azonnal megismerte, hogy a cipó az apácákéból való, tehát a pecsenye
                  is.</p>
					<p>Szemérmetesen ült az asztalhoz, és kivette kézzel a pecsenyét.</p>
					<p>- Hohó! - riadt rá a barát. - Hát az imádság?</p>
					<p>Jancsi ijedten ejtette vissza a pecsenyét, s keresztet vetett. Elhadarta a
                  miatyánkot, aztán jobb kézzel még a keresztet vetette, ballal már a pecsenyéért
                  nyúlt.</p>
					<p>- Hohó! - kiáltott a barát. - Hát az üdvözlet?</p>
					<p>Jancsi megint visszatette a pecsenyét. Elhadarta az üdvözletet is. S megint a
                  pecsenyéért nyúlt, de közben a barátra nézett, hogy nem kiált-e megint rá.</p>
					<p>Hát bizony rákiáltott:</p>
					<p>- Előbb talán innál! Kitől tanultál te enni? És törüld meg előbb a kezedet!</p>
					<p>Jancsi csak akkor látta, hogy egy törlőrongy is hever az asztalon. Megtörülte a
                  kezét, és a kancsóért nyúlt.</p>
					<p>- Hohó! - ordította ismét a barát.</p>
					<p>Jancsi csaknem elejtette a kancsót.</p>
					<p>- Tán kun vagy te?</p>
					<p>- Nem vagyok kun - hebegte Jancsi nyiladozó szemmel.</p>
					<p>- Hát micsoda háznál nevelkedtél te? Nem félsz az ördögtől?</p>
					<p>Jancsi nem tudta, miben hibázott.</p>
					<p>A barát keresztet vetett a kancsóra.</p>
					<p>- No, most már ihatsz.</p>
					<p>Jancsi ivott vagy két kortyot, s letette a kancsót. A pecsenyére nézett, de nem
                  mert érte nyúlni.</p>
					<p>- Vess keresztet arra is - intette a barát szigorún.</p>
					<p>Jancsi ügyetlen mozdulattal rántott keresztet a pecsenye fölé.</p>
					<p>- No, most már ehetsz.</p>
					<p>Jancsi farkasétvággyal falt bele a pecsenyébe. Kenyeret is akkorát harapott, hogy
                  fuldoklott belé.</p>
					<p>A barát rákönyökölt az asztalra, és szinte csodálkozva nézte a fiú evését.</p>
					<p>- Nem tudod-e - mondotta oktatón -, hogy az ördög étellel, itallal száll bé az
                  emberbe?</p>
					<p>Jancsi a barátra bámult.</p>
					<p>- Nem hallottam.</p>
					<p>S nagyot nyelt.</p>
					<p>- Te talán nem is hiszed az ördögöt?</p>
					<p>Jancsi felvonta a két vállát.</p>
					<p>A barát megbotránkozva nézett rá.</p>
					<p>- Micsoda tinó! Ki nevelt? Miféle ember az apád?</p>
					<p>- Az én apám?</p>
					<p>- A te apád.</p>
					<p>- Hát izé... hótt ember.</p>
					<p>- Hát már meghalt?</p>
					<p>- Meg.</p>
					<p>- No persze, ezt gondolhattam volna. Isten adjon neki csendes nyugodalmat. Aztán
                  hogyan halt meg?</p>
					<p>- Megrúgta a ló.</p>
					<p>A barát szeme elnyílott:</p>
					<p>- Látod, az a ló volt az ördög!</p>
					<p>Jancsinak szinte kővé vált a falat a szájában.</p>
					<p>- Apád bizonyosan imádság nélkül ment ki aznap a házból. Az ördög ló képében
                  megrúgta. Elvitte a... sötét helyre.</p>
					<p>Jancsinak különös volt ezt hallania. Az ördögöt látta már lefestetten; mesékben is
                  gyakorta emlegették, de azt még senki sem mondotta, hogy az apja a pokolba
                  került.</p>
					<p>Fájt neki ez a beszéd.</p>
					<p>- Nem igaz a - mondotta elgondolkodva.</p>
					<p>- Micsoda? - hörkent rá a barát.</p>
					<p>Jancsi hallgatott.</p>
					<p>- Hát honnan tudod, hogy nem igaz?</p>
					<p>- Onnan - felelte Jancsi minden bátorságát összeszedve -, hogy az én apám a
                  prépost úr jobbágya volt.</p>
					<p>A barát szája mosolygásra vonult szét. Jancsi sohase látott akkora szájat, és
                  olyan nagy, sárga három fogat.</p>
					<p>- Hát te azt hiszed, hogy a prépost házába nem mer az ördög bemenni?</p>
					<p>S döcögve nevetett.</p>
					<p>Aztán egyszerre, mintha belülről megrántották volna, összeestek a nevető vonásai.
                  Arca az előbbi hidegségbe kövesedett.</p>
					<p>- Hogy hínak? - vallatta tovább a fiút.</p>
					<p>- Jancsinak - felelte a gyerek elbámulva, hogy a barát milyen egyszerre
                  elkomolyodott.</p>
					<p>- Jancsinak? Különös - mondotta a barát a fejét rázva -, nekem is János a
                  nevem.</p>
					<p>S fölkelt, és fölvette a könyvecskét. Kisétált vele a szobából.</p>
					<p>Az ajtót nyitva hagyta. A folyosón cseszegett föl és alá. A könyvet a szeme elé
                  tartotta, és mozgó ajakkal olvasott.</p>
					<p>Jancsi elgondolkodva evett tovább.</p>
					<p>Igaz-e vajon az ördög? Vagy hogy csak ijesztésére mondták? Mégiscsak igaznak kell
                  lennie, mert hiszen a miatyánkban is benne van a végén.</p>
					<p>S borzadva nézett az asztalra.</p>
					<p>E nézésében elkedvetlenedve látta, hogy diómorzsák is hevernek a tányérban, s hogy
                  a pecsenye-csontok közt halcsontok is fehérlenek.</p>
					<p>De hát azt kellett ennie, ami maradt.</p>
					<p>A pecsenye bizony meg se kottyant neki, de a kenyér valamennyire elcsillapította
                  az éhségét.</p>
					<p>János barát be-bepillantott az ajtón. Mikor látta, hogy Jancsi nemcsak a leszelt
                  kenyeret nyeldesi el, hanem a maradék darabokkal is foglalkozik, beszólt
                  jólelkűen:</p>
					<p>- Adjak-e még kenyeret?</p>
					<p>Jancsi szemérmesen vonta fel a vállát.</p>
					<p>Arra a barát még egy karaj kenyeret szelt, s leült ismét a székre.</p>
					<p>- Hát mit tudsz te? - kérdezte nyájasan. - Hallom, hogy anyádnak segítettél a
                  kertbéli míveletekben.</p>
					<p>- Tudok én mindent - felelte nekibátorodva a fiú.</p>
					<p>- Mindent?</p>
					<p>- Mindent.</p>
					<p>A barát hümmentett:</p>
					<p>- Tán írni-olvasni is tudsz?</p>
					<p>- Írni nem tudok, de olvasni elolvasok én százig is.</p>
					<p>A barát arca mosolygóra vált. De csak egy pillanatra. Aztán megint
                  megkövesült.</p>
					<p>- No hát eljössz velem ma estefelé Lukács úrhoz szólt jólelkűen -, ő megmondja,
                  hogy hol lakol ezután.</p>
					<p>Jancsinak erre megkeseredett a falat a szájában. A szeme könnybe lábadt. Hát
                  csakugyan nem térhet vissza az apácákhoz!</p>
					<p>- Mit rísz? - kérdezte vidáman a barát.</p>
					<p>- Szeretnék bekiáltani... édesanyámnak.</p>
					<p>A barát hümmentett.</p>
					<p>- Klastromba nem szabad bekiáltani. De hát mi beszélni valód lenne anyáddal?</p>
					<p>- Hát hogy...</p>
					<p>És sírásra pislogott.</p>
					<p>- Hogy beállhass apácának?</p>
					<p>S ezen a barát annyira nevetett, hogy még egy negyedik foga is előtűnt, rút
                  rozsdás fog az is.</p>
					<p>- No, ne ríjj - biztatta nyájasan. - Én már beszéltem anyáddal. Ő is arra kért,
                  hogy betegyelek apácának. De hát annak rendje és módja vagyon. No, mégis rísz?</p>
					<p>- A süvegem - pityogta Jancsi -, nem tudom, hol a süvegem...</p>
					<p>A barát ezen is nevetett. Felült a folyosó padkájára, s ott nevetett.</p>
					<p>- Minek neked a süveg? Apácának nem kell süveg. Ládd, én nem vagyok apáca, de
                  azért én se viselek süveget. No, csak nyugodjál meg. Bogarássz ott az udvaron,
                  vagy mulass akármivel. Estefelé megjön Marcellusz fráter, aztán elvezetünk Lukács
                  deák úrhoz.</p>
					<p>Összeszedte a tányért és tálat. A bőrabroszról a tányérra rázta a morzsát, s az
                  edényeket a hóna alá fogta.</p>
					<p>- Itt maradj a ház körül - mondotta a fiúnak. - Mindjárt visszatérek.</p>
					<p>Be se vonta az ajtót, megindult.</p>
					<p>Az apácák klastroma csak alig száz lépés volt onnan. A barát a hátsó kapunak
                  került. Jancsi félénken követte. Látta, hogy a barát a kapunál megáll. Egyet ránt
                  a gombon. Bent erős csendülés hallatszik. Kis idő múlván fölemeli a barát a tálat,
                  tányért, s a tál és tányér egyszerre eltűnik.</p>
					<p>Jancsi elálmélkodott. A szögletről látta a kaput, de a kapu nem nyílt meg.</p>
					<p>Hol ment be a tál meg a tányér?</p>
					<p>A barát még ott beszélgetett. Jancsi közelebb lopódzott. Kivel beszélget? Talán az
                  anyjával? Hátha ő is beszélhetne?</p>
					<p>A barátnak a háta mögé került. Látta, hogy egy tenyérnyi kis lyuk van a kapun. A
                  lyuknál egy vörös negyedarc és egy vélumnak a fekete-fehér széle.</p>
					<p>Az apáca tisztelettől akadozó nyelvvel beszélt:</p>
					<p>- Arra is kéret a priorissza szóror: igazítanátok ide egynehány szegényt. Annyi
                  mindent sütöttek-főztek nekünk... Az a sok hiábavaló hús... Tudhatták volna, hogy
                  mi nem élünk hússal.</p>
					<p>- Jó - felelt a barát -, küldök.</p>
					<p>- És még valami... A tyúkólban kakast is találtunk. Tudod, hogy nálunk...</p>
					<p>- Tudom - felelte a barát. - De hát majd elkél az.</p>
					<p>- Hogyan? Nincs betegünk, hálaistennek.</p>
					<p>- Megeszik a cselédek.</p>
					<p>- A cselédeknek annyi hús maradt... A priorissza szóror azt mondta, hogy adjam ki
                  a tisztelendő frátereknek.</p>
					<p>- De hát tudjátok, hogy minálunk sincs beteg. Otthon sincs Budán,
                  hálaistennek.</p>
					<p>- A priorissza szóror mondta.</p>
					<p>- Hát akkor add ki. Majd megmondom Marcellusz fráternek... Most nincs itthon. A
                  generális fráternél van, a provinciális fráterrel együtt.</p>
					<p>A lyuk bezáródott. Jancsi visszaosont a szegletre. Bámulva látta, hogy egyszer
                  csak kiötlik a kapun a fehér kakas. Hogy a manóban? Hiszen a kaput nem nyitották
                  ki. Sem azon a lyukon nem férhetett ki a kakas.</p>
					<p>A barát fogta a kakast, és elindult vele. A kakas lába össze volt kötözve. Ijedtre
                  kerekedett szemmel nézett a barátra, és ugyancsak rugódozott a madzagban.</p>
					<p>- Nesze - mondotta a barát Jancsinak -, játsszál vele.</p>
					<p>S visszatért a cellájába. Megint a kezébe vette a piszkos fedelű könyvet. Kiült az
                  udvar közepére, az árnyékba, és keresztet vetett magára. Bőszájú ásítozások között
                  olvasott.</p>
					<p> Estefelé egy szigorú arcú, száraz, öreg barát lépett be a folyosó ajtaján. A
                  kápája olyan volt, mint János baráté, csak a skapuláréja nem volt fekete, hanem
                  homokszín fehér, mint a csuhája. Hosszú, vékony két lábán csak lebegett a csuha,
                  mintha két karón lebegne.</p>
					<p>János fráter meghajolt. Hogy az öreg kérdőn nézett Jancsira, a fráter a gyerek
                  fejére tette a kezét.</p>
					<p>- Ezt a gyereket, Marcellusz fráter, a mi gondviselésünkre bízták. Az anyját a
                  prépost hozta ide a klastromba. Kertészasszony odabent, és bent is marad. De erről
                  a gyerekről megfeledkezett a prépost.</p>
					<p>S elmondta, hogy a fiúnak senkije sincs.</p>
					<p>Az öreg Marcellusz megint ránézett Jancsira. Jóságos, szürke szeme volt, noha
                  komoly. Az állát a két ujja közé fogta, s dünnyögött:</p>
					<p>- Ej-ej. Hát ma csak háljon itt meg. Holnap aztán mise után elvisszük a prépost
                  úrhoz. Maradt valamid ebédről? Én nem ettem ám délben semmit se. A király erővel
                  ott fogott ebédre. Micsoda ebéd! Csupa hús és hús! A bort úgy isszák, mint a
                  vizet! Humbertusz fráter sem evett egy falatot se. Azt mondtuk, böjtölünk.</p>
					<p>János fráter a fejét csóválta, és előadta a kenyérmaradékot. Marcellusz keresztet
                  vetett rá, s csak törögetve evegette.</p>
					<p>- Micsoda ebéd! Micsoda ebéd! - ismételgette a fejét ingatva. - Hány ezer ember
                  éhezik, nyomorog...</p>
					<p>- Azért volt rajtunk a tatár - vélekedett alázatosan János fráter.</p>
					<p>Marcellusz sóhajtott:</p>
					<p>- Meg azért is tér majd vissza, János. Micsoda kokas az ottan?</p>
					<p>Aztán nem beszéltek többet. Marcellusz fráter elgondolkodva evett. János fráter
                  meg hallgatva nézte.</p>
					<p>Evés után letérdeltek a kereszt elé, és latinul imádkoztak. Énekeltek is ketten.
                  Marcellusz száraz fahangon, János vastagon, mintha a hasából énekelne.</p>
					<p>Jancsit beszállásolták este a legbelső szobába. Hat ágy volt abban, s kereszt és
                  Mária-kép, mint az apácáknál. Az ágyak is épp olyanok voltak: szalmazsák és durva
                  pokróc rajtuk, gyékény előttük, és festetlen faszék.</p>
					<p>Mielőtt azonban lefeküdt volna, meg kellett mosnia arcát, kezét, lábát.</p>
					<p>No, rosszul is aludt. Vánkost nem mert kérni, hát csak a karját tette a feje alá.
                  Aztán azon tépelődött, hogy hátha valaki megtudta az ő apró lopásait?</p>
					<p>Odabent különféle kövek alatt és szögletekben sok mindent rejtegetett. Különösen a
                  kisudvaron. Ott volt a festő-kréta, holmi apró szögek, egy régi pénz, egy madzag,
                  egy gomb, egy ujjnyicska aranyozott lécvég, és más efféle értékek.</p>
					<p>A Duna vizébe rejtett kő is eszébe jutott.</p>
					<p>Az a kő különösen nyugtalanította.</p>
					<p>Aztán nagysokára mégis elszenderült, de mind éjten át ördögökkel viaskodott az
                  apácák kisudvarán. Az ördögök hol őt akarták elvinni, hol a kis királyleányt.
                  Végre is eszébe villant, hogy az ördög-féle nép elpusztul a keresztvetéstől, hát
                  nagybátran keresztet vetett rájuk. Az ördögök egyszerre összeestek, göröngyökké
                  változtak. A kis virágszájú leány hálásan ölelte meg Jancsit, és édesen
                  susogta:</p>
					<p>- Köszönöm.</p>
				</div>
				<div type="chapter">
					<head>7</head>
					<p>Még alig pitymallott, mikor Jancsi megébredt. Szokatlan volt neki a kemény
                  szalmazsák. Az anyja mindig puhán hálatta.</p>
					<p>Hát ébredt. Óvatosan nyitotta meg az ajtót. Friss, harmatos reggel. Ébredő madarak
                  csirikolnak a fákon. Az udvaron a fehér kakast pillantotta meg. A kút vedrén ült
                  a nemes állat, és belenyújtogatta a nyakát. Ivott. A madzag már csak a fél lábán
                  lógott alá hosszan. Miért nem szállt vissza, ha már kiszabadította magát a
                  kötelékből?</p>
					<p>Jancsi elhajtotta a kakast a vedertől, és maga dőlt ivásnak. Aztán gondolkodva
                  nézett a vízre. Arra gondolt, hogy nem vetett rá keresztet. Ezen a szigeten nem
                  tanácsos keresztvetés nélkül inni a vizet.</p>
					<p>De most már késő. Lerántotta az ingét, és megmosdott a vederből. Nem szeretett
                  mosakodni - az igazat megvallva -, de tartott János baráttól, hogy meglátja
                  mosdatlanul, és rákiált: Ohó!
               </p>
					<p>Aztán azon gondolkodott, hogyan szólhatna az anyjával. Megkérdezné tőle, hogy
                  beszélt-e Lukács úrral. És ha beszélt, mit mondott Lukács úr? Csakugyan ki van-e
                  hát ő zárva végképpen? Vagy hogy csak az apácák nem szeretik a fiúkat? Pedig hát ő
                  nem rendetlenkedett volna. Vajon visszaküldik-e Fejérvárra? De ki ad ott neki
                  ennie?</p>
					<p>A folyosó ajtajára nézett. A kulcs rajta volt, de tolóretesz is zárta. Jancsi arra
                  gondolt, hogy kimegyen, és újra felmászik a fára. Ha meglátja az anyját, kurjant
                  neki.</p>
					<p>Elvonta a reteszt, a kulcson is fordított. Visszatekintett, hogy János barát nem
                  ötlik-e elő valahonnan. A ház csendes volt, az ajtók mozdulatlanok.</p>
					<p>Kilépett.</p>
					<p>Az ég már piroslott. A nap fellőtte a felhők közé az első aranynyilát.</p>
					<p>A Duna felől emberi beszélgetés hallatszott. Asszonyi karattyoló hangok. A hangok
                  közeledtek.</p>
					<p>Két piros kendős parasztasszony tűnt elő a lombok közül, meg egy tipegős járású,
                  fekete kendős öregecske, s mögötte egy tizenhat éves forma fiú.</p>
					<p>Az asszonyoknál fakupa volt, mindeniknél kettő. A fiú hátán két nagy köpülő, a
                  kezében meg ásó. A köpülők nyélfája a lombokat horzsolta. Az asszonyok mezítláb
                  voltak, a fiú csizmában.</p>
					<p>A kapu előtt megálltak, és tétován tekingettek körül. Jancsin is megállt az egyik
                  asszony szeme.</p>
					<p>- Te fiú - mondta neki -, hol itt a csengő? Mer aszonták, hogy csöngessünk.</p>
					<p>Jancsi a kapuhoz futott, és megrántotta a csengőgombot.</p>
					<p>A kapun kisvártatva zörrenés hangzott belülről. Egy apáca vörös-álmos szeme jelent
                  meg a kerek lyukon.</p>
					<p>- A tejet hozták meg?</p>
					<p>- Azt, tisztölendő szóror, meg a két köpülőt.</p>
					<p>- Köpülőt? Hiszen van minekünk.</p>
					<p>- Lukács úr parancsolta...</p>
					<p>Erre a kapu középső deszkái megmozdultak, és elsétáltak szépen balfelé. Jancsinak
                  ámulatára egy olyanféle szekrény tűnt elő, aminőt a sekrestyében látott, csakhogy
                  nagyobb, és polc nem volt benne egy se. Egy ötéves gyerek belefért volna állva. A
                  szekrény szurkos festékszagot lehelt.</p>
					<p>- Tegyék ide bele - hangzott belülről az apáca szava.</p>
					<p>Az egyik asszony beletette a szekrénybe a tejet. De csak két kupa fért be. Nagyok
                  voltak a kupák.</p>
					<p>A szekrény befordult, és a tej is vele. A szekrény másik fele üresen fordult
                  kifelé.</p>
					<p>- Hány kupával hoztatok? - kérdezte belülről az apáca.</p>
					<p>- Hattal, tisztelendő szóror - felelte a fekete kendős asszony. - A köpülők nem
                  férnek bele ebbe a szekrénybe.</p>
					<p>- Hát várjatok - felelte az apáca -, megnyitom a kaput.</p>
					<p>Vártak, várakoztak. Jancsi az asszonyokra bámult. Az öregasszony ráncos képű volt
                  és aggódó nézésű. A másik kettő naptól égett arcú, elégedettebb tekintetű. Jancsi
                  azért bámulta meg őket, mert nekik szabad bejárniok. Furcsa, hogy nekik szabad,
                  neki nem: holott neki az anyja is bent lakik.</p>
					<p>Valamelyik fán rigó szólalt meg, mélyhangú, öreg rigó, és hosszan tilinkózott.</p>
					<p>A két fiú összenézett: mind a ketten elmosolyodtak.</p>
					<p>- Rigó - mondotta a köpülős fiú.</p>
					<p>- Az - felelte Jancsi.</p>
					<p>Végre kulcsnyikorintás hallatszott a kapu közepén fölül, azután egy másik
                  kulcsnyikorintás a kapu közepén alul. Azután egy koppanás következett, a koppanás
                  után roppanás meg reccsenés. A festéktől beragadt a kapu, azért recsegett. De
                  végre is kitárult.</p>
					<p>- No, gyertek be hát!</p>
					<p>A három asszony belépett. A fiú is a nyomukba indult. Hogy Jancsi a fiú mozdulatát
                  meglátta, uccu neki: besurrant a szoknyák között.</p>
					<p>Mikorra az apáca kilökhette volna, ő már a konyhánál nyargalt. - Ejdes anyám! -
                  kiáltotta torka erejéből.</p>
					<p>Az anyja épp akkor lépett ki álmos, dagadt szemmel. Két tejesfazék volt a kezében.
                  Boglyas hajára rá volt ragadva egy szalmaszál is.</p>
					<p>- Ejdes anyám!</p>
					<p>- Jaj, édes eggyem! - rivadt meg egyszerre az asszony. - Jaj, elválasztanak
                  bennünket! Hun háltál? Ettél‑e? Jaj, édes eggyem! A süveged is itt van. Jaj, édes
                  magzatom, de nem tudhassa az ember, mire verrad, mire fekszik ez keserves
                  világba!</p>
					<p>Több cseléd is jött elő a konyha mellett álló házikó ajtaján. Ásítoztak,
                  nyújtózkodtak. Cserépfazekakba öntögették a tejet a kupákból.</p>
					<p>Az apáca türelmetlenkedett:</p>
					<p>- Julis, ne óbégass! A fiadról gondoskodnak. De ide nem szabad a gyereknek
                  bejárnia.</p>
					<p>- Legalább egy kis tejet hadd adjak neki.</p>
					<p>Kapta is mindjárt az egyik fazekat, és a fiának a szájához emelte.</p>
					<p>Jancsi nem kérette magát: úgy ivott, hogy kétfelé csurgott a tej a fazékból.</p>
					<p>Julis asszony otthagyta fia kezében a fazekat, s beszaladt a süvegért. A fejére
                  nyomta a gyereknek fülig. Jancsi úgy bevedelt a tejből, hogy mind a két pofáján
                  csöpögött.</p>
					<p>Az apáca aztán kilökdöste.</p>
					<p>- Maguknak is megmondom - komolyodott a tejes asszonyokra -, hogy máskor ide
                  fiúval ne jöjjenek.</p>
					<p>Jancsi visszatért a barát-házba. A két barát is fölkelt már. A folyosón, a kereszt
                  előtt térdeltek, és váltakozva imádkoztak:</p>
					<p>- Domine labia mea aperies.
               </p>
					<p>- Et os meum annunciabit laudem tuam.
               </p>
					<p>A toronyból hajnali harangszó zendült.</p>
					<p>János barát intett Jancsinak, hogy ő is térdeljen le, Jancsi hát mögéjük térdelt,
                  és unatkozott.</p>
					<p>Később aztán elmentek az apácák templomába, misére. Jancsit is magukkal vitték. De
                  ők ketten előrementek a templomi sokaságon át a sekrestyébe. Jancsi hátul rekedt a
                  szenteltvíz-tartónál. Onnan nem láthatott egyebet, csak köntös-hátakat.</p>
					<p>A mise megkezdődött. De nem orgonával, csak énekszóval. Orgona még akkor nem volt
                  Magyarországon sehol. Külföldön is csak ritka helyen. (S ahol volt is, pokolba
                  kívánták, annyira visított, zörgött és nyikorgott.) A hívek énekeltek, és
                  váltakozva imádkoztak.</p>
					<p>Jancsi látta, hogy előre nem juthat, hát elunakodott, és kifordult a
                  templomból.</p>
					<p>Lekerült a Dunára, hogy megnézze a kincsét: ott van-e még, ahova elrejtette?</p>
					<p>De lám, a szigeten át valami idegen öltözetű sokaság vonul. Csupa kék és barna
                  köpönyeg és hegyes nemezsüveg. Az asszonyokon is kék és barna kendők és szoknyák.
                  Lovakat, marhákat is hajtanak. Izzadt képű férfiak és szeplős képű asszonyok mind
                  gyermekekkel és batyukkal terhelten. De még többen ülnek ágyneművel, ekével,
                  kaszával, más efféle gazdasági szerszámokkal megrakott szekereken. Mind szőke
                  ember és kék szemű, hegyes orrú, sovány arcú. Gyermek is ül mindenféle korú, sok,
                  különösen a szekerek ágyneműi közt. Egy kis hatéves, borzas kölyök kedvetlenül áll
                  fel, és ásít, aztán unalommal bámul Jancsira. A szekér végén fiatal asszony ül
                  nagykedvetlenül, és szoptat. Három hidas is jár fel-alá a Dunán Budáról a
                  szigetre, a szigetről Jenőre, hogy átszállítsa őket. No, töméntelen ember! A budai
                  parton még többen nyüzsögnek.</p>
					<p>Szászok ők mind. Akkor költözködtek a király meghívására a Szepességbe.</p>
					<p>Jancsi elunta őket: másfelé fordította a rúdját. A sziget-végi várépítkezés
                  vonzotta. Oda lódult el. A keresztes vitézeknek raktak ott fészket, a
                  johanitáknak. A nagy, sokmázsás köveket csigákon vonták a magasba. Látni lehetett,
                  hogy kettős falat raknak. A két fal közét apró kővel töltik meg, és oltatlan
                  meszet szórnak időnkint az apró kőre.</p>
					<p>- Soha, míg a világ áll - mondotta egy nemes úr a nézők között -, ez a vár el nem
                  pusztul. Mert az oltatlan mész ott ég meg a kövek között, és követ a kővel úgy
                  összefogja, hogy a két fal eggyé válik.</p>
					<p>A klastromnál volt kőmívesek is ott dolgoztak már valamennyien.</p>
					<p>A borjú-hangú is ott danolt már, csakhogy valahol lent:</p>
					<p>
                  Bi dem brunnen stuont ein boum.
               </p>
					<p>Jancsi tíz óra felé eszmélkedett arra, hogy talán keresik is.</p>
					<p>Hazanyargalt.</p>
					<p>Tűnődve állt meg a barátok háza előtt: bemenjen-e, vagy megvárja, míg kijönnek
                  érte?</p>
					<p>A nap verőfénnyel sütött az apácák kőfalának oldalára. Belülről kacagást hallott,
                  mint mikor gyerekek hancúroznak. Csakugyan hallatszott is egy kiáltás:</p>
					<p>- Magosabbra! Magosabbra!</p>
					<p>S egy másik kiáltás:</p>
					<p>- Fuss, Erzsi! Fuss!</p>
					<p>Jancsi fülelt.</p>
					<p>Odabent játszanak. Bizonyosan a leányok, s köztük Margit is.</p>
					<p>Gondolta, felmászik a fára, s megnézi őket. De még feleúton se volt a fa felé,
                  egyszer csak egy szürke kis szőrlabda huppanik le a magasból épp a lába elibe.</p>
					<p>Jancsi ránéz a labdára, és megfordul a klastrom felé, hogy vajon fut-e valaki a
                  labda után?</p>
					<p>Nem fut senki. Hogy is futhatna? Ereszkedik vissza le sebten: felkapja a labdát.
                  No, finom szőrlabdácska, tehénszőrből való. Ez éppen jó lesz őneki! S már dugta
                  is a kebelébe.</p>
					<p>De ím, egy fehérruhás leányka lebben fel az ölfa tetején - fekete nagyszemű.
                  Jancsinak csak eldobban a szíve: a királykisasszonyka!</p>
					<p>Valóban Margit volt. Ahogy feljutott az ölfa tetejére, aggódva pillantott hátra.
                  Aztán a tenyerét a szájához tette: szólott könyörgőn Jancsinak:</p>
					<p>- Édes fiúcska! Dobd vissza a labdát!</p>
					<p>Jancsi elvörösödött.</p>
					<p>- Ihol e!</p>
					<p>S feldobta a labdát.</p>
					<p>Margit feléje is kapott, de a labda elröppent a keze mellett. Nevetve ugrándozott
                  le az ölfa tetejéről.</p>
					<p>Jancsi piros arccal bámult arra a helyre, ahol a királyleány állott. Mint aki
                  álmon tűnődik.</p>
				</div>
				<div type="chapter">
					<head>8</head>
					<p>Jancsit még aznap délelőtt átkísérte János barát Budára.</p>
					<p>Mert azt végezték felőle, hogy a szerzet fogadja a szárnya alá. Ha valakinek az
                  anyja apáca, mi is lehet egyéb a fiából, ha nem barát?</p>
					<p>Jancsi vígan lépkedett János fráter mellett a hegyen fölfelé. Micsoda boldogság,
                  hogy ő is barát lesz! Szerzetes társa lesz a királykisasszonynak is, az anyjának
                  is. Így hát mégiscsak összekerül velük.</p>
					<p>Máskülönben is kiváltságos pálya a szerzeti. A barátok Isten választottjai. Vámot,
                  révpénzt, fuvart nem fizetnek. Hajlékuk minden ház, ha kint járnak, és asztaluk
                  minden asztal. Isten népe ők e földi világban.</p>
					<p>János barát is így gondolkodott.</p>
					<p>- Lásd - azt mondja -, angyal vezetett tegnap hozzám. És te mégis bőgtél.
                  Megtanulod majd a szent szerzet házában, hogy Isten mindent jóra fordít, amit
                  ember rossznak vél a maga gyarló kis eszével.</p>
					<p>Fölértek a várhegyre, s befordultak az első utcába. Az utca kövezetlen volt és a
                  két szélén gyepes, mint a világ minden városának minden utcája abban a korban.
                  Régi és új házak váltakoztak benne. Többnyire alacsony házak, zsupposak, de
                  látszott köztük egynehány cserépfedeles, sőt emeletes is - egyemeletes -, de csak
                  fából az emelet.</p>
					<p>Az utcán piaci nép bözsgött. Egy-egy gyermek hozzáfutott János fráterhez, és kezet
                  csókolt neki. Egy öreg parasztasszony is. Urak köszöntek a fráternek, a fráter
                  csak feje bólintásával fogadta. A csuklya a fején volt. Azzal nem lehetett másképp
                  köszönnie.</p>
					<p>Jancsi gyakorta látta Fejérváron is, hogy a barátoknak köszönnek az urak, és hogy
                  a parasztasszonyok meg a gyermekek a kezüket csókolják. Mindig egykedvűen nézte.
                  De bezzeg örvendezett most rajta! Most már ő is barát lesz! Őt is így tisztelik
                  majd.</p>
					<p>A nép közül elővált és feléjük tört egy naptól barnult arcú, zsíros képű pap,
                  fekete reverendás plébános-féle. Asszony is volt vele, szintén kövér és naptól
                  barna. Az asszonynál kosár volt, amelyből fakanalak kandikáltak ki, s egy kis
                  vas-serpenyő. A pap hóna alatt egy új kaszavas villogott. A derekára kard volt
                  kötve. Szőkés szakálla a melléig ért, barnás haja a válláig. A haja zsíros volt. A
                  szakálla azonban száraz. Bizonyára mosásban részesült aznap, mert minden szála
                  külön állt. Negyvenéves, komoly ember volt.</p>
					<p>Örvendezve kiáltott a fráterre:</p>
					<p>- Jánoskám! Jánoskám!</p>
					<p>A fráter megállt. Kezet szorítottak.</p>
					<p>- Ihol a feleségem - mondotta a pap. - Megházasodtam. Mai világban hiába... kell
                  az asszony.</p>
					<p>- Mi újság otthon? - kérdezte a fráter - anyám hogy van?</p>
					<p>A pap elmondta, hogy otthon, vagyis a beszédből kiérthetően: Pilisen, szintén
                  erősen építkeznek, s hogy a fráter anyjának semmi baja nincs a szokotton felül,
                  vagyis hogy nem bír járni. A rokonok azonban jól bánnak vele.</p>
					<p>Aztán a pap kérdezősködött:</p>
					<p>- Hallom, nagyban ünnepeltetek tennap a szigeten Ha tudtuk vóna...</p>
					<p>És a feleségére pillantott.</p>
					<p>- Tennap gyüttünk vauna - mondotta csillogó szemmel az asszony. - Láttad a
                  királyleányt, fráter?</p>
					<p>- Hogyne - felelte a fráter -, iszen éppen ott vagyok, legalább ezen a héten.</p>
					<p>- Hát beszélj már valamit - kapott az értesülésen a pap -, miféle klastrom lesz
                  az? Valami kiváltságos?</p>
					<p>- Semmi kiváltság - mosolygott a fráter -, nálunk nincsenek kiváltságok.</p>
					<p>- De hát a királylányt csak nem hálatjátok szalmán?</p>
					<p>- Azon hál biz ő.</p>
					<p>- És csak nem tartjátok főzeléken?</p>
					<p>- Azon tartjuk biz őt.</p>
					<p>- És az a finnyás dáma: Tamás ispánnak az özvegye...</p>
					<p>- Nálunk nem finnyás senki.</p>
					<p>- És miféle nemzetségű apácák azok?</p>
					<p>A fráter a magasba legyintett:</p>
					<p>- Csupa nagyúri nemzetség. Egy hercegleány is van közte: a makonyai hercegé. A
                  többi meg... csupa ispánlányok.</p>
					<p>- Mégis kik?</p>
					<p>- Hát először is a királylány dajkája Budaméry ispánnak az özvegye. A lánya is
                  vele van, Erzsébet a neve. A herceglányt már mondtam. Annak is Margit a neve.
                  Tizenkét esztendős mostan. Aztán, hogy a gyerekeken folytassam, hát ott van Ipolt
                  ispán úrnak a lánykája is, Judit nevű. Az csak tízesztendős, mint a király lánya.
                  Még egy lányka volna: a gazdag Somogyinak a lánykája, Ágnes.</p>
					<p>- Nem gazdag az mán, János.</p>
					<p>- Dehonnem, Balázs. A fődjét nem vitte el a tatár.</p>
					<p>- Hát még kik vannak?</p>
					<p>- Katarina szóror, ha hallottad hírét.</p>
					<p>- Nem hallottam én. Miről híres? Tán biz harcolt a tatárokkal?</p>
					<p>- Azt nem tudom. Aligha harcolt. De arról híres, hogy úgy beszél latinul, akárcsak
                  magyarul.</p>
					<p>- A manót! - álmélkodott a plébános.</p>
					<p>(Abban az időben bizony még a plébánosok sem igen értették a latin nyelvet.)</p>
					<p>János fráter ismét a füle mellé terjengette a tenyerét:</p>
					<p>- Írni, olvasni is úgy tud az, akár a mi mesterünk.</p>
					<p>- Hát magisztra.</p>
					<p>- Az. Margitkát már megtanította az olvasásra, azt mondják. No de, hogy ne soká
                  késsek, elmondok még egypár nevet: hát ott van még Veszprémi Mózesnek a lánya,
                  Cecília szóror; aztán Pósa úrnak a lánya: Stefánia szóror. Az esztergomi Sennye úr
                  lánya: Katarina szóror. És egyéb apácák, összesen tizennyolcan.</p>
					<p>A pap összecsapta a kezét:</p>
					<p>- Csupa nagyurak!</p>
					<p>- Be igen szeretném, ha láthatnám őket - kívánságoskodott a papné.</p>
					<p>János a fejét rázta.</p>
					<p>- Bajos. Ha csak egyenként ki nem hívatjátok őket a társalgó szobába. De az is
                  bajos.</p>
					<p>- Elmegyünk a templomukba.</p>
					<p>- Ott éppen nem láthatjátok őket. Rostély mögött ülnek a szanktuárium jobb felén.
                  Ott van a kórusuk. De hát mit néznétek rajtuk?</p>
					<p>- Csak legalább a kis Margitot ha láthatnám. Jaj be igen szeretném...</p>
					<p>János fráter fontoskodva vonogatta a nyakát:</p>
					<p>- No, hát az nem éppenséggel lehetetlen. Neki külön fülkéje van szélrül. Ha
                  estefelé odajöttök vecsernyére, csak gyertek be a templomba, oszt csak térdeljetek
                  a Szent Kereszt oltára elé. Onnan megláthatjátok. De a többiből semmit se. Azok
                  hátrább ülnek.</p>
					<p>Egy rókatarisznyás nemesember közelített hozzájuk. Nyergelt paripát vezetett
                  kantáron. Vastag, ősz bajusza ki volt viaszkolva, mintha fából faragták volna az
                  orra alá. Már messziről integetett, és a szeme rezgett az örömtől.</p>
					<p>- Jó, hogy talállak benneteket! - mondotta a papnak. - Reggel óta keresek embert
                  Budán, Pesten, aki egy levelet elolvasna nekem.</p>
					<p>Belenyúlt a dolmánya belső zsebébe, és elővett egy szennyes és gyűrött
                  levelet.</p>
					<p>- Egy cseri barát hozta. Azt mondja, hogy egy atyámfia küldi. Füzy Bernát fia
                  Ákos. Ugyan mondjátok meg, mit akar?</p>
					<p>S nyújtotta a levelet a papnak.</p>
					<p>A pap nézi a levelet. Rázza a fejét.</p>
					<p>- Ezt hát én el nem olvasom, édes felem. Én csak könyves írást olvasok. Te talán
                  jobban érted, János.</p>
					<p>S adja a levelet János fráternek.</p>
					<p>János bepillant a levélbe, s ő is a fejét rázza:</p>
					<p>- Nem vagyok én se jártas a levélolvasásban. Én csak a psalterium olvasását értem,
                  azt is csak a magam könyvét.</p>
					<p>A nemes vakaródzott:</p>
					<p>- Hogy a forgószél hordja el! Minek ír nekem!? Nyelvet küldjön nekem, ne papirost,
                  ha valamit kíván. Mán két hete hordozom a vármegyében: senkit se találok, aki
                  elolvasná. Hát nálatok csak van valaki a klastromban, aki érti az effélét?</p>
					<p>- Vanni vóna - felelte vonakodva János fráter -, nálunk van írástudó ember. Négy
                  is. Legkivált Dezső fráter, a lektor. De világi ügyekkel mi nem foglalkozunk.</p>
					<p>Ezt mondván a napra pillantott.</p>
					<p>- Közel az idő a délhez - mentegetődzött.</p>
					<p>És sietve elbúcsúzott a paptól. Tiszteltette az anyját. Megígérte, hogy ha
                  koldulni küldik, meglátogatja őket.</p>
					<p>Az asszonnyal nem fogott kezet.</p>
					<p>Egy emeletes házat meszeltek a kőművesek a budai főutcán. Templommal volt a ház
                  egybeépítve. János fráter ott megállt.</p>
					<p>Az utca túlsó felére tekintett. Szekér állt ottan, úri szekér, és benne fehér
                  dunyhák között egy asszony feküdt. Csak az orra látszott ki, mert a feje is párnák
                  közé volt süllyedve, de a haja fonatáról mégis kitetszett, hogy asszony.</p>
					<p>Bizonyára beteg volt. Egy bús képű, fiatal nemesúr lógatta a lábát a szekér
                  rúdján. Hosszú, szőke haja szinte lányosan sátorozta az arcát. A lovak meg a
                  szekeres hiányzottak. Egy bepólyált fejű parasztlegény is ült a szekér közelében,
                  az átellenes ház küszöbén, és kenyeret falatozott.</p>
					<p>János fráter odakiáltott nekik:</p>
					<p>- Csöngettetek már?</p>
					<p>- Csöngettünk - felelte a fiatal nemes.</p>
					<p>S fölkelt. A süvegét megemelintette.</p>
					<p>- Nincs itthon?</p>
					<p>- Nincs. Azt mondják, odaát van Pesten, de délre megjön.</p>
					<p>Bizonyára az orvosról beszéltek, a klastrom orvosáról.</p>
					<p>János fráter megrántotta a csengőgombot.</p>
					<p>Csakhamar csoszogás hallatszott belülről. Az ajtó kilesőjén emberi szem kukkantott
                  rájuk. S az ajtó megnyílt.</p>
					<p>Egy fehér arcú fráter volt a kapus. Jancsit egy pillantással végigmustrálta.</p>
					<p>Aztán János fráterre mosolygott:</p>
					<p>- Milyen az élet a szigeten?</p>
					<p>- Zöld - felelte János barátságosan. - Az a sok fa... Haj, haj, mennyi fa!</p>
					<p>- Hát a kis királyi virág?</p>
					<p>János fráter fölemelte a kezét és a szemöldökét. A szemét meg behunyta, mintha azt
                  mondaná: Gyönyörű kis teremtés!</p>
					<p>A kapus mosolyogva pislogott. Aztán elkomolyodott.</p>
					<p>- Mindnyájan lementek eléjük, csak énnekem kellett itthon maradnom, meg Jakab
                  fráternek. Szerettem volna pedig... Ájtatos? Komoly?</p>
					<p>János fráter éppoly magasztaló kézemeléssel felelt, mint előbb.</p>
					<p>- Hát ez a kis lurkó? - kérdezte a kapus.</p>
					<p>- Novíciusunk lesz.</p>
					<p>- Ez? Hiszen ez még nincs tizenkét esztendős se.</p>
					<p>- De annyi vagyok - felelte Jancsi szinte ijedten.</p>
					<p>S aggódva nézett a kapusra, hogy nem löki-e ki, amiért annyira fiatal. De a kapus
                  barátságosan nézett rá. Harmincesztendős forma, nyájas arcú ember volt, az álla
                  borostás, szeme mosolygós.</p>
					<p>Homályos, hűs folyosón avult kőlépcsőhöz értek.</p>
					<p>A kapus utánuk szólt:</p>
					<p>- Itthon ebédelsz-e?</p>
					<p>- Ha itt ér a dél - felelte János barát.</p>
					<p>Ott már halkabban beszéltek. János barát arca alázatossá vált. Föllépkedtek a
                  gödrösre kopott lépcsőn. Ott is árnyékos folyosóra értek. A folyosón sok ajtó.
                  Emberi lélek egy se. És semmi hang, csak egy ijedt dongó kanyarodik egyet sebesen
                  előttük. Mintha üres volna a ház.</p>
					<p>János barát megállott az első ajtónál. Jancsira nézett.</p>
					<p>- Vedd le a süveged - susogta.</p>
					<p>Köhintett, torkot reszelt, s alázatosan kopogott.</p>
					<p>- Áve! - hallatszott egy panaszos férfihang belülről.</p>
					<p>János megnyitotta az ajtót. Beléptek egy alacsony bolthajtásos szobába.</p>
					<p>A szoba ablakfülkéjében egy zömök, ősz barát állott. Nagy pecsétes levél fehérlett
                  a kezében. Hogy beléptek, előre jött. Jancsira nézett, aztán meg Jánosra.</p>
					<p>A tekintete nyugodt volt és méltóságos. De bágyadt. Mintha a szeme üvegből volna,
                  valami kékesszürke üvegből, s az üveg mögött kevés világosság. Az arca
                  sárga-sápadt, szinte halotti. Valóban olyan volt első látásra, mintha fennjáró
                  halott volna: a bajusza és a szakálla helye deres.</p>
					<p>János letérdelt egy pillanatra. A prior áldást vetett reá.</p>
					<p>- Mi újság, Jánoskám? - kérdezte aztán atyásan.</p>
					<p>- Ezt a fiúcskát hoztam, prior atyám - felelte János alázatosan. - A generális
                  fráter küldi.</p>
					<p>S elmondta röviden, hogy a fiú jobbágygyerek; az anyja másodrendű apáca lesz a
                  prépost rendeletéből. A prépost kérte meg a generálist, hogy vegye fel a fiút a
                  szerzetbe.</p>
					<p>Jancsinak különös volt János barátnak a hangja. Ránéz, hát látja, hogy a fejét
                  lehajtva beszél, s a szemét is annyira lesüti, mintha az orrát nézné.</p>
					<p>Jancsinak furcsa volt ez. Csaknem elmosolyodott. Még inkább furcsa volt neki, hogy
                  egy foltos öltözetű barátnak alázatoskodik. Mert éktelen foltok ríttak le a prior
                  csuhájáról. A két könyöke duplán is meg volt foltozva; a térde fölött is
                  kétaraszos, négyszögletű folt, s a foltnak szövete láthatóképpen újabb volt a
                  csuha szöveténél.</p>
					<p>Jancsi körülpillantott a szobában. Csakolyan téglás szoba volt az, mint az apácáké
                  meg a barátoké lenn a szigeten. Szalmazsákos ágy, két lantornás ablak, egy
                  szalmafonatú szék, egy festetlen asztal. A falon Mária-kép és avult feszület. Az
                  ágy előtt gyékény.</p>
					<p>A prior leült a székre, s bágyadt szemét végigsétáltatta a fiún. Aztán János
                  barátra nézett.</p>
					<p>- Hát valami húsz apáca jött, ugye?</p>
					<p>- Tizennyolc, prior atyám - felelte János anélkül, hogy a szemét fölemelné.</p>
					<p>- Mink csak úgy nagyjából olvastuk. Tehát tizennyolc szóror, meg három cseléd, és
                  négy nutrita, kisleány. Rövidke beszéddel üdvözöltem őket a parton. A fráterek azt
                  mondják, hogy jól beszéltem. Ki a magisztrájok?</p>
					<p>- Katarina szóror.</p>
					<p>A prior bólintott:</p>
					<p>- Igaz, hiszen láttam is. Ha te úgy tudnál latinul, Jánoskám, azóta áldozópap
                  volnál.</p>
					<p>János mosolyogva tekergette a nyakát:</p>
					<p>- Szamár vagyok, prior atyám, hiába, szamár vagyok. Isten úgy teremtett.</p>
					<p>Jancsi elámulva nézett a barátra. Soha ilyen beszédet nem hallott.</p>
					<p>A prior gondolatokba merülve nézett maga elé, és bólogatott:</p>
					<p>- Sok gond kél ebből - szólalt meg végre, mintha magában beszélne. - Az
                  apáca-féle...</p>
					<p>S maga elé legyintett egy bágyadt mozdulattal.</p>
					<p>- Gyermeklelkű népség - mormogott tovább. - „Mit mondott Juli? Mit mondott Kati?”
                  Örök terefere, apró civakodások, irigykedések... „Volt egy gyűrűm... Aranyos
                  erszényt röjtögettem... Tükörbe néztem... Húst ettem...”</p>
					<p>A levegőbe nézett, és rosszallóan ingatta a fejét.</p>
					<p>Egy percnyi csend következett.</p>
					<p>Jancsi csodálkozva forgatta elméjében a prior töredezett szavait. Mi a rossz
                  abban, ha valaki húst eszik? Hiszen János fráter is evett. És mi a bűn abban, ha
                  valaki tükörbe néz? Hiszen a prépost házában is van tükör, szép vörös
                  selyemkendővel letakart acéltükör. És hát gyűrűt, erszényt is mindenki
                  visel...</p>
					<p>A prior akkor megint rájuk nézett, olyan tekintettel, mintha csodálkozna, hogy még
                  ott állnak.</p>
					<p>- No, elmehetsz - mondotta jóságosan a fráternek.</p>
					<p>A fráter letérdelt. A prior áldást vetett a fejére.</p>
					<p>Jancsi megmozdult, hogy kövesse a frátert, a prior azonban rászólt:</p>
					<p>- Te, fiacskám, itt maradsz.</p>
					<p>Jancsi a fráterre nézett. Az nem ügyelt többé reá. A szemét még mindig mélyen
                  lesütve hátrált rákként az ajtó felé. Neki farolt a falnak az ajtó helyett, s
                  mivelhogy a szemét még arra sem emelte föl, csak kézzel tapogatta ki az
                  ajtófélfát.</p>
					<p>Jancsi a süvegébe röhintett. Igazán szamár! - gondolta vidáman.</p>
					<p>A prior a falhoz lépett, s megrántott egy kérdőjel forma, fekete vasacskát.</p>
					<p>Kívülről kolompszó-féle, tompa hang hallatszott.</p>
					<p>A prior az asztalához ült, és fölvette újra a pecsétes, régi levelet. Több olyan
                  levél is hevert az asztalon, és szélről egy vasas ládika.</p>
					<p>Jancsi várakozón állott. Újra körülnézett a szobában. A szeme a Mária-képre
                  fordult. Elhűlten látta, hogy a kép alatt, egy szegen, vaskos nyelű korbács
                  függ.</p>
					<p>Szíjkorbács volt, négyágú. A nyél szennyessége és a gombos szíj-végek vörhenyes
                  kopottsága...</p>
					<p>Őt soha nem verték meg otthon. Egyszer ütötte pofon az apja káromkodásért. Az
                  anyja csak fenyegette. Soha botot, korbácsot nem érzett.</p>
					<p>Hüledező arccal nézett a priorra.</p>
					<p>De akkor sebes csoszogás hallatszott kívülről, s egy tizenhét éves forma,
                  gyöngepiros arcú fiú jelent meg a küszöbön. Lányoknak az arca szokott olyan lenni.
                  Az orrát mintha felnyomták volna gyermekkorában, s úgy maradt volna - csak
                  termetre legény, arca gyermekarc. Fehér csuhában volt az is, és csuklya a fején.
                  Az elöl-hátul levonuló, kétarasznyi széles skapuláré is fehér rajta, nem fekete,
                  mint János fráteré. A fejét lehajtva, szemét lesütve állott, mint az előbb János
                  fráter. S lihegett. Látszott rajta, hogy futva sietett a kolompszóra.</p>
					<p>- Jakabkám - szólt jóságosan a prior. - Ezt a báránykát vezesd a mesterhez, vagy
                  ha a mester el van foglalva, György fráterhez. Mondd meg nekik, hogy új
                  növendék.</p>
					<p>S a fiúhoz fordult:</p>
					<p>- Mi is a neved?</p>
					<p>- Jancsi - felelte csendesen a fiú.</p>
					<p>A prior újra fölvette a pecsétes, régi levelet. Jakab intett Jancsinak, és
                  hátrálva ment kifelé, mint az előbb János barát.</p>
					<p>De Jancsi már nem nevetett.</p>
					<p> - Ne félj semmit! - susogta Jakab, mikor már az ajtót csendesen behajtotta. - A
                  tisztelendő prior úr jó ember. Hova való vagy, Jancsikám?</p>
					<p>S megfogta a kezét.</p>
					<p>- Fejérvárra - felelte Jancsi megkönnyebbülten.</p>
					<p>S ránézett Jakabra.</p>
					<p>Tiszta és barátságos volt annak a szeme, szinte testvéri. És vidám. Ott, ahol
                  vidámság van, nem lehet a korbács erősen uralkodó.</p>
					<p>Jakab lépkedés közben tovább susogott:</p>
					<p>- Mér akarsz barát lenni?</p>
					<p>Jancsi felvonta a vállát:</p>
					<p>- Anyámasszony apáca.</p>
					<p>- Láttad az új apácákat?</p>
					<p>- Mind.</p>
					<p>- A királyleánykát is?</p>
					<p>- Azt is.</p>
					<p>- Igazán láttad?</p>
					<p>- Háromszor is.</p>
					<p>- Háromszor is?</p>
					<p>- Labdáztam is vele.</p>
					<p>- Már hogy labdáztál vóna vele?</p>
					<p>- Hát úgy, hogy ő kidobta a labdát, én meg vissza.</p>
					<p>- A klastromból?</p>
					<p>- Onnan.</p>
					<p>- Hazudol?</p>
					<p>- Nem én.</p>
					<p>A fráter szinte megkövülten nézett a fiúra.</p>
					<p>- Kidobta a labdát?</p>
					<p>- Ki. Aztán felmászott az ölfa tetejére, oszt aszonta, hogy aszongya: Édes
                  fiúcska, dobd vissza a labdát!</p>
					<p>Jakab bámult. Meg is állt, úgy bámult. A fejét csóválta.</p>
					<p>- Milyen az a lányka?</p>
					<p>- Szép fehér. A keze is fehér. A szeme fekete, igen-igen szép fekete.</p>
					<p>- A királyt is láttad?</p>
					<p>- Sokszor. A királynét is kétszer, meg a királyfiakat. Kutyájuk is van, királyi
                  kutya.</p>
					<p>Jakab mosolyogva vállintott.</p>
					<p>- Kutya csak kutya.</p>
					<p>Elbocsátotta a fiú kezét, s meghajolt, és keresztet vetett magára.</p>
					<p>Jancsi akkor látta, hogy egy nagy barna kereszt áll a folyosó szögletén. A
                  felfeszített, életnyi nagy Jézusnak a haja és szakálla valami rút fekete szőrből
                  van felragasztva a fából faragott és testszínre mázolt emberalakra. Lám, a
                  barátoknál még a Krisztus is más...</p>
					<p>Jakab megfogta ismét a fiú kezét, és leindult vele a lépcsőn.</p>
					<p>- Lemegyünk György fráterhez. A mesterhez azután. Hát van kedved a klastromi
                  életre?</p>
					<p>Jancsi megvonta a vállát:</p>
					<p>- Vanni van... Csak ott szeretnék a szigeten...</p>
					<p>- Hiszen ott is élünk. Az is a mi tartományunk. Innen járunk oda. Most még csak
                  hetenkint váltakozva. Lehet, hogy később teljes életedre is odarendelnek.</p>
					<p>- És akkor én... bejárhatok az apácákhoz?</p>
					<p>Jakab nevetett:</p>
					<p>- Be, ha mester lész vagy provinciális, vagy más méltóság. De hát mit keresnél te
                  ott?</p>
					<p>- Ott lakik édesanyám asszony.</p>
					<p>A földszinti nyílt folyosóra értek. Jakab kikukkantott az udvarra. Két fiatal
                  barát mosott ott teknőben a kútnál, egy harmadik meg fél térden fát aprított. A
                  folyosót főtt birsalma illatozta be.</p>
					<p>Az udvar házias, munkás képe tetszett Jancsinak. Tágas udvar, és a tornáca
                  körüleges, mint az apácáknál a kisudvar. A nyugati sarkon ölfarakás áll, s az ölfa
                  mögött vén, lombos kőrisfa. A fa magasra nyúlik, s a lombjaival szinte betetőzi a
                  fél udvart. Kerekes kút is van az udvaron, nagykerekű, ó, s előtte ölnyi hosszú
                  vályú. A kerék küllői fényesek a forgatástól. És amitől legcsaládiasabb a képe az
                  udvarnak, az egy x lábú tölgyfa-asztal a Pest felőli sarkon, s az asztal körül
                  fényesre kopott két pad, sok faszék.</p>
					<p>A tornác belső sarkán egy vén barát ül a földön, a haja már fehér. Szakálla és
                  bajusza annak is csak fehér, apró sörte, mint a priornak. Varr nagy öltésekkel.
                  Valami csuklyát varr, mert fekete posztón dolgozik. Körülötte különféle baráti
                  ruha-részek hevernek.</p>
					<p>- Fráter György - szólott Jakab tiszteletesen -, ennek a fiúnak kérek ruhát.</p>
					<p>A vén szabó fölnézett a szeme szögletéből, és hümmentett.</p>
					<p>- Ennek? Hiszen ez még szopik!</p>
					<p>- A tisztelendő prior úr rendelte.</p>
					<p>György barát a fejét rázta. Kopasz volt már a feje, mint a tök, s a nyaka is csupa
                  ránc, de még a füle is fonnyadt. Igen elállt a füle a fejétől, és szőrszálak
                  fehérlettek a fülén.</p>
					<p>Dünnyögve szúrta a tűt a posztóba, s letette a varrását. Betotyogott a tornác
                  végén a nyitott ajtajú szobába. A két fiú is követte. Nagy, hűvös, dohos szoba
                  volt az. Csupa állvány, és az állványokon rendben heverő csuhák, köpönyegek és
                  gyapjas bőrök. Szögön is lógott néhány foltos, poros csuha.</p>
					<p>Az öreg elővont egynéhány kis csuhát. Hozzálógatta Jancsinak a vállához. Mind
                  hosszú volt neki és bő.</p>
					<p>- No, még ilyen kurta barát nem volt Magyarországon - mormogta az öreg. - Ki ez a
                  gyerek? Honnan pöttyent ide?</p>
					<p>Jakab elmondta.</p>
					<p>Az öreg bólogatott rá.</p>
					<p>- No, hát akkor Isten küldi - motyogta megnyugodtan. - Jó légy, okos légy, ájtatos
                  főképpen. És köszönd meg Istennek, hogy ilyen korán ide palántált. Lásd, én már
                  vén ember voltam, mikor megnyílt előttem ennek a szent háznak az ajtaja. Harminc
                  esztendőt imádkoztam előbbed csöndes erdei remeteségben, a Bakonyban. Aztán
                  álomlátásban parancsolták, hogy ide jöjjek... No hát szabok neked ebből az ó
                  csuhából.</p>
					<p>A fiúnak a nyaka gödréhez illesztett egy ócska csuhát, s megkrétázgatta
                  helyenkint, sárga krétával.</p>
					<p>Jakab megszólalt:</p>
					<p>- Hallottál már ilyet, György fráter: a szigeti novíciák labdáznak.</p>
					<p>Az öreg meghökkent:</p>
					<p>- Micsoda?</p>
					<p>- Labdáznak. Ez a fiú látta.</p>
					<p>György rábámult Jancsira, aztán Jakabra fordította a szemét:</p>
					<p>- Jelentsd azonnal a prior fráternek.</p>
					<p>- Parancsod szerint - felelte Jakab - de előbb a mesterhez kell vinnem. Sarut nem
                  mérsz a fiúnak, György fráter?</p>
					<p>Az öreg a fiú lábára nézett, aztán bement a ruhatár legbelső szögletébe, s
                  különféle sarukat forgatott elő, olyanféléket, aminők most a kalucsnik. De szíj is
                  volt rajtuk. Az öreg kiválasztotta a legkisebbiket, de biz az is nagyocska
                  volt.</p>
					<p>- Majd belenyősz - mormogta az öreg.</p>
					<p>És szíjat keresett a sarura.</p>
					<p>Jancsi eközben a ruhapolcokra pillantott. Egy sereg emberi koponyát látott az
                  egyik polcon, meg kétaraszos belsőjű vasöveket, meg vékony láncokat. A koponyáktól
                  nem irtózott meg. Úton-útfélen hevert akkoriban emberi koponya, hát megszokhatta.
                  De egy bokor erős korbácsot is látott a koponyák fölött, olyat, mint amilyen a
                  priornál függött a falon. A korbácsok mind újak voltak, és némelyiknek a szíjai
                  csomósak is. Azoktól megborzadt.</p>
					<p>Mikor visszatértek a folyosóra, megszólalt félénken:</p>
					<p>- Tisztelendő Jakab fráter... megvernek itt engem?</p>
					<p>- Bizony, hogyha hibázol...</p>
					<p>Jancsinak megnyúlt az ábrázata.</p>
					<p>Fölértek a lépcsőn. A kereszt előtt Jakab ismét megtérdelt, és keresztet
                  vetett.</p>
					<p>A sok egyforma, barnára festett ajtó előtt megállt egynél, és hallgatódzott.</p>
					<p>Bent erős dercés hangon beszélt valaki. A szavakat sem lehetett érteni. A beszéd
                  lejtése olyan volt, mintha valaki prédikálna.</p>
					<p>Aztán elszűnt a beszéd. Más hang hallatszott, lágyabb, szakadozott.</p>
					<p>- Várnunk kell kevéssé - suttogta Jakab. - Timó fráter van bent.</p>
					<p>- Ki az? - kérdezte Jancsi szomorún.</p>
					<p>- Timó fráter? Hát Timóteusz fráter. De mink csak úgy mondjuk magunk között, hogy
                  Timó. Most a halotti szentségről tanul. Márton fráter igen jól tanít. Jobban, mint
                  más mesterek. Én már tanultam más mestertől is. A győri mester tanított elsőben.
                  De az nem magyaráz ennyire jól. </p>
					<p>Jancsi a fráter lábára mélázott. Aztán fölemelte a fejét:</p>
					<p>- Mért verik itt a gyereket?</p>
					<p>Jakab nevetett. A szájára szorította a kezét, és úgy nevetett, hogy a szeme is
                  könnybe lábadt.</p>
					<p>- Félsz a veréstől?</p>
					<p>Ajtónyikkanás hallatszott. Arra Jakabnak egyszerre komolyra rándult az arca. Az
                  egyik ajtón egy görnyedt hátú, negyvenéves forma barát lépett ki. Maga elé mélázó
                  szemmel ballagott elő a homályból. Mikor a fiúkhoz ért, Jakab némán meghajolt, de
                  amaz csak épp hogy egyet sunyorított rájuk a szemöldöke alól. Szigorú nézésű,
                  barna ember volt, és pittyedt ajkú. Lefordult a lépcsőre.</p>
					<p>- Dezső fráter - susogta Jakab. - Ez ám a tudós ember. Ez írja a legszebb
                  könyveket. Reggeltől estig... Csak elibe tesz egy régi könyvet, aztán betűről
                  betűre leírja.</p>
					<p>Hallgatódzott. Belülről még mindig hangzott a mester dercés, erős beszéde. Jakab
                  ásított, aztán halkan folytatta:</p>
					<p>- Láttam már írni sokszor. Nagy mesterség az.</p>
					<p>- Én is láttam - dicsekedett Jancsi.</p>
					<p>- Hol láttál volna?</p>
					<p>- Lukács urat láttam egyszer...</p>
					<p>- Ki az?</p>
					<p>- A prépost úr deákja.</p>
					<p>- Könyvet írt?</p>
					<p>- Nem. Levelet.</p>
					<p>Jakab legyintett:</p>
					<p>- Az semmi. Majd meglátod Dezső frátert egyszer. Még a vonalozás is nagy, nehéz
                  mesterség. Kimérni a papirost, aztán megszurkálni árral a vonalak végét, aztán
                  megvonalozgatni ónnal, aztán kipingálni szép ügyesen az első betűt piros
                  festékkel... Nehéz.</p>
					<p>És megint nevetésre fordult az ajka:</p>
					<p>- Félsz a veréstől?</p>
					<p>Jancsi a vállát vonogatta, s fanyaran mosolygott.</p>
					<p>Jakab ezen még inkább nevetett:</p>
					<p>- Ne félj tőle, hiszen semmi sem egészségesebb annál.</p>
					<p>Jancsi az orrát fintorgatta:</p>
					<p>- Egészséges vagyok én...</p>
					<p>Az ajtó nyílott. Egy széles vállú barát hátrált ki rajta. Bevonta lassan az ajtót,
                  s megfordult. Komoly arcú, barna hajú. Gondolkodó, nagy sötét szeme a két fiún
                  állt meg.</p>
					<p>- Nincs benn más? - kérdezte Jakab halkan.</p>
					<p>- Nincs - felelte amaz hasonló halk szóval.</p>
					<p>Beléptek a mesterhez.</p>
					<p>Tágas, világos szoba. Benn egy nagy, fekete lábas tábla; krétával írt kották rajta
                  fölül. Hat szalmaszék sorjában egy asztal előtt. Az asztal mellett egy vállas,
                  magas barát, őszecske már és hunyorgó szemű, de a szemében erő csillog. Az is
                  sörtés állú és bajuszú.</p>
					<p>Jakab mélyen meghajolt, és feje-hajoltan maradva, szemét lesütve mondta el
                  Jancsinak az ügyét.</p>
					<p>A mester barátságosan mosolygott. Rátette a kezét a fiú fejére, s végigsimított az
                  arcán és az állán.</p>
					<p>- Isten hozott, fiacskám - mondotta ünnepiesen. - Ne nézz rám olyan idegenül,
                  hanem mint atyádra. Hát tudod-e mi a barát?</p>
					<p>- Tudom - felelte Jancsi örömmel.</p>
					<p>- Hát mi?</p>
					<p>- Olyan tisztelendő úr, aki saruban jár.</p>
					<p>- És mit gondolsz, mért jár saruban?</p>
					<p>Jancsi vállat vont:</p>
					<p>- Mert nincsen csizmája.</p>
					<p>A mester leült egyik szalmaszékre, és Jancsit magához vonta.</p>
					<p>- Hát azt gondolod, hogy ha csizmája volna, csizmában járna? Nem, fiam. Ha nekünk
                  annyi csizmánk volna, hogy tele volna vele ez a szoba, akkor se járnánk csizmában.
                  A barátnak nem kell csizma, se cifra köntös, se ló, se pénz, se semmiféle kincse a
                  földnek. Mert a barát nem földi ember. Égi. Ezen a földön csak idegen. Láttál már
                  zarándokot?</p>
					<p>- Láttam.</p>
					<p>- Hát a barát is csak zarándok ezen a földi világon. Azért nem kell a barátnak
                  semmi se, amiért a földiek lihegnek. Semmi se kell az égi embernek a földön, csak
                  az Ég kell itt is: Istennek szeretete, angyaloknak társasága, lelki fehérség,
                  imádságos utazás az örök Ég felé. Ilyen emberek közé jutottál, fiam: égi emberek
                  közé. Örvendezel-e ennek?</p>
					<p>- Örvendezek - felelte Jancsi meghatottan.</p>
					<p>Tekintete a mester feje mellett a falra tért. Egy feszület vonta oda a szemét.
                  Éppolyan feszület volt az, mint amilyet a priornál látott, meg az apácák
                  celláiban. A korbács is éppolyan volt a feszület alatt, mint a prioré, csakhogy
                  még kopottabb. A fal tele volt szeplőzve legyek nyomaival.</p>
					<p>Jancsi elkomolyodott.</p>
					<p>A mester folytatta:</p>
					<p>- Hogy égi ember lehess itt a földön, először is engedelmességet kell fogadnod.
                  Mert, látod, csak az engedelmes ember vezethető. Éppúgy, mint az engedelmes állat.
                  Ha a lovat a maga eszére bocsátjuk, nem halad a jó úton. A barátoknál is mindig az
                  okosabbnak engedelmeskedünk. Azért is állunk össze egy szerzetbe, mert tudjuk,
                  hogy nincs olyan okos ember, akinél még okosabb ne találkozna: az okosabb vezeti,
                  világosítja a kevésbé okosat. Ezért nagy törvény itt az engedelmesség. Ládd, én is
                  engedelmese vagyok annak, aki tapasztaltabb, nálamnál feljebb való. Nekem is
                  engedelmesem, akinél én vagyok feljebb. Neked is engedelmeskednek majdan, akik
                  utánad lépnek Isten akaratából a szerzetbe. Hát megfogadod-e, hogy engedelmes
                  lész?</p>
					<p>- Hogyne - felelte Jancsi lélekből.</p>
					<p>- Aztán a második kötelesség: a tisztaság. Az ég lakója nem lehet más, csak a
                  tiszta lelkű ember. Ugye megérted ezt?</p>
					<p>- Meg.</p>
					<p>- De hát milyen az, aki tiszta lelkű? Aki ugye nem bűnös. Aki mindig vigyáz arra,
                  hogy piszok a lelkére ne tapadjon. A piszok más néven bűn. Vigyázol-e ezentúl
                  arra, hogy bűn ne szennyezzen?</p>
					<p>- Vigyázok - rebegte a fiú.</p>
					<p>- Hát először is arra vigyázz, hogy engedelmes légy. Fogadd meg nekem, hogy
                  engedelmes leszel.</p>
					<p>- Fogadom.</p>
					<p>- Jer ide a feszülethez. Fogadd meg Jézus Krisztusnak. Mondd utánam: Édes
                  Jézusom...</p>
					<p>- Édes Jézusom...</p>
					<p>- Fogadom neked...</p>
					<p>- Fogadom neked...</p>
					<p>- Hogy a mesternek és minden elöljárómnak engedelmese leszek.</p>
					<p>Jancsi elmondta áhítatosan.</p>
					<p>A mester akkor ismét megsimította az arcát.</p>
					<p>- Hát először is arra vigyázz, fiam, itt a szerzetben, hogy ha följebbvaló előtt
                  állasz, ne nézz reá, mint az éh farkas, hanem süsd le a szemedet, mint alázatos
                  embernek illik. Csak énrám szabad figyelmesen rám nézned, de énrám is csak akkor,
                  mikor tanítalak. Értetted?</p>
					<p>- Értettem.</p>
					<p>Csengetés hallatszott, valami kis házi harangnak a szava. A mester fölkelt.</p>
					<p>- Hát addig is, Jancsikám, míg el nem kezdjük a tanulást, Jakab fráterre
                  figyelmezz. Ő majd elmondja neked a házi szokásokat. Nála hálsz, mellette
                  tartózkodol mindig, amikor nem tanul. Jakab fiam, érezd őt máris testvérednek.</p>
					<p>Jakab meghajolt.</p>
					<p>Mikor kiértek a folyosóra, mindenfelől nyíladoztak az ajtók. Fehér csuhás, fekete
                  csuklyás barátok jelentek meg a folyosón, de köpönyeg nélkül. Valamennyi sovány.
                  Az örege sárgáshalvány, a fiatalabbja oly gyenge fehér arcú, mint a leányok
                  szoktak lenni.</p>
					<p>Jakab félreállt a lépcsőfokon, és Jancsit is a fal mellé vonta.</p>
					<p>- Laudétur Jézusz Krisztusz - bólintott egyenkint az előtte elhaladó
                  barátoknak.</p>
					<p>- In eternum, ámen - mormolták válaszul azok.</p>
					<p>Talán tízen voltak, akik így haladtak előttük. Egy vörhenyes szakállú s mélyen
                  besüppedt szemű barát volt az utolsó. Mért van annak az egynek szakálla?</p>
					<p>Jakab mintha érezte volna Jancsi gondolatát, susogva felelt:</p>
					<p>- Julián fráter ez. Hallottad-e hírét?</p>
					<p>- Hogyne - felelte Jancsi elbámulva.</p>
					<p>- Mit hallottál róla?</p>
					<p>- Hogy ő hozta az első hírt a tatárokról.</p>
					<p>- Hát még?</p>
					<p>- Meg hogy a világnak a szélén járt, ahol a nap kél. De mért hogy szakállas?</p>
					<p>- Mert visszatér majd a tatárok közé. Mikor olyan vadak közt térítenek, akik
                  szakállt viselnek, ők is meghagyják. A kunok közt is jár vagy húsz fráterünk,
                  prédikálnak nekik: mind szakállas. Ha te megnősz, te is prédikálsz.</p>
					<p>Jancsi a fejét rázta:</p>
					<p>- Én nem!</p>
					<p>Jakab ismét a markába nevetett.</p>
					<p>Lementek ők is a lépcsőn. A folyosó szögletén, a szőrszakállú Krisztus előtt
                  rászólt Jakab a fiúra:</p>
					<p>- Hajolj meg. Vess keresztet.</p>
					<p>S hogy Jancsi ezt ügyetlenül cselekedte, Jakab ismét magába nyelt egy
                  nevetést.</p>
					<p>Az udvaron már ott csoportoztak a barátok a kút körül. Az öregek fehér csuhában, a
                  fiatalok néhányan feketében. Ámbátor nem is a csuhájuk volt a fiataloknak fekete,
                  hanem csak a skapuláréjuk, az elöl-hátul hosszan lenyúló ruharész, amely
                  mostanában leginkább a ciszterci barátokon látható.</p>
					<p>A barátok a kezüket mosták a vályúban. Egy fiatal köpcös barát hajtotta a kereket.
                  Másik fiatal barát törülközőkendőt tartott nekik. Mosakodtak, törülköztek.</p>
					<p>Egyik se szólt egy hangot se:</p>
					<p>- Gyűrd fel az inged ujját - susogta Jakab a fiúnak. - Aztán vigyázz, nehogy
                  ebédnél megszólalj. Nem szabad.</p>
					<p>S ők is odaálltak a vályúhoz. Egy sáros röggel bemázolták a kezüket, s lemosták a
                  hideg, tiszta vízben. </p>
					<p>Alighogy megtörülköztek, vékony szavú csengetés hangzott egy udvari szobából.
                  Jakab megfogta Jancsinak a kezét, és a szoba felé vezette, ahonnan a csengőszó
                  hallatszott.</p>
					<p>Jancsi megdöbbenve látta, hogy a küszöb előtt egy rongyos öltözetű barát hever a
                  földön féloldalt, hosszan elnyújtózva, még a jobb karja is elnyújtva. Harmincéves
                  forma, sápadt arcú ember, szintén fekete skapulárés. A szakálla, bajusza veres és
                  rövidre nyírott, mint a többié. A szeme be van hunyva. Részeg-e? alvó-e? vagy
                  ájult? vagy halott?</p>
					<p>- Lépd át! - susogta Jakab.</p>
					<p>S ő legott átlépte. Jancsi hüledezve követte a példáját.</p>
					<p>Ahogy visszapillantott, látta, hogy a többi barát is párosával lépked utánuk: elöl
                  a fiatalok, hátul az öregek.</p>
					<p>S valamennyien átlépik a földön fekvő társat, legkönnyebben a mester,
                  legnehezebben egy kerek képű, kis öreg barát. Egy hang nem hallatszik, csak a
                  saruk csosszanása.</p>
					<p>Az ebédlőben voltak.</p>
					<p>Jakab megrántotta Jancsinak a kezét: a falon függő feszületnek kellett
                  meghajolnia.</p>
					<p>Az ebédlő olyanforma, mint amilyet az apácáknál látott. Négy hosszú asztal a fal
                  mellett. Ötödik keresztben a feszület alatt. Bent senki más, csak a prior. A prior
                  a feszület alatt állt, háttal a feszületnek.</p>
					<p>A barátok párosával léptek be a terembe. Elöl a fiatalok: fekete skapulárésak, és
                  fehér skapulárésak. Aztán az öregek: a fehér skapulárésak. Mind megállnak egy
                  percre középen, s a feszületnek meghajolnak. Legutolsónak lép be a mester egy
                  másik idősebb baráttal.</p>
					<p>S az asztal mellé állnak, ki-ki egy fatányér elé. Fönt a fehérek a prior
                  asztalánál, meg a két felső hosszú asztalnál; lent a feketék az alsó két hosszú
                  asztalnál. De teríték csak az asztal egyik felén van, a fal felőli részen. A terem
                  közepe üres. Egy kis gyalulatlan deszka hever ott a földön, akkora, mint egy
                  kisfajta gyúródeszka.</p>
					<p>S mikor már mindnyájan ott állnak, bekullog a vörös, sápadt barát is, és megáll a
                  terem közepén. Megáll a fejét lehajtva, szemét lesütve. S ott is marad.</p>
					<p>Jakab ismét megfogta Jancsi kezét, s az alsó asztal legvégére vonta, közel az
                  ajtóhoz. Jancsi tányéra volt a sorban a legutolsó.</p>
					<p>A terem belső oldalfala mellett lépcsős kis emelvény barnállott, mint valami
                  négyszögre szabott, kis prédikálószék. Oda felhágott egy görnyedt hátú, barna
                  barát. Könyv volt a hóna alatt három is. Jancsi egyszerre megismerte szigorú
                  nézéséről és, pittyedt ajkáról, hogy Dezső fráter, akit a folyosón látott.</p>
					<p>A fráter letette a három könyvet maga elé, és dongó hangon szólott:</p>
					<p>- Benedicite...
               </p>
					<p>Erre egyszerre megzúdultak valamennyien: valami latin imádságot mormoltak,
                  rövidet. Az ámen után leültek. A veres barát is leült, de az bizony a terem
                  közepén ült le a téglára, a deszka mellé.</p>
					<p>Jancsi figyelmét megragadta az a bús fráter.</p>
					<p>Jakabhoz hajolt, és susogva kérdezte:</p>
					<p>- Ki az a...</p>
					<p>Jakab szinte rácsapta a kezét Jancsi szájára:</p>
					<p>- Csitt - suttogta ijedten.</p>
					<p>Egy fekete skapulárés, meredek barát nagy fatálban emelte be az első ételt.
                  Egyenesen Jakabhoz vitte. Valami tejfeles lé volt. Sárgarépa úszkált benne meg
                  mindenféle fehér gyökér: petrezselyem, zeller, tárkony is ujjnyi hosszú
                  darabokban.</p>
					<p>Jakab merített belőle Jancsinak, aztán magának. A tál az alsórendről utazott
                  fölfelé. A prior kapta az alját.</p>
					<p>Jancsi megint odasúgott Jakabnak:</p>
					<p>- Mért nem a prior...</p>
					<p>Jakab megint a szájára kapott Jancsinak. Ijedtében csaknem elejtette a
                  kanalát.</p>
					<p>Az oldalemelvényen megszólalt akkor egy dongó hang: Dezső fráter. Holmi szent
                  intelmeket olvasott. Közel tartotta az orrához a könyvet, s mintha csak fél
                  szemmel olvasna, hol a jobb szemével olvasott, hol a bal szemével. A többi
                  csendesen eddegélt. Fakanállal ettek, fatányérból. Egy karaj fekete kenyeret tett
                  neki a felszolgáló barát a deszkára, meg egy kis fakupában vizet. A veres barát
                  ivott először, s csak azután tördelgetett a kenyérből. De a szemét föl nem emelte
                  evésében se.</p>
					<p>Jancsi hamar belafatyolta a maga porcióját. Az olvasás nem érdekelte. Végignézett
                  a szemben ülő barátok során. Mennyi kopasz fej! Egy hosszú sor kopasz fej...
                  Furcsa, hogy az öreg György frátert fiatalabbak előzik meg a sorban. Nagy
                  étvággyal eszik az öreg. Fonnyadt, nagy füle szinte piroslik belé.</p>
					<p>A szeme Julián baráton állott meg. Hallott ő arról a Julián barátról sok mesét. A
                  kerti munkások gyakorta beszélgettek a tatár veszedelemről és Julián barátról is.
                  Az a barát járt az ázsiai Nagy-Magyarországon, s azóta mindig várták, hogy az ott
                  való magyarok megjönnek. Csak tavaly is beszélték, hogy Béla király maga megyen
                  értük, és maga vezeti őket a megpusztult országba. De azt is beszélték aztán, hogy
                  a tatárok Nagy-Magyarországot is feldúlták, és minden magyart megöltek benne.</p>
					<p>Julián barát evett csendesen, mint a többi. Magas homlokú ember volt, és vékony
                  orrú. Sovány, fehér kezét látva, azt lehetett volna vélni, hogy soha ki nem
                  mozdult a szobájából. Az ő koponyája is le volt beretválva fölül.</p>
					<p>Aztán egy nagyfejű, tar homlokú baráton állt meg Jancsi szeme. Annak a fején
                  hosszú sebforradás vöröslött, de olyan mély barázdában, amilyen a sárgadinnyén
                  van. A barázda kétfelé árkolta a homlokát, és felnyúlt a feje búbjáig.</p>
					<p>Abban az időben sok sebhelyes embert lehetett látni. Papokat is.</p>
					<p>Jancsi szerette volna megkérdezni, hogy vajon a barátok is járnak-e csatába.</p>
					<p>De nem mert már szólani.</p>
					<p>Az olvasó barát elhallgatott. Más könyvet tárt maga elé, s újra megszólalt:</p>
					<p>
                  Joakim, Júda királyának harmad esztendejében jöve Nabukodonozor,
                     Babiloniának királya, Jeruzsálembe...
               </p>
					<p>Ez már érdekesebb olvasmány volt. Jancsi is hallgatta. Közben a szeme a barátokon
                  kalandozott. Csodálta, hogy milyen nyugodtak. Akik elvégezték az evést, azok se
                  néztek fel a tányérról. Csak György fráter eszik még egymagában.</p>
					<p>Aztán egy beteg arcú és kék szemű öreg fráteren állt meg a figyelme. Szögletes
                  arc, kis orr, nagy fej, vékony nyak. A prior közelében ül a negyedik helyen. A
                  kezében remeg a kanál.</p>
					<p>A felszolgáló meredek barát a második tál ételt emelte be. Valami pogácsa-féle
                  volt az, de akkora pogácsák, mint hat közönséges együtt. A barát megint Jakabnál
                  kezdte a sort, és úgy ment fel a priorig.</p>
					<p>Jó omlós pogácsa volt az, bizonyosan tejfellel gyúrták. Jancsi két pofára ette, s
                  hamar végzett vele. Jakab letört egy darabot a magáéból, és odatette Jancsi
                  elé.</p>
					<p>- Köszönöm - mondta Jancsi örömmel.</p>
					<p>Jakab ijedten rándult meg. Néhányan a túlsó asztalról is odapillantottak. A mester
                  is fölülről. Jancsi elvörösödött.</p>
					<p>A tálas fráter ismét beemelt egy tál pogácsát. Jakab újra vett Jancsinak is,
                  magának is. Aztán a tálas fráter feljebb haladott. Némelyek vettek, némelyek nem
                  vettek másodszor.</p>
					<p>Jancsi inni kívánt. A vizes kupa ott állt a tányéra előtt, s egy cinpohárka is.
                  Látta, hogy mások is isznak. Látta, hogy keresztet vetnek előbb a kupára, pohárra,
                  hát ő is. De ahogy megfogta jobb kézzel a poharat, Jakab oldalba ütötte: megfogta
                  a bal kezét, s a pohárhoz emelte. Jancsi erre bal kézbe vette a poharat s úgy
                  akart inni. Jakab megint oldalba ütötte. A szemével pislogott neki, hogy nem jól
                  cselekszik, s gyorsan töltött magának is, megkeresztezte, s két kézre fogta a
                  poharat.</p>
					<p>Furcsa volt ez Jancsinak.</p>
					<p>Azonban a figyelme az olvasó fráterre fordult. A fráter elhallgatott, s megint más
                  könyvet tett maga elé. Más olvasmányba kezdett.</p>
					<p>
                  - Itt folytatódik boldogságos Szent Domonkos atyánknak
                     szentséges és igen tökéletes, alázatosságos erkölcséről való írás ezképpen:
                     Történék, hogy valamely éjjel az pápának álmában Istentől megjelenteték ilyen
                     látás, hogy a Szent János egyháza leesnék. Melyet mikoron az pápa reszketvén és
                     félvén néze, másfelől látá az pápa, hogy Istennek embere, Szent Domonkos
                     futamék, és az ő vállát veté az egyház falának. Ezenképpen mind az teljes
                     egyháznak romlását megtartá...
               </p>
					<p>Az ebédlőbe egy nagy tál mézbe főtt szilvát emelt be a szolga barát. Az
                  ételosztást ismét alól kezdte, Jakabnál. Mindenki vett egynéhány szemet. Jancsinak
                  ugyancsak ízlett. De hamar bekebelezte, s másodszor már nem járt körül a tál. A
                  prior magához intette a tálas barátot, s a maga szilvájából küldött Jancsinak. A
                  fiú boldog volt.</p>
					<p>De a szilvával az ebéd véget is ért. Mindenki ivott egyet utána. A lektor a
                  harmadik könyvet is bezárta, s egynehány levelet olvasott fel. Értesítések voltak
                  azok a másutt való klastromokból: hogy kiket hova helyeztek át; ki halt meg; hol
                  hány új ember lépett a szerzetbe.</p>
					<p>Ezt is elvégezvén, összetette a kezét, és a magasba nézett:</p>
					<p>- Tu autem Domine miserere nobis...
               </p>
					<p>Amire a község ájtatos zúgással felelt:</p>
					<p>- Deo gratias.
               </p>
					<p>Kint megdördült az ég. Mikorra elvégezték az imádságot, csöpögdögélt az eső. Két
                  fráter egy öblös dézsát cipelt be a terembe. A barátok abban mosták meg a kezüket.
                  Jakab csorgatta nekik a vizet a kezükre. Egy másik fráter meg a törülközőkendőt
                  tartotta nekik. Jakab megtörülte Jancsinak a kezét is, aztán a törülközőt
                  belevetette a dézsába.</p>
					<p>Akkor egy erős hangú barát éneket kezdett:</p>
					<p>- Miserere mei Deus...
               </p>
					<p>Közben valamennyien párba álltak. Elöl ők ketten, hátul az öregek, s a tornácon
                  bevonultak egy hátsó ajtón a templomba.</p>
					<p>Utánuk kullogott pár nélkül, magányosan, a veres barát. Az szegény oly keservesen
                  fújta a mizererét, hogy Jancsin a hideg viszolgott.</p>
					<p>A barátok temploma nem volt olyan szép, mint az apácáké; de jóval tágasabb. Egy
                  falon ott is megvolt annak a szentnek a képe, aki előtt egy fekete kutya lángoló
                  fáklyát tart a szájában.</p>
					<p>És következett ismét latin imádkozás, egynehány kirielejszon, páternoszter és ávemária.</p>
					<p>Mindez tetszett Jancsinak. Csak az nem fért a fejébe, hogy az imádkozáson,
                  éneklésen túl úgy hallgat mindenki, mintha néma volna. Ő bizony szeretett volna
                  beszélgetni Jakabbal, kérdezni sok mindent. Igen derék és kedves legénynek érezte
                  Jakabot.</p>
					<p>No, ebben is meglett az öröme. Mikor elvégződött az imádság, a barátok az udvarra
                  léptek. Az eső már akkor elállt. Csak futó zápor volt. A felhők már a pesti
                  oldalon dörögtek. A nap is kisütött.</p>
					<p>A barátok leültek az udvaron a hosszú asztal köré, ki a padra, ki a szalmaszékre,
                  és beszélgettek.</p>
					<p>Jancsit megnézték valamennyien. A prior elmondta, hogy kicsoda, micsoda. Márton
                  mester ismét intette Jakabot, hogy tanítgassa a házirendre, nehogy asztalnál
                  máskor is forgassa a fejét, mint a veréb.</p>
					<p>Jakab nem mentegetődzött, csak meghajolt.</p>
					<p>Aztán az apácákról beszélgettek. Nemigen örültek nekik.</p>
					<p>- Mindenütt sok a baj azokkal - legyintett az egyik páter. - Csak úgy gondolomra
                  beugranak, aztán teher és unalom nekik az ájtatoskodás.</p>
					<p>- Csupa úri kisasszony - bólogatott rá a prior. - Nem tudom, hogy... A király
                  mindenről gondoskodott. Csak könyvük nincs több hatnál. Abból is az egyik ábécés
                  könyv. A király leányának írták, de abból tanul valamennyi.</p>
					<p>- Egy Szentek legendái-t kölcsönözhetünk nekik - szólalt
                  meg Dezső fráter. - De hát van-e köztük, aki író?</p>
					<p>A prior vállat vont:</p>
					<p>- Nem tudom. Talán Katarina szóror. Pali hogy halad?</p>
					<p>S egy fiatal, buckós fejű novíciusra tekintett.</p>
					<p>- Sehogy - felelte az író. - Egyiknek a keze se termett kalamusra.</p>
					<p>Pali novícius röstelkedve pislogott. Apró, hideg szeme volt, és széles arca a
                  szeménél.</p>
					<p>- Nem baj - mondta vigasztalón a prior. - Palinak az élő szó lesz a
                  mestersége.</p>
					<p>- Arra pedig ügyes - szólt jószívűen a mester.</p>
					<p>- Eje dsidsiken? - kérdezte Julián fráter örvendezve.</p>
					<p>- Dsok - felelte mosolyogva a fiú -, még nem úgy szól a
                  nyelvem, mint ahogy szeretném.</p>
					<p>Jancsi megrántotta Jakabnak a kezét:</p>
					<p>- Micsoda nyelven beszélnek?</p>
					<p>Mert ha latinul nem is értett, annyira ismerte a nyelvet hallásból, hogy dsok és dsidsiken nem latin
                  beszéd.</p>
					<p>Jakab félrevonta a fiút, és halkan magyarázott:</p>
					<p>- Tatárul beszélnek. Pali fráter tatár. Kisgyerek korában fogták el. Hatéves volt
                  akkor. A picikét mindig úgy ejtette, hogy dsidsiken, azért itt tréfából úgy hívjuk, hogy Dsidsiken. Julián fráter azt kérdezte tőle, hogy csakugyan olyan ügyes-e, mint ahogyan dicsérik. Erre felelte illő
                  alázattal, hogy: dsok, vagyis nem.</p>
					<p>Közben fölemelte a bal lábát, és a sarujára vizsgálódott.</p>
					<p>Jancsi elámult:</p>
					<p>- Hát nem verték agyon?</p>
					<p>- Nem - felelte Jakab, a sarujáról egy sárdarabot törölve kis forgácsdarabbal -,
                  magam sem értem, hogy életben hagyták.</p>
					<p>- Hát ő nem tudja...</p>
					<p>- Nem. Csak annyit tud ő is, hogy egy pap adta be a szerzetünkbe. Győrött nevelték
                  föl. Az idén hozták ide, hogy tanuljon a mestertől, meg Dezső lektortól. Aztán, ha
                  misés lesz, visszatér majd Tatárországba, és ott hirdeti a keresztény vallást.</p>
					<p>Jancsi megbámulta a tatár fiút. Mosolygós és hideg, apró szeme igen idegenes volt
                  neki.</p>
					<p>- Nem gonosz? - kérdezte a fejét rázva.</p>
					<p>- Nem - felelte Jakab, ásítást nyomva el. - Más klastromokban is vannak ilyenek.
                  Összesen hárman. Minden harmadik hónapban találkoznak, és beszélnek egymással,
                  hogy ne felejtsék el a tatár nyelvet.</p>
					<p>A barátok egyenkint szállingóztak el.</p>
					<p>- Most aludni kéne egyet - mondotta Jakab -, de inkább tanítalak. Tudod-e, hogy
                  illetlenül ettél? Szerzetesnek nem illik mohókodnia. Meglátod, hogyha ebként falod
                  az étket, megfordítják előtted a tányért. Se pedig beszélni nem szabad az
                  étkezőben, sem a kapitulumban...</p>
					<p>- Mi az a kapitulum?</p>
					<p>- Az a kis kápolna-féle, ott a sarokban. A templomban se szabad, sem a
                  kerengőn.</p>
					<p>- Mi az? Hol az?</p>
					<p>- Ez a körül-tornác. Ez a hely is arra való, hogy szent mindenféléről
                  elmélkedjünk. No, most gyere: megtanítlak arra, hogy hogyan illik szépen
                  megállanod, meghajolnod, szobába belépned, szobából távoznod.</p>
					<p>S még hátrább vonta a beszélgetőktől.</p>
					<p>- Ki az a sebhelyes? - kérdezte Jancsi. </p>
					<p>- Benedek fráter. Jeles prédikáló. A kunokból ezret térített meg.</p>
					<p>- Hát az, akinek úgy remegett a keze?</p>
					<p>- Az a beteg? Szikárdusz fráter. Tót ember, igen jeles. Tegnap jött ide, hogy
                  gyógyíttassa magát Rudolf fráterrel. De mit kérdezgetsz ilyen haszontalanságokat!
                  Ha szerzetbe lépsz, nem szabad haszontalanságokon jártatnod az elmédet. Majd
                  megismersz mindenkit úgyis.</p>
					<p>Az udvarra Marcellusz fráter lépett be. Piros volt a melegtől, vagy a
                  hegymászástól.</p>
					<p>- Hagytatok-e valamit? - kérdezte, a feje kopaszát törülgetve. - Adjatok valamit
                  ennem, mert eldőlök. </p>
					<p>Aztán a prior elé térdelt. A prior áldást vetett a fejére.</p>
					<p>Három fráter ott kanalazott az udvar sarkában. A kapus volt az egyik, a másik, aki
                  az asztalnál szolgált, a harmadik bizonyára a szakács. A szolgáló fráter ugrott és
                  futott tányérért, tálért. Marcellusznak odatálaltak az udvari asztalra.</p>
					<p>- Még egy tányért - mondotta -, Rudolf fráter is itt van, csak végez előbb a
                  betegekkel.</p>
					<p>A fráterek érdeklődéssel ülték körül. Jakab is abbahagyta a tanítást, és az atyák
                  mögé állott.</p>
					<p>- A királytól jön - súgta Jancsi. - Ő az apácák misése.</p>
					<p>Marcellusz röviden imádkozott. Keresztet vetett a lére, és étvággyal
                  kanalazgatta.</p>
					<p>- Nem szabadulhattam sehogy se - beszélt evés közben. - A király ott fogta a
                  generális frátert. Oly szívesen vendégli, hogy csaknem maga szolgál neki. Jobbjára
                  ültem. Én az apácák százféle ügyét írtam mostanig a kancelláriussal. Nem azért
                  mondom... hiszen elvégre csak a zöldséget ettem volna meg ottan is.</p>
					<p>És szögletes fa-arcán mosolygás jelent meg. Szigorú, hideg szeme - mint mikor a
                  jégcsapra rásüt a napsugár.</p>
					<p>- Mégis szerettem volna látni egy királyi ebédet, hogy elmondhassam: egy asztalnál
                  ültem a királlyal. No, de hát elég, hogy Jordán fráter ott ült, meg a generális.
                  Hallom: nem nyúltak a húshoz. Pedig a király ugyancsak emlegette, hogy nincs
                  regula ugró nélkül... Mitek van még?</p>
					<p>- Vóna gyökér - felelte készségesen a szolga -, de az bizony már hideg. Hanem van
                  pogácsa, szilva, méz, aszalt gyümölcs, túró, sajt...</p>
					<p>- Adjatok csak gyökeret is.</p>
					<p>És tovább beszélt:</p>
					<p>- A király két falut ajándékozott az apácáknak, meg a budai piaci vámot.</p>
					<p>S diadalmasan nézett a barátokra.</p>
					<p>Valamennyi arcát örvendő csodálkozás derítette fel.</p>
					<p>Marcellusz bólintott:</p>
					<p>- Örök időkre épült! Áll az a klastrom ezer esztendő múlván is!</p>
					<p>- De hát abból nekünk is jut - vélekedett a prior.</p>
					<p>- Valamicske a szigeti házunknak. Ami élelmet visznek nekik napról napra, abból
                  magunknak is rendelhetünk. Nem sokat persze, csak amennyi annak a kis házunknak
                  elég. Az adományleveleket írtuk mind mostanig.</p>
					<p>A szolga fráter egy tál gyökeret tett Marcellusz elé; répát, petrezselymet, s egy
                  fatányérkában három pogácsát is.</p>
					<p>- A kis Margit - szólalt meg - hogy viselkedik?</p>
					<p>- Édes kis teremtés - mosolyodott el Marcellusz. - Nincs boldogabb lélek annál
                  most a földön. Reggel bent voltunk náluk a generális fráterrel meg Mihály
                  fráterrel. Mondják a szórorok, hogy a kis Margit mindjárt ebéd után sorra
                  térdepelt minden feszületet és minden Mária-képet, amennyi csak a klastromban van.
                  És valamennyi előtt ájtatoskodott egy páter-t meg egy ávé-t.</p>
					<p>- Isten is apácának teremtette - szólalt meg a sebhelyes homlokú. - Mikor ötéves
                  volt, már akkor azzal játszott, hogy oltárkát csinált holmi deszkadarabokból, s
                  eléje térdelt, hajlongott, imádkozott. Néha meg énekelt vékony kis madár-hangon:
                     Ó, Mária, Jézusnak szent anyja. Többet nem tudott az
                  énekből, csak ezt a pár szót, de ezt sokszor órákon át ismételte.</p>
					<p>Marcellusz bólogatott.</p>
					<p>- Én - azt mondja - kicsi gyermekségétől ismerem. Hiszen gyóntatója voltam,
                  hétéves korától kezdve éveken által. Ott voltam akkor is, mikor a királyné bevitte
                  Veszprémbe. Szép gyermek volt, és okos és érzékeny. Kissé lassan fejlődött.
                  Négyéves is volt már, mikor végre tökéletesen beszélt. De akkor aztán hamar
                  fejlődött tovább. Alig fél évet töltött a klastromban, már kezdte gagyogni az
                  officiumokat. Egyszer szemébe ötlik neki az öreg Erzsébet szóror feszülete.
                  Rácsodálkozik, és azt mondja:</p>
					<p>- Mi ez?</p>
					<p>Mondják neki:</p>
					<p>- Jézus a keresztfán.</p>
					<p>- Ki az a Jézus?</p>
					<p>- Istennek szent fia.</p>
					<p>- Ilyen kicsi fia volt az Istennek?</p>
					<p>- Nem, csak a képe ez fából.</p>
					<p>- Hát mekkora volt?</p>
					<p>- Akkora, mint más ember.</p>
					<p>- Miért tárja így szét a kezét?</p>
					<p>- Nem látod? A rossz emberek odaszögezték egy ilyen fához.</p>
					<p>Rábámult a feszületre. A szeme megtelt könnyel: elpöntyörödött.</p>
					<p>Aztán a fráterek az apácákról beszélgettek, hogy micsoda gyerekes természetű nép.
                  Hiába olvastatják velük minden hétfőn a regulákat. Mikor beállnak, valamennyi úgy
                  áll be, mint valami makulátlan angyal, de aztán, amint bent vannak, civakodnak,
                  hivalkodnak, pletykáznak, csakúgy, mint a világi asszonyok.</p>
					<p>Marcellusz elbeszélte egy Apollónia nevű apácáról, hogy az az egy volt a
                  legszentebb életű valamennyi között, akiket ismert. Csendet nem szegett, böjtöt
                  megállt, világi ruhákért nem sóhajtozott. Példaképül állították mindig valamennyi
                  apáca elé. És mégis, mikor meghalt - hatvanöt éves korában halt meg -, a keblén
                  egy tenyérnyi nagy ezüst-tükröt találtak a szórorok.</p>
					<p>A fiatal szerzetesek elszörnyülködtek a történeten, az öregek mosolyogtak rajta. A
                  nap átsütött a kőrisfa lombjain, és csipkés árnyékot terített a barátokra.</p>
					<p>- Adná Isten - szólalt meg a prior -, hogy a mi kis Margitunk igaz, tökéletes
                  apácává fejlődne. Egy rossz apáca megrontja mind a klastromot, de ahol egy
                  tökéletes apáca van, száz rossz is lehet körülötte, az az egy megtartja a
                  klastromot, mint márványoszlop az épületet.</p>
					<p>- Én is bízom abban a márvány lábú kis teremtésben - szólt a sebforradásos
                  öreg.</p>
					<p>A hangja olyan volt, mint a pincében dongó öreg hordóé. S hogy Marcellusz egy nagy
                  sárgarépa elfogyasztásával foglalkozott, ő beszélt tovább:</p>
					<p>- Harmadéve ugyan megtréfált engem. Veszprémben jártunk egy őszi napon Herbart
                  fráterrel. Akkor a fejérvári házban laktunk mind a ketten.</p>
					<p>Bemegyünk ebéd után az apácákhoz egy kis prédikálásra.</p>
					<p>Herbart, tudjátok, micsoda édes beszédű ember. A kapitóliumházban a szentek
                  életéből beszéltünk, felváltva, példázó történeteket.</p>
					<p>Hát hallgattak bennünket, hallgatnak az apácák ájtatosan. A kis Margit is ott áll.
                  Olimpiádesz szórorhoz támaszkodva, és a fejét a szóror vállára hajtva, figyelmez
                  édesdeden.</p>
					<p>No de még aznap haza is kellett jutnunk. Az idő már három óra felé járt.</p>
					<p>Intek Herbartnak, hogy végezzen. Végez is. Kelünk.</p>
					<p>A gyermek erre hozzánk fut. Megfogja a karomat:</p>
					<p>- Ne menjetek még el! Beszéljetek még!</p>
					<p>- Nem maradhatunk, aranyom. Az idő éppen utazásra való.</p>
					<p>- Hát ha rossz idő volna, maradnátok?</p>
					<p>- Nem, akkor se.</p>
					<p>- De ha nagyon rossz volna az idő, bizonyára maradnátok. Kérem Istent, hogy adjon
                  nagy-nagy esőt, de mindjárt!</p>
					<p>- Minket az eső ugyan nem tart vissza - feleljük nevetve.</p>
					<p>A kislány elkedvetlenedik:</p>
					<p>- No hát akkor arra kérem a jó Istent, hogy törje el a szekeretek kerekét. Akkor
                  bizonyosan itt maradtok, és még prédikáltok nekünk!</p>
					<p>- Azt ugyan nem teszi meg neked a jó Isten.</p>
					<p>- Nem? No, majd meglátjátok, hogy megteszi!</p>
					<p>S befut a templomba, letérdel a nagy oltár elé. Mink csak nevetjük. Az apácák
                  is.</p>
					<p>- Így szokott - mondja Olimpiádesz szóror -, mikor játszanak is, és esős az idő:
                  beszalad a templomba, és kéri Istent, hogy engedje ki a napot. A minap valósággal
                  megtörtént: ahogy ott ülünk a kertben és dolgozunk, elborul az ég. A kis Margit
                  így szól: - „Akarjátok, hogy kisüssön a nap? Várjatok kevéssé.” S fut a templomba.
                  Hát csakugyan kisütött a nap.</p>
					<p>Megmosolyogtuk a történetet, és elbúcsúztunk. Búcsúzás közben még bepillantottunk
                  a templomba, hogy mit mível a kicsi. Hát csakugyan ott térdel a nagy oltár előtt,
                  és imádkozik.</p>
					<p>Elmentünk. Hanem bizony alig értünk ki a városból, elhomályosodik az ég, és
                  elvillan a felhő. Rá egy nagy dördülés.</p>
					<p>- No - mondok Herbartnak -, ránk imádkozta a kis boszorkány az esőt!</p>
					<p>Alighogy kimondom ezt a szót, riccs-reccs, eltörik az egyik hátulsó kerék. Bizony
                  visszatértünk a klastromba, és még egy órát prédikáltunk nekik.</p>
					<p>Az elbeszélés közében egy összeráncolt szemöldökű, de mégis vidám tekintetű fráter
                  érkezett. Meghajolt a társaságnak, s letérdelt áldásért a prior elé.</p>
					<p>Bizonyára az orvos volt. Duzzadt bőrtáska a hóna alatt, orvosságos füvek és porok
                  vannak benne. Abban a korban az orvosok magukkal hordozták a patikát is.</p>
					<p>Jakab megrántotta Jancsinak a kezét:</p>
					<p>- Gyere, tanuljunk.</p>
					<p>Bevezette a kapitulum-házba - egy üres terembe, amelyben nem volt más, csak egy
                  életnyi nagyságú feszület a falon, és körül nagy félkörben székek. (Abban az
                  időben háznak mondták a szobát is, termet is.)</p>
					<p>Jancsi engedelmesen és kíváncsian követte a fiút.</p>
					<p>- Hát először is - kezdte Jakab - a meghajlásokat kell ismerned.</p>
					<p>Sorra elmutogatta neki, hogyan illik meghajolnia oltár előtt, miatyánkban,
                  glória-mondáskor, kereszt előtt, a főbbek előtt.</p>
					<p>Végül a legmélyebb leborulást mutatta meg, amit a domokosok úgy hívnak, hogy
                  vénia-tevés: megfogta a skapuláréját az övön alól, és jobb kezének egy fölfelé
                  lendülő mozdulatával végigvonta a tenyerén. Ugyane mozdulattal végigejtette magát
                  a földön a jobb oldalára, s az arcát a skapuláré végére fektette. Éppen úgy feküdt
                  a földön, mint a vörös barát az ajtóban.</p>
					<p>- Vigyázz, megmutatom még egyszer, mert bizony nem könnyű ez. A két sarkad
                  összeteszed, és a jobb kezed az övtől kezdve fölemeled. Várj, rád adom a
                  skapulárémat.</p>
					<p>A skapuláré hosszú volt Jancsinak, de azért örömmel dugta át rajta a fejét.</p>
					<p>- No, most vigyázz: a két lábad szárát nem szabad szétengedned.</p>
					<p>Jancsi végigvonta a kezét a skapulárén, s habozva nézett a földre.</p>
					<p>Jakab nevetett.</p>
					<p>- Félsz?</p>
					<p>- Attól tartok...</p>
					<p>- Hiszen épp azért tanítalak. Csak arra vigyázz, hogy mikor esel, esés közben a
                  két térdeddel fogd föl a tested nehezét, a borulás többi része aztán nem
                  fájdalmas.</p>
					<p>De bizony sírásra fancsalodott Jancsi a végén. Kedvetlenül dörzsölgette a két
                  térdét meg a csuklóját.</p>
					<p>Jakab nevette. Pisze orra még kisebbnek látszott, hogy nevetett.</p>
					<p>- Hátha majd tízszer, tizenötször megcselekszed a véniát, büntetésből. Timó
                  megcselekszi anélkül is.</p>
					<p>- Minek a?</p>
					<p>- Buzgóságból. A kereszt előtt így borul le az ájtatos. Meg kedden is, mikor a
                  bűnvalló kapitulum van, így várjuk a büntetést.</p>
					<p>- Mi az a kapitulum?</p>
					<p>- A kapitulum az, hogy mindennap, többnyire misének utána, ide gyűlünk össze, ahol
                  most vagyunk. A prior ide ül a feszület alá, a többi körül. Ezek a székek azért
                  vannak itt. Aztán itt mondják meg, hogy mi a kalendárium állása, meg a tennivaló.
                  A bűnvalló kapitulum meg az, hogy minden kedden itt valljuk meg a hibázásainkat.
                  Elmondjuk hangosan. Bizony. Aztán a prior előtt véniát teszünk, és úgy várjuk a
                  büntetést.</p>
					<p>Jancsi komoly szemmel hallgatott. Jakab befogta a száját, és úgy kacagott, hogy
                  majdnem megpukkadt.</p>
					<p>- Nem igaz a - mondta Jancsi.</p>
					<p>- Nem hiszed? No, majd meglátod.</p>
					<p>Az ajtó felé pillantott, és letörölte a nevető könnyeit.</p>
					<p>- No, most hallgasd meg a vétségeket. Négyféle a vétség: hibázás, vétkezés, bűn,
                  nagybűn. A hibázások ezek: kacagás, vihogás, röhögés, mert nem illő szerzetesnek
                  éktelenül nevetnie.</p>
					<p>- Te mindig nevetsz.</p>
					<p>Jakab összerezzent:</p>
					<p>- Én? Én csak mosolygok. Mosolyogni szabad. Te, ne mondj ilyeneket, mert úgy
                  csaplak pofon... Aztán, ha én megharagszok, hát... lásd, hogyan boldogulsz.</p>
					<p>És elkomolyodottan pislogott Jancsira.</p>
					<p>Jancsi megszeppent:</p>
					<p>- Nem tudtam... - mentegetődzött.</p>
					<p>- No jó, hát ne járjon a szád. Figyelj. Hibázás továbbá, ha elmulasztod az
                  áldáskérést. Távozáskor áldást kérsz a priortól, és érkezéskor is. Alázatosan
                  megállasz előtte, és ha megszid, véniát teszel, úgy hallgatod a szidást.</p>
					<p>- De én nem tudok véniát tenni.</p>
					<p>- Gyakorold. Majd kihozunk egy szalmazsákot az udvarra, aztán azon gyakorolhatod.
                  No hát hallgass tovább: akkor is hibázol, ha a ruhádat vagy a könyvet nem a
                  helyére teszed: ha a pohárból a vizet kiöntöd vagy elcsöppented. Szokja meg a
                  szerzetes, hogy a legkisebb mozdulatát is ésszel, okossággal cselekedje. Ezért
                  büntetnek még a víznek az elcsöppentéséért is.</p>
					<p>- Én nem csöppentem.</p>
					<p>- Továbbá: ha a kórusban hibásan vagy üvöltőn énekelsz, vagy forgatod a fejedet,
                  mint ebédnél, vagy nevetsz ott valamit, vagy nevetést okozol. Továbbá, ha tiltott
                  könyveket olvasol.</p>
					<p>- Én nem olvasok...</p>
					<p>- Majd ha olvasni tudsz. Hallgass: hibázol, ha áldás nélkül eszel, iszol; ha
                  esküdözve tagadsz, vagy bizonyozol; ha a templomi szerekkel hanyagul bánsz, az
                  oltárterítőt vagy vánkost meggyűröd, vagy más efféle rendetlenséget okozol. És ha
                  bent a házban hiábavalóságokat beszélsz, vagy ha kiabálsz.</p>
					<p>- Én nem kiabálok.</p>
					<p>- A vétkezést, bűnt és nagybűnt majd a mester mondja el, mikor már beöltöztél.</p>
					<p>- Milyenek azok?</p>
					<p>- Hát például, ha későn cihelődöl a hórákra vagy a misére. Vagy ha az
                  istentisztelet végén előbb felkelsz, mint náladnál érdemesebbek. Ha máshol eszel.
                  Ha meztelenen alszol. Ha lovagolsz. Ha tőrt viselsz. Ha ok nélkül mégy a konyhára.
                  Ha engedetlen vagy. Ha visszafeleselsz. Ha pénzt tartogatsz magadnál.</p>
					<p>Jancsi komoly szemmel hallgatta a tanítást. A fejét rázta.</p>
					<p>Jakab arca ismét nevetésre vonaglott, de elfojtotta.</p>
					<p>- Hallgasd meg a veszteglés reguláját.</p>
					<p>- Én nem tudom, mi az a veszteglés.</p>
					<p>- Veszteglés az, mikor hallgatunk. Nem szabad beszélned a klastromban, a belső
                  helyeken, tehát sem a cellákban, sem az ebédlőben, sem a dormitóriumban.</p>
					<p>- Nem tudom, mi az.</p>
					<p>- A hálóhely. Kompletórium után való csendítéstől primáig meg éppen vesztegeljen a
                  nyelved. Mert ha megszólalsz, egy nap vizet ebédelsz. Ha pedig a kapitulum-házban
                  vagy a kóruson beszélsz, akkor meg a földön ebédelsz.</p>
					<p>Jancsi arca még inkább elkedvetlenült.</p>
					<p>- Nem értem...</p>
					<p>- A kompletóriumot? Hát az az utolsó imádkozás. Vacsora után mondjuk a templomban.
                  A prima az meg a reggeli imádkozás. Közben is van egy: a matutinum. Azt éjfélkor
                  mondjuk.</p>
					<p>- Hát vacsorától a reggeliig...</p>
					<p>Jakab megint majdnem nevetésre pukkant:</p>
					<p>- Az evést érted? Itt nincs reggeli evés, csak délben meg este. Szereted a
                  pecsenyét?</p>
					<p>- Hogyne.</p>
					<p>Jakabból kiszakadt a nevetés. A szájára szorította a tenyerét, és görnyedezett,
                  könnyezett nevettében:</p>
					<p>- Mink nem eszünk húst soha!</p>
					<p>Lépések hallatszottak. Jakab egyszerre komolyságba rándult.</p>
					<p>- Nem tudom, mit mondjak még - szólt hangosan s a lépések felé fülelve. - A fő
                  tudnivalókat elmondtam. Márton mester ugyanezeket ismétli majd, és több mindent.
                  Ha valamit nem tudsz, nem értesz, kérdezz.</p>
					<p>A lépések elhaladtak a terem előtt. Jancsi gondolkodva nézett Jakabnak a
                  lábára.</p>
					<p>- Hát - mondotta, fölemelve a fejét - ki volt az a vörös barát...</p>
					<p>- Aki a földön hevert?</p>
					<p>- Az.</p>
					<p>Jakab vállat vont:</p>
					<p>- Ábrahám fráter. Vezeklő - felelte unalommal. - Elment tőlünk tavaly.
                  Megházasodott volna. De az esküvő előtt mégis visszatért.</p>
					<p>- És miért eszik a földön?</p>
					<p>- Mondom, hogy vezeklő. Egy álló esztendeig nem szól hozzá senki, csak a három
                  legöregebb fráter. És egy álló esztendeig kell mindig véniában feküdnie a kórus
                  ajtajában, no meg az ebédlő küszöbén, mikor a szerzet belép.</p>
					<p>- És nem szökhetik el?</p>
					<p>- De ostoba vagy. Minek szökne el?</p>
					<p>- Hát hogy ne kelljen...</p>
					<p>- Hiszen nem kell, ha nem akar. Kimehet, visszatérhet a világba, amikor neki
                  tetszik.</p>
					<p>- Hát miért nem tér vissza?</p>
					<p>- Mert nem akar.</p>
					<p>Jancsi ezt sehogyan sem értette.</p>
					<p> Marcellusz még mindig ott ült az asztalnál, csak a fráterek fogytak el körülötte.
                  És egy másik új barát is ült ott, a fekete szemöldökű öreg, akit Jancsi először a
                  király kíséretében, aztán meg a dereglyén látott. Tál volt előtte. Ő is akkor
                  pótolta az ebédet. És a szemöldöke közelről látva már nem olyan volt, mintha
                  szénnel festették volna a homlokára, csak széles, fekete szemöldök.</p>
					<p>- A provinciális - susogta Jakab tisztelettel -, Mihály fráter.</p>
					<p>És Jancsinak a kezét sietésre vonva megállt az asztalnál, és mélyen meghajolt.</p>
					<p>A provinciális a pogácsáért nyúlt, s közben Jancsira pillantott.</p>
					<p>- Ezt a fiút - mondotta - ugyan ríjja az anyja. Megígértük, hogy minden második
                  héten láthatja.</p>
					<p>A prior bólintott reá:</p>
					<p>- Timó átkíséri majd minden második vasárnap délutánján.</p>
					<p>A provinciális a kancsóra keresztelt, aztán kiloccsantotta a víz színét a
                  kancsóból, s ivott.</p>
					<p>- A király - beszélt tovább - szerette volna mindjárt be is avattatni a kis
                  Margitot, de már abba a generális fráter nem egyesült bele.</p>
					<p>- Lehetetlen - azt mondja - ilyen gyenge korban. Minden más kedvezményt megadunk:
                  hálhat a maga ágyán, viselhet fehérneműt, ehetik a maga evőeszközeivel, csak azt
                  az egyet nem tehetjük, hogy a fogadalmakat megvegyük tőle.</p>
					<p>- Azt reméltük pedig - mondta elszontyolodva a király -, hogy ha már eljöttél
                  olyan messze földről, egyúttal a mi Margitunkra rászenteled a szerzet ruháját.</p>
					<p>- Nagyméltóságú király uram - mondta a generális fráter -, legalábbis tizenkét
                  évesnek kell lennie a fogadalmazónak. Ez is korai. A tizenhatodik év előtt nem
                  szoktuk. S ezért megmásíthatatlan ez a törvényünk, mert érett korában azt
                  gondolhatná az apáca: gyermek voltam, amit gyermeki ésszel cselekedtem, nem
                  kötelezhet teljes életemre. De mivel nagybecsű nekünk nagyméltóságodnak az
                  akarata, megteszem inkább azt, hogy két évig itt maradok, és akkor az én kezembe
                  teszi le a kis hercegasszony a fogadalmat.</p>
					<p>A király erre hálásan szorította meg a generális fráter kezét. A kis Margit olvas
                  már szépen. Latinul is tudja már az imádságokat, és érti is. És buzgó az
                  imádságban. Remélhető, hogy példás tagja lesz a szerzetnek.</p>
					<p>- Isten engedje - bólogattak a barátok.</p>
					<p>- Hanem - folytatta elmosolyodva a provinciális - rossz napja van szegénykének.
                  Ahogy jöttem, beszóltam visszatéret a klastromba, hogy nem hiányzik-e valamijük.
                  Vagy nincs-e hiba az építkezésben? Akkor beszélte a priorissza, hogy Margitka a
                  kapitóliumban büntetést térdepel, és a hét bús zsoltárt mondja. Azt a vétséget
                  követte el, hogy mikor a társaival játszott, felfutott az oltárra, és beszélgetett
                  a kőfalon át valami szigeti fiúnak. Megszidták persze.</p>
					<p>Jancsi megrezdült. Elvörösödött. Aztán lehunyta a szemét, és elszíntelenedve
                  nézett a földre.</p>
				</div>
				<div type="chapter">
					<head>9</head>
					<p>Este Marcellusz atya visszatért a szigetre. Ugyanakkor megjelent a szerzetben a
                  generális is. Fáradt volt, és egy szót se beszélt. A vacsorán a biblia-olvasást
                  folytatták, csakhogy latinul. Az ebéd és vacsora között csak annyi volt a
                  különbség, hogy a tálalást fönt kezdték a generális fráternél.</p>
					<p>Jancsi csak vacsora után látta a hálószobájukat. Öten háltak benne: ők ketten meg
                  Dsidsiken, Timó, és egy harmadik fiatal fráter, aki délben az asztalnál szolgált.
                  Az is tizenhat éves forma legényke volt, nappal is álmos szemű, hallgatag szőke
                  fiú. Azt Máténak hívták.</p>
					<p>A szobában hat ágy volt. De se lepedő, se vánkos, csak keményre töltött
                  szalmazsák, és takarónak egy könnyű gyapjúpokróc.</p>
					<p>A novíciusok lefekvés előtt megmosták a lábukat a kútnál, s újra felszíjazták a
                  sarujukat. A dormitóriumban aztán egy szót se szóltak egymáshoz. Jakab jellel
                  mutatta meg Jancsinak a helyét. Nagy ágy volt az, de csak maga feküdt benne. A
                  Mária-képük fölött kis pohármécs égett. Annak a lángja csak éppen a képet
                  világította meg, s időnkint sercegett.</p>
					<p>Jancsi mindjárt elaludt, ahogy lehajtotta a fejét, s talán legkorábban ébredt.</p>
					<p>Elbámult, hogy hol van. Aztán meg azon csodálkozott, hogy mind a négy novícius
                  csuhásan fekszik az ágyban. Még a saru is rajta van a lábukon, szíj is a
                  derekukon.</p>
					<p>A kápolna harangja megcsendült. Arra a négy novícius fölserkent. Mintha a hajuknál
                  fogva rántották volna fel őket, úgy ugrottak ki az ágyból.</p>
					<p>Jakab az ajtóhoz sietett. Nyikorintott egyet a kulccsal, s tártan hagyta.</p>
					<p>A kelő nap fénye pirosas fénnyel özönlött be a szobába. Kakasszó hangzott az
                  udvarról. Reggeli levegő friss lehelete járt egyszerre a szobában.</p>
					<p>Jakab széket tett a szoba közepére, s a székre tálat. A tálba vizet öntött a
                  kupából.</p>
					<p>Elsőnek Timó mosdott. A többi is derékig levetette a csuháját, s várt Timóra, hogy
                  végez. A mosdás csak licslocs, egykettőre megvolt. Száraz agyaggal mosdottak.
                  Amelyik megmosdott, kiloccsantotta a tál vizét az udvarra.</p>
					<p>A négy fráter aztán a Mária-kép elé csoportosult. Latinul egyszerre mondották az
                  ávemáriát, utána meg felváltva a szent mondásokat.</p>
					<p>Jancsi jámboran mögéjük állt. Keresztet vetett, mikor ők vetettek, fejet hajtott,
                  mikor ők hajtottak, és álmélkodott, hogy mennyire tudnak latinul. De mégis elunta
                  aztán.</p>
					<p>Szórakozottan nézett körül. A szeme megállt az egyik ágyon. Valami furcsa vánkos
                  van ott. Timónak ágya az. Közelebb hajol, akkor látja, hogy a vánkos nem egyéb,
                  mint egy tuskó.</p>
					<p>A fráterek végezték már az officiumot, Jancsi megszólalt:</p>
					<p>- Timó bácsi...</p>
					<p>Többet nem mondhatott. Timó visszakézzel oly gyorsan csapott a szájára, hogy az
                  orra vére is kipreckelt.</p>
					<p>A fiú sírva fakadt.</p>
					<p>Jakab mérges arccal fordult Timónak, és heves kézmozdulatokkal magyarázott
                  valamit, mint ahogy a siketnémák szoktak beszélni.</p>
					<p>Aztán megragadta Jancsi karját, és a tálhoz vonta. Lerántotta róla az inget, és
                  megmosdatta. Közben a fülébe súgott:</p>
					<p>- Lám, mondtam: ne beszélj!</p>
					<p>De Jancsi még törülközés közben is sírt, bühögött. Gyűlölettel nézett Timóra.
                  Aztán a tatár fiúra fordult a szeme. A tatár a fejét a válla közé vonva
                  nevetett.</p>
					<p>Akkor meggyűlölte a tatárt is.</p>
					<p>Kiléptek a folyosóra. Ott az álmos szemű Máté nekifordult Timónak:</p>
					<p>- Ne haragudj azért, amit mondok: nem lett volna szabad megütnöd a fiút. Nincs még
                  beöltözve.</p>
					<p>- Megsértette a helyet! - felelte Timó indulatosan. - Ha egyszer bent van,
                  tisztelje a regulát.</p>
					<p>S kérdőn nézett a többi novíciusra.</p>
					<p>- Nincs igazad - mondotta Dsidsiken mosolygó szemmel.</p>
					<p>És Jancsihoz fordult:</p>
					<p>- Megijedtél?</p>
					<p>Jakab is a fejét rázta:</p>
					<p>- Durva voltál, Timó, bocsáss meg. A fiú csak tegnap érkezett.</p>
					<p>- De tudnia kellett a veszteglésről.</p>
					<p>- Tudta - felelte Jakab -, de nem szokta.</p>
					<p>- Jó - szólt komolyan Timó -, a mester elé terjesztem.</p>
					<p>Fel és alá jártak az udvaron. Jancsi már nem haragudott a tatárra, de azért
                  kedvetlen volt. Érezte, hogy hibát követett el, de abban a pillanatban megfeledte
                  az intést. Kíváncsi volt maga is a mester ítéletére.</p>
					<p>Az udvar harangocskája másodszor is csendült. Betértek a templomba.</p>
					<p>A szerzetnek az oltár körül volt padja. Két csoportban ültek, jobbról és balról,
                  mint püspöki templomban a kanonokok. A prior jobbról ült legelöl.</p>
					<p>Imádkoztak, énekeltek, de mindent hangosan és latinul. Hol az egyik csoport zúgott
                  egyszerre, hol a másik. Olykor egy rövid szóra hosszú mormogással imádkoztak,
                  olykor meg a hosszú szóra csak röviden felelt a másik csoport.</p>
					<p>Jancsi nagy magauntában a plafon-festményt nézegette. A mennyországot ábrázolta a
                  festmény. Középen egy öreg szakállas, félmeztelen ember, mellette egy fiatal,
                  hasonlóképpen félmeztelen, nagy keresztet tartva. Fölöttük fehér galamb.
                  Körülöttük püspökök, papok, apácák és angyalok. Másféle úr is látszott vagy öt,
                  csak szűrös-gatyás ember nem volt a társaságban.</p>
					<p>A hosszú imádkozás után mise következett. A misét Rudolf orvos munkálta. Akkor már
                  külső hívek is ültek hátul a padokban.</p>
					<p>Mise után azt vélte, hogy vége a reggeli ájtatosságnak, de a szerzet továbbra is
                  ott maradt. Felváltva imádkoztak, mint mise előtt.</p>
					<p>De már arra Jancsi mégse volt kötelezve, hogy azt is végigunakodja: Jakab
                  megérintette a kezét. Az öt novícius lábujjhegyre kelt: kimentek.</p>
					<p>Fölsiettek az emeletre, és seprűt fogtak: sorra söpörték a cellákat.</p>
					<p>Jancsi persze Jakabbal söpört. A cellák egyformák voltak. Csak a lektor szobája
                  különbözött a többitől. Tágabb is volt, világosabb is. Az asztalnál sok teleírt
                  papiros hevert. Téntaszagot lehelt ott még a fal is.</p>
					<p>A papiroslapokon fekete barázdák vonultak végig. Oly vastagon írt a barát, hogy
                  bizonyára elírt egy nap egy bögre tentát.</p>
					<p>De tenta volt bőven. Apró cserépedényekben állt mindenféle színű. Volt ott kék is,
                  piros is, sárga is, sőt egy aranyos is. A fedőkről lehetett látni, melyik milyen
                  színű.</p>
					<p>Az íróasztal az ablakfülkében állt. A tetején egy félbehagyott lap, meg sok tentás
                  orrú, vastag lúdtoll. Alól, egy rekeszben, köpcös, csatos, bőrkötésű könyvek.</p>
					<p>A szoba közepén, egy másik asztalon, három beírott lap hevert. Bizonyára száradni
                  tette oda a barát.</p>
					<p>- Hozzá ne nyúlj egyhe se! - intette Jakab. - Te csak a padlót söpörd!</p>
					<p>S ronggyal törülte körül az asztalt meg a tentás szilkéket. A papirosokra csak
                  ráfújt.</p>
					<p>A lektornak nem volt ágya, csak feszület az ablak mellett. A feszület mellett ott
                  is korbács lógott.</p>
					<p>Jancsi buzgón söpört. Egyszer kiszemlélődött az ablakon.</p>
					<p>Látta, hogy a barátok sétálnak odalent, és beszélgetnek. Timó alázattal áll a
                  mester előtt, s a mester a tenyerét rázogatva beszél neki.</p>
					<p>Jakab rászólt:</p>
					<p>- No, ne málészkodj! Gyere!</p>
					<p>Átsiettek egy másik szobába. Közben Jancsi benézett a tárt ajtón át valami három
                  cellába. Bizony azok se különböztek a többiétől. Csak épp a könyvespolcon hevert
                  több-kevesebb könyv. De sehol se több háromnál.</p>
					<p>A söprés nem tartott tovább negyedóránál.</p>
					<p>Akkor ők is lementek.</p>
					<p>Az udvaron Timó összeszólította négyüket, akik egy szobában háltak, és komolyan
                  szólott:</p>
					<p>- A mester is rosszallja, hogy ezt a fiúcskát megütöttem. Csak dorgálni lett volna
                  jogom. Ezért, kisfiú, arra kérlek, hogy bocsáss meg nekem!</p>
					<p>És fél térdre ereszkedett a gyermek előtt.</p>
					<p>Jancsi bámulva nézett reá. Így még nem beszéltek ővele. Nem tudta, mit
                  szóljon.</p>
					<p>- Megbocsátasz?</p>
					<p>Jakab a fülébe súgott:</p>
					<p>- Nyújtsd a kezedet, és mondd: megbocsátok.</p>
					<p>- Megbocsátok - rebegte Jancsi.</p>
					<p>Timó magához ölelte a fiút, és megcsókolta. </p>
				</div>
				<div type="chapter">
					<head>10</head>
					<p>Aznap délelőtt Jancsit a konyhára osztották.</p>
					<p>Jakab nem volt vele. Jakabnak tanulnia kellett. Ott volt azonban Máté, az álmos
                  szemű, lassú mozgású fráter, továbbá az a barát, aki az előbbi napon hordozta a
                  tálat Mátéval: egy másfél fogú, száraz, meredt derekú barát, időses. Azt Tádénak
                  szólítgatták.</p>
					<p>A szakács, Jancsinak nem csekély elámulására, Julián fráter volt. Nyakig érő fehér
                  kötényben járt-kelt a konyhán és a kamarában. A járása bicegő volt, és a fejét
                  gyakorta a jobb vállára csüggesztette.</p>
					<p>Látszott rajta, hogy sokat szenvedett ember. De mikor megszólalt, mindig
                  mosolygott.</p>
					<p>Jancsi vígan sürgött-forgott a tűzhely körül. Többnyire aprófát hordattak vele,
                  meg vizet.</p>
					<p>Aznap sóskát főztek. Julián barát ujjnyi vastag tésztát gyúrt, és késsel
                  négyujjnyi széles kockákra metszette. Máté sóskát aprított. Tádé gombát
                  tisztított. Közben beszélgettek.</p>
					<p>- Mink - beszélte Tádé - egyszer pisztrice gombát tettünk fel, oszt olyan keserű
                  vót, mint az átok. De azért nem szólt senki semmit. Mondok magamban: valami hibát
                  követtünk el, egye meg a siket tyúk. Mer az olaj is jó vót, a petrezselymet is
                  aznap szedtük. Ebéd után mondta Imre barát, hogy aszongya: Nem facsartátok ki a
                  levét a gombának.</p>
					<p>Erre Tádé nevetett, és sípolva nevetett. Mert a csorba fogán át mindig sípolva
                  szállt a nevetés.</p>
					<p>Julián azonban csak mosolygott.</p>
					<p>- Hát aki nyersen eszi a gombát... Csak éppen megsózza.</p>
					<p>- Egyszer meg - folytatta Tádé - a provinciális toppant be hozzánk. Tudjátok, hogy
                  milyen sokat vélt szegény a szakácssága felől. Hát tanakodtunk, hogy mit süssünk,
                  főzzünk olyat, amit még nem evett. - No, aszongya Ambrus fráter, sütök én neki
                  olyat. Avval meghámoz egy keményre sült cipót, beleforgatja a héját a mézbe;
                  morzsát rá, és rántja vajba. Mindenki elbámult rajta, hogy micsoda jó étel, de
                  senki se tudta, hogyan készült.</p>
					<p>Julián fráter fölvett egy bögrét, és Jancsihoz fordult.</p>
					<p>- Eszel-e mézet? Nesze, van még a fenekin. Kotord ki, aztán mosd meg a bögrét a
                  kútnál.</p>
					<p>És egy nagy késsel hagyma-aprításba fogott.</p>
					<p>- Mink bezzeg a nagy úton - mondta - egyszer hetekig nem
                  láttunk egyéb eledelt, mint gombát. Az volt a szerencsénk, hogy sót vittünk
                  magunkkal. A gombát nyársra húztuk, megsütöttük, megsóztuk. Ittunk rá nagyot
                  valamely forrás vizéből. Egyszer erdei méhekre akadtunk. Szegény Bernát fráter
                  megkívánta a mézet. Mondok, drága lesz az a méz, Bernát. Aszongya erre, egy-két
                  csípésre oda se nézek. Avval fogta a poharát, ráköti hánccsal a botja végére. A
                  csuklyát jól a fejére húzza. Felmászik a fára: belekurkász a pohárral az odúba. A
                  sok méh ki: rá Bernátra. Bezzeg szaladtunk, ahogy a lábunk bírta. A méhek rajban
                  utánunk. Jaj, Uram, segélj! Bernát eldobta a botját poharastul. Csak belerohantunk
                  egy patakba. Abban bukdácsoltunk, míg csak a méhek el nem szállingóztak.</p>
					<p>Tádé hosszan sípolt a fogaival. Máté is derekát tekergette nevettében. Jancsi is
                  vidámult.</p>
					<p>Az ázsiai magyarokról is mondott egyet-mást Julián fráter. Csakúgy magyarok, mint
                  a Duna-Tisza tájain. De sátorban laknak, nem házban, és nincs királyuk, hanem
                  minden családban az öregapa a kormányzó. A beszédük valami keveset különbözik a
                  miénktől. Nem értik, mi az ablak, mészáros, istálló, kályha,
                     kalács, sógor, táska, talicska, és más efféle szavakat. Ellenben sok olyan
                  szóval élnek, amiket nálunk nem értenek már, mint amilyen sógor helyett a rér, tigris
                  helyett a barca, láng helyett a tuli, orvos helyett imecs. A mészárost kaszab-nak mondják.</p>
					<p>Közben a konyha megtelt meleg ételgőzzel és füsttel. Julián fráter kiküldte Mátét
                  az udvarra, hogy nézze meg a napórán: egyezik-e az idő a vízóráéval? Jancsi csak
                  akkor látta, hogy vízóra is van a konyhában. Olyanforma, mint az apácáké, csak
                  avultabb.</p>
					<p>Aztán asztalt terítettek, Jancsit is oktatták, mit hogyan tegyen. A kést és a
                  kanalat keresztbe rakja. A fráterek poharát töltse meg a kútnál vízzel. Csak
                  ónpoharuk volt a frátereknek. De mindeniken volt valami jegy, vagy valami betű.
                  Máté ismerte már valamennyit.</p>
					<p>Délben, mikor a kápolna harangja megcsendült, a három konyhai barát rákezdte az
                  imádkozást latinul: Oremus: Benedictus Dominus... Per omnia
                     secula seculorum... Mondogatták felváltva. Julián fráter buzgón
                  kevergette közben a sóskát.</p>
					<p>Behordták aztán hárman a levest, és Tádé kimeregette a tányérokba. Mikorra a
                  fráterek a kezüket mosták, már ott várta őket az első étel az asztalon.</p>
					<p>A délelőtt igen kedvesen telt el Jancsinak. De délután ismét tanulnia kellett a
                  házirendet, bűnök nemeit és meghajlásokat. Jakab már azt is kívánta, hogy
                  emlékezzék mindarra, amiket előtte való nap mondott neki. S bosszankodott, hogy
                  nem emlékezik.</p>
					<p>- Majd meglátod, mi lesz abból, ha nem tartogatod a fejedben, amit egyszer
                  hallasz!</p>
					<p>Két órakor megint a templomba mentek, és zsoltárokat mondtak a szokott két rendben
                  felváltva, diákul - hol énekelve, hol csak úgy szárazon. Elhúzódott egy óra
                  hosszáig.</p>
					<p>Hat órakor megint ismétlődött az ájtatoskodás. Prédikáció is volt közben. Világi
                  hívek sokan hallgatták.</p>
					<p>- Mindennap kétszer van-e litánia itten? - kérdezte Jancsi.</p>
					<p>- Mindennap - felelte Jakab elmosolyodva. - Csakhogy az elsőt nem litániának
                  hívjuk, hanem nónának. Meg a másikat sem mondjuk litániának, hanem vesperásnak.
                  Egy éjjel meg kell nézned még a beöltözésed előtt a matutinumot is. Ajánlom, hogy
                  az éjjel nézd meg, mert kapitulum lesz utána.</p>
					<p>- Mi is az a kapitulum?</p>
					<p>- Éjféli gyülekezés a kapitulum-házban. Nekünk nem kötelező. Az éjjeli fölkelés se
                  kötelező. De megkértük a mestert, hogy hetenkint legalább egyszer engedje meg.</p>
					<p>Hát Jancsi föl is kelt velük az éjféli harangszóra.</p>
					<p>Nehezen kelt fel pedig. Fáradt volt, és a fejecskéjében a sok ismeretlen klastromi
                  szó kavargott.</p>
					<p>A négy novícius tekercs alakú viaszgyertyát gyújtott. Neki is adtak egy olyan
                  tekercset. Jancsi bámulva látta, hogy mindenik leveszi a szögről a korbácsot, és
                  az övszíjába akasztja. Jaj, mi lesz itten! Jakabra nézett, de tudta már, hogy nem
                  szabad szólania. Kiléptek. Megálltak a kapitulum-ház ajtajában.</p>
					<p>A ház csendes volt és sötét. Csak egy egér porcogott valahol. De aztán vöröses
                  világosságok jelentek meg az ajtókban, égő gyertyák közeledtek mindenfelől.
                  Gyertyák világánál csuklyás, álmos arcok.</p>
					<p>Szinte egyszerre érkezett velük a prior, s mellette Marcellusz fráter. A kántor
                  akkor megkezdte a misereré-t, s megindultak a folyosón
                  párosával a templom felé. A novíciusokat a mester vezette leghátul.</p>
					<p>Az éj hűvös volt. A folyosó falára mozgó világosságot árasztottak a gyertyák. A
                  levegőben viasz-szag érzett.</p>
					<p>Jancsi bámulva látta, hogy János fráter is ott van a fekete skapulárésok között, s
                  vastagon bőgicséli az éneket. Hogy kerül ez ide a szigetről?</p>
					<p>Beültek a templomba az oltár köré. A gyertyát mindenki maga elé helyezte. S
                  mondtak ismét mindenféle latin imádságokat és énekeket. Berbikéltek, hol együtt,
                  hol váltakozón, két csoportban. Volt úgy, hogy el is hallgattak kis időre.
                  Olyankor csak a gyertyák halk sercegése volt hallható.</p>
					<p>Jancsi persze nem imádkozott velük. Neki csak a miatyánkot kellett ismételgetni
                  magában mindvégig.</p>
					<p>A novíciusok is csak olykor bakkantottak bele az öregek istentiszteletébe, mikor
                  azt mondták, hogy Dominus vobiscum, vagy Per omnia secula seculorum. Olyankor a novíciusok feleltek
                  leghangosabban.</p>
					<p>Visszatéret ismét énekeltek, de nem a misereré-t, hanem a
                     De profundis-t. Betértek mindnyájan a
                  kapitulum-házba.</p>
					<p>Az egyik fráter két vastag viasz-szövétneket gyújtott, és a nagy feszület alá
                  tűzte jobbról-balról a karosszék mellé.</p>
					<p>Nagy viaszgyertyát is gyújtott egy másik szék mellett a fakandeláberen.</p>
					<p>A lektor a mellé a nagy viaszgyertya mellé állt, és könyvből latinul olvasott
                  valami keveset. Aztán leültek. A prior a karosszékbe a nagy feszület alá. A többi
                  két félkörben a szalmaszékekre. Imádságok következtek, és két zsoltár; majd a
                  prior mondott valamit háromszor is, és csendben imádkoztak rá.</p>
					<p>Jancsi mindebből nem értett semmit. Csak mikor a prior magyarul szólalt meg:</p>
					<p>- Kedves testvéreim - mondotta bágyadt, üveges szemével körültekintve -, a mai nap
                  Szent Jób prófétának van szentelve. A mi szerzetünk meg kiválóképpen tiszteli őt.
                  Nagy világosságot gyújtott ő a tökéletességre törekvő embereknek. Isten markában
                  van a földi ember mindenkor - ez az ő gondolkodása -, ha büntet is bennünket,
                  sosem azért büntet, hogy ártson vele, hanem hogy javuljunk, tisztuljunk, lélekben
                  hozzá közeledjünk. Jób az engedelmességnek nagyszép példája. Isten akaratának
                  engedelmese maradt. A legnagyobb próbát állta meg. Okuljatok!</p>
					<p>- Ámen - zúgták rá a barátok.</p>
					<p>A novíciusok akkor kivonultak a teremből.</p>
					<p>Az ajtó elcsöndesült. A folyosó is csöndes volt, mint a sír. Csak az egér
                  porcogása hangzott olykor ismét.</p>
					<p>A nagy csöndességben kihallatszott a prior szava:</p>
					<p>- Akik bűnösnek érzik magukat, tegyenek véniát.</p>
					<p>Tompa zuhanások hallatszottak.</p>
					<p>Jancsi Jakabhoz fordult. Jakab a szájára tette a kezét. Timó intett nekik, hogy
                  vonuljanak hátrább.</p>
					<p>A folyosó túlsó sarkába álltak. A kapitulum-házból komor férfihang hallatszott.
                  Mintha valaki hangosan gyónna. Aztán a hang elhallgatott. A prior beteges, nyugodt
                  hangja felelt rá. Hogy mit beszélt? Nem volt kiérthető.</p>
					<p>Kis csöndesség következett, aztán az előbbi hang kezdte a misererét, de nem
                  énekelve, csak szóval, és tompa csattogás hallatszott.</p>
					<p>Jancsi összeborzongott, s Jakabra bámult.</p>
					<p>Jakab mosolygó szemmel fülelt, s az ujján olvasta a csattanásokat.</p>
					<p>A tatár is.</p>
					<p>Ismét beszéd következett, de másnak a hangja. Ismét a prior néhány mondata. Ismét
                  miserere és csattogás.</p>
					<p>És ez a valami három ízben még.</p>
					<p>A novíciusok megunták az egy helyben való álldogálást: fel-alá sétáltak a
                  folyosón.</p>
					<p>Jancsi is, Jakab karjába öltekezve, de mint a félő gyermek, aki az anyjával este
                  megy át az erdőn.</p>
					<p>Egyszer, hogy az ajtó felé sétálnak, kihallatszik az ajtón át Marcellusz fráter
                  érdes, erős hangja:</p>
					<p>- ...áthívat a priorissza a vasablakra, s azt mondja... valami hibát követtek-e el
                  a cselédek?... Dehogyis, felelem, tudhatjátok, hogy mi nem élünk hússal...</p>
					<p>A szavak érthetetlenné váltak. A novíciusok megálltak, és füleltek.</p>
					<p>Marcellusz folytatta:</p>
					<p>- A fráter első pillanatban azt mondta, hogy a húst a fiúcska költötte el. Aztán
                  megvallotta, hogy ő is evett belőle. Elvégre a fiúcskát nem szólíthatjuk
                  tanúságtevésre...</p>
					<p>János fráter hangja szólalt meg:</p>
					<p>- Hiszen én nem titkolok semmit. Isten őrizzen. Az ördög annyira ingerelt a hús
                  szagával. Tizenöt éve nem ettem...</p>
					<p>Timó elrántotta társait az ajtótól.</p>
					<p>Néhány perc múlván ők következtek. A fráterek bent ültek a helyükön, mintha semmi
                  se történt volna. A prior is ott ült nyugodtan, szinte álmos szemmel a helyén.
                  Csak éppen hogy a korbácsán nyugodott a keze.</p>
					<p>Jakab Jancsival a mester székéhez ment. A mester megfogta Jancsi kezét, s maga
                  mellé vonta. Átölelte a vállán, mintha fia volna.</p>
					<p>A négy novícius véniába terült a prior elé.</p>
					<p>A prior szavára Timó emelkedett föl térdre elsőnek. És szólt nyugodtan:</p>
					<p>- Vádolom magamat előtted, prior atyám, és a szerzet előtt, két rendbeli
                  vétséggel. Az egyik ez: Mikor reggel a miséről kijöttünk, egy asszony-személy a
                  prédikálószék közelében térdelt, és mikor fölkelt és kiment, utána bámultam. A
                  másik vétségem az, hogy a csendet megszegtem. Reggel ez a kisfiú (Jancsira
                  mutatott a hüvelykujjával) megszólalt a hálóházban, és én a szájára csaptam.</p>
					<p>Elmondta, ami Jancsival történt, aztán üdvös büntetést kért, és véniába
                  terült.</p>
					<p>- Az asszonyért - mondotta a prior - verj magadra tizenkettőt, a szilencium
                  megszegéséért hatot. A Boldogságos Szűz oltáránál meg holnap, kompletórium után,
                  tizenkét véniát teszel.</p>
					<p>Timó két rántással megoldotta a nyakán a csuháját, s lebocsátotta övig, aztán a
                  miserere-zsoltárt éneklősen szavalva vert a korbácsával, a vállán át, a meztelen
                  hátára, de oly erővel, hogy majdnem kihasadt a bőre.</p>
					<p>A csapásokat senki sem olvasta. Nem is kellett. A miserere mondása éppen száz
                  csapásra van osztva. A szerzetesek tudják, hogy hány versre terjed a tizennyolc
                  csapás.</p>
					<p>Jancsinak azonban minden csapásra megrándult a bőr a hátán. De bolond, hogy olyan
                  nagyokat csap a maga hátára.</p>
					<p>A korbácsolás végeztével Timó a prior elé térdelt, és megcsókolta a prior
                  skapuláréját:</p>
					<p>- Köszönöm, prior atyám, a büntetést.</p>
					<p>Máté következett.</p>
					<p>Szintén a szilencium megszegésével vádolta magát, továbbá hogy eldugott délben egy
                  pogácsát, és titkon megette a nóna után.</p>
					<p>- A minap almát dugtál el - szólt rá a prior. - Hát nem bírsz uralkodni a
                  gyomrodon? Hogyan szegülsz ellene majd a nagyobb kívánságoknak, ha ily
                  csekélységeket se bírsz legyőzni? Végigvered a zsoltárt, holnap pedig tizenöt
                  véniát teszel Szent Domonkos oltára előtt, és kenyéren böjtölsz.</p>
					<p>Hosszan tartott, míg Máté elmondta a zsoltárt. A harmadik versnél már gyengült is
                  a keze. Odanyújtotta a korbácsot Timónak. Timó folytatta rajt a verést.</p>
					<p>Jancsinak a foga vacogott féltében. Bámulta Mátét, hogy meg se jajdult.</p>
					<p>A tatár szintén szilencium-szegéssel vádolta magát, továbbá hogy egy könyvet
                  elejtett, hogy vesperás alatt körülnézett, és hogy rosszat mondott valakiről,
                  holott az nem volt jelen.</p>
					<p>Szenvedett harminc korbácsot, vagy mint ők mondták: ostort.</p>
					<p>Jakab következett.</p>
					<p>Szintén a szilencium megszegésével vádolta magát, továbbá hogy egy fráternek a
                  nevét fráter szó nélkül mondta ki, és a rábízott fiúcska
                  előtt több ízben nevetett.</p>
					<p>Jancsi elbámult ezen a vallomáson. Hogy valaki magamagára árulkodik! Hiszen senki
                  sem tudta volna meg! Jakabra negyven ostort szabott a prior, s hogy a jelenvaló
                  fráterek verjék rá. Mert egyik vétsége tiszteletlenség volt a szerzet iránt.
                  Kötelezték, hogy ahányszor nevet, menjen be a kapitulum-házba, és vegyen
                  diszciplínát.</p>
					<p>Jakab arcán mégis szorongás látszott. Elsápadt, mikor a csuháját lebocsátotta. A
                  fejét mélyen lehajtva térdelt a prior előtt. Meztelen, sovány hátán kékes vonalak
                  látszottak a két szövétnek világánál, bizonyára az előbbi büntetés nyomai.</p>
					<p>A prior csapott rá először, aztán Marcellusz fráter, aztán a mester. Jakab
                  vontatottan mondta a zsoltárt, s egy elhibázott korbácsütésre, amely Dezső lektor
                  kezéből eredt, s bizonyára a vékonyát érte, olyat nyikkant, mint kutya szokott,
                  mikor megdobják.</p>
					<p>Jancsi szűkölt, hogy őrá is kerül sor. Furcsa szokások vannak a klastromban! Mégis
                  jobb lenne otthon Fejérvárott.</p>
					<p>De senki se ügyelt reá.</p>
					<p>A kántor fráter rákezdte az éneket: Laudate Dominum omnes
                     gentes. (Magasztalja az Urat minden nemzet.) Végül a prior fölnézett a
                  mennyezetre és szólott: Ad jutorium nostrum in nomine
                     Domini! (Segedelmünk az Úr neve) - s ezzel a kapitulum elvégződött.</p>
					<p> Jancsi másnap délben csodálkozással látta, hogy Ábris fráter mellett János fráter
                  is ott ül az ebédlő közepén, a földön, és nem ebédel egyebet, csak kenyeret és
                  vizet.</p>
				</div>
				<div type="chapter">
					<head>11</head>
					<p>Elkövetkezett a negyedik nap, amelyen ő is beöltözködhetik végre baráti
                  csuhába.</p>
					<p>Már akkor ismerte a házi szokásokat. Tudott hajolni, hallgatni, hátrálva menni ki
                  az ajtón. Reggeltől estig őrölte vele Jakab fráter a páter-t meg az ávé-t, hát azt is megtanulta, noha nem
                  értett belőlük egy szót sem.</p>
					<p>Egyebet nem kellett a beöltözésig tanulnia.</p>
					<p>S mindez tetszett volna is neki, csak az ostorozás magyarázatára vált olyanná az
                  arca, mintha citromcseppeket kellene tartogatnia a szájában.</p>
					<p>- Ne félj attól - biztatta Jakab. - Igaz, hogy fáj, de olyan az a léleknek, mint a
                  testnek a fürdő. Megéledsz, mint virág az öntözés után.</p>
					<p>Jancsi csak a fejét rázta rá.</p>
					<p>- Én nem követek el hibákat.</p>
					<p>- Hát a professzusok (a fogadalmat tettek) - folytatta Jakab -, azok néha napról
                  napra bűn nélkül is... Mikor szentek ünnepe nincs, mindig. Matutinum után csak
                  leeresztik a csuhát ott a templomban, ahol ülnek, s a prior sorra jár, és sorra
                  korbácsolja őket. Végül a prior vetkezik le, s az alprior diszciplinálja.</p>
					<p>- De hát miért?</p>
					<p>- Hogy a testnek ne legyenek kívánságai a lélek ellenében. Mit gondolsz, ha a
                  tolvaj megverné a kezét, mielőtt lopni indulna? A vadállat ha velünk van
                  összeláncolva, csak korbáccsal igazítható rendre.</p>
					<p>Jancsi erre is csak a fejét rázta.</p>
					<p>- Nagyon fájhat az - mondotta elgondolkodva.</p>
					<p>Jakabból erre kitört a rég fojtogatott nevetés. A falnak dőlt, és annyira
                  vihogott, hogy szinte belekékült.</p>
					<p>Jancsi is elmosolyodott. Nem gondolhatott egyebet, csak azt, hogy Jakab
                  tréfált.</p>
					<p>Mikor reggel felpróbálta a csuhát, víg szemmel nézett végig rajta. A csuklyát
                  kedvvel próbálgatta a fejére. Aztán a zsebet kereste a csuhán.</p>
					<p>- Nincs zseb - mondotta Jakab. - De minek is?</p>
					<p>- Hát akkor hova tegyem a denáromot?</p>
					<p>Jakab elszörnyülködött:</p>
					<p>- Pénzed van?</p>
					<p>- Denárom. Anyám nyomta a markomba, mikor elbúcsúztam tőle.</p>
					<p>S előkereste a zekéjéből, amelyet levetett.</p>
					<p>Jakab a fejét rázta:</p>
					<p>- Ennek bűze van.</p>
					<p>Jancsi pillogott. Fogta a pénzt, és bele akarta nyomni Jakabnak a markába.</p>
					<p>Jakab úgy elkapta a kezét, mintha tüzet nyomtak volna bele.</p>
					<p>- Isten őrizz, hogy pénzt érintsek. Add a gyóntatónak. - Mert aznap gyónnia is
                  kellett.</p>
					<p>A mesternek gyónt. Akkor még nem kapta meg a csuhát, csak a maga ruhájában járult
                  a gyóntatószékhez.</p>
					<p>A gyónásra előtte való nap Jakab segítségével készült. Jakab azt mondta, hogy nem
                  szabad bűnt elhallgatnia semmit, de semmit. Mert aki bűnt hallgat el, bűnös
                  testben fogadja Jézust, és pokolra jut.</p>
					<p>Jancsi hát tartózat nélkül mondta el, hogy hanyagul imádkozott, böjttel nem
                  törődött, hazudott, ördögadtával szitkozódott, de mikor a lopások következtek, ott
                  már vonakodva pöttyögette:</p>
					<p>- Loptam... vörös krétát... meg izé... apró szöget... meg madzagot.</p>
					<p>Legnehezebb volt a máriaüveget megvallania. Érezte, hogy valami nagy érték az, és
                  hát templomi tulajdon volt. A templom: Isten háza - a kő, amit ellopott, Isten
                  köve.</p>
					<p>Mi lesz, ha ezt is megvallja a mesternek? Bizonyos, hogy fölemeli csontos, nagy
                  kezét, és úgy teremti képen, hogy a szeme is kiugrik.</p>
					<p>De választania kellett a pofon és a pokol tüze között, hát csak nyelt egyet, aztán
                  félénken rebegte:</p>
					<p>- Loptam egy... izét is... egy követ.</p>
					<p>S válla közé húzta a fejét.</p>
					<p>Márton fráter azonban meg se moccant a nagy vallomásra. Persze nem tudta, miféle
                  kőről beszél a gyerek. Gondolta: éppolyan haszontalan kicsinységről van szó, mint
                  a többi bűn volt. Jancsi meg nem magyarázott, mert hiszen a tizenkét éves gyermek
                  azt véli, hogy a kimondott szó éppoly teljes, mint a gondolat.</p>
					<p>Márton fráter hát várt még, aztán szelídeden szólott:</p>
					<p>- Nincs több bűnöd?</p>
					<p>- Nincs - felelte Jancsi vidáman. - De van egy ezüst denárom, ihol van e...</p>
					<p>A fráter azonban szintén félrevonta a kezét, mintha a denár tüzes volna.</p>
					<p>- Nekem ne add! - mondta. - Azt is loptad-e?</p>
					<p>- Nem, ezt édesanyám adta.</p>
					<p>- Hát akkor majd a priornak add oda mise után. Nincs több semmi bűnöd?</p>
					<p>- Nincs.</p>
					<p>- Hát szánd és bánd a bűneidet.</p>
					<p>S feloldozta.</p>
					<p>A beöltözés a kapitulum-házban történt. Szép napfényes májusi nap sugárzott be az
                  udvarra. Csak a kőrisfa felső lombjait mozgatta egy kis tavaszi szél. Mise után a
                  kapitulum-házba gyűlt össze mind a szerzet. Úgy ültek, mint az éjszakai
                  kapitulumon.</p>
					<p>A mester bevezette Jancsit. Megálltak a kapitulum közepén. Jancsinak le kellett
                  borulnia arccal a földre, s a két karját kereszt alakban széttárnia.</p>
					<p>- Mit kívánsz? - kérdezte a prior.</p>
					<p>- Isten irgalmát és tiédet - rebegte a fiúcska a mester oktatása szerint.</p>
					<p>- Kelj fel!</p>
					<p>Jancsi föltápászkodott, fölkelt.</p>
					<p>A prior folytatta:</p>
					<p>- Kedves fiacskám. Azt mondod, Isten irgalmát kéred és a miénket. Isten irgalmát
                  csak Istentől nyerheted meg. Reméljük, meg is nyered. Mert hogy ide jutottál
                  közénk, már annak a jele, hogy Isten kegyelme veled vagyon. A mi irgalmunkat
                  azonban megígérhetjük, ha teljesíted mindéltig a három fogadást, amelyen a mi
                  szerzetünk áll. A mi szerzetünk élete imádkozás és munkálkodás. Hogy ebben
                  tökéletes lehess, engedelmesnek kell lenned, szegénységet kell vállalnod, testi
                  kívánságoktól tisztán kell maradnod. Hogy engedelmes lehess, alá kell vetned az
                  akaratodat a szerzet reguláinak és konstitúciójának. Engedelmeskedned kell a
                  föllebbvalóidnak. Még evésben, ivásban is. Helyednek változtatásában is a
                  föllebbvalóid engedelmét kell követned. Ha a föllebbvalóid azt akarják, hogy
                  Barcellónában élj, vagy Rómában, vagy bármely helyen, nem szabad ellenük
                  szegülnöd. Ami a szegénységet illeti, semmid se lehet ezen a földön, amire azt
                  mondod: ez az enyém. Csak az a tiéd, amit ideiglenesen a
                  föllebbvalók neked használatodra engednek. Nem szabad ismerned pénzt. Nem lehet
                  vagyonod. S el nem fogadhatsz senkitől semmit, se pedig te nem adhatsz senkinek
                  semmit. Ami a tisztaságot illeti, ne csak a testi tisztaságot értsed, hanem a
                  lelkit is. Gondolnod se szabad tisztátalan gondolatokra, még kevésbé beszélned,
                  még kevésbé cselekedned. A nőkre rá se szabad nézned, hanem olyannak kell velük
                  szemben lenned, mintha nem is ember volnál, hanem fa vagy kő. És hogy ebben is
                  tökéletes lehess, tudnod kell, hogy a regulák és konstitúciók a testednek
                  gyötrésére köteleznek téged: virrasztanod kell, mikor aludni óhajtanál; böjtölnöd
                  kell, mikor enni szeretnél. Szentkereszt ünnepétől húsvétig alighogy táplálkozol.
                  Húst azontúl sem ehetsz, csak ha beteg vagy, vagy ha szokatlanul nagy a testi
                  munka, amellyel megbíznak, és a felsőbbség megengedi. Éppígy, ha úton jársz, pénzt
                  nem vihetsz magaddal, hanem könyörületességből kell tengened. Az is megtörténik,
                  hogy a szerzet kenyerét, borát és más élelmét kell összekéregetned. Hitvány ruhát
                  kell viselned, olykor szakadozottat. Dolgoznod kell olykor kedvetlen munkákat, és
                  nehezeket. Tűrnöd olykor zaklatást, dorgálást s más szenvedéseket, tűrnöd nagy
                  türelemmel, nagy békességgel. Mert minél nehezebb a megterhelésed, annál több az
                  érdemed az örök életre. Aláveted magad mindennek?</p>
					<p>- Alá - felelte halvány arccal a gyermek.</p>
					<p>- Isten tegye lehetővé neked.</p>
					<p>A szerzet áment zúgott.</p>
					<p>A mester újra megfogta Jancsinak a kezét, és a terem közepéről a prior székéhez
                  vezette.</p>
					<p>- Térdelj le!</p>
					<p>Az öreg György fráter odabicegett a priorhoz a szerzeteske öltözetével. A prior
                  először a ruhát adta rá, s rácsatolta az övszíjat. Aztán a fekete színű kis
                  skapulárét tette a nyakába. A csuklyát a fejére vonta, és a kápát a vállára
                  terítette Jancsinak.</p>
					<p>A szerzetesek mind térdet hajtottak. A kántor fráter rákezdte: Veni creator Spiritus! - s megindultak kettesével. Elöl a prior, utána a
                  mester a kis új baráttal, aztán a többi.</p>
					<p>Énekelve vonultak be a templomba. A prior föllépett a főoltárhoz. A mester
                  Jancsival a lépcsőn maradt. Jancsinak ismét le kellett terülnie a két karját
                  elterjesztve.</p>
					<p>Úgy maradt, míg az éneket el nem végezték.</p>
					<p>Akkor a prior kifordult az oltártól. Kyrie eleison! -
                  kiáltott, és miatyánkot mondott, utána meg két latin imádságot.</p>
					<p>Jancsit azután meghintette a prior szenteltvízzel, s a székébe ült.</p>
					<p>A kántor tedeumot kezdett.</p>
					<p>A mester Jancsi fejéről hátra levonta a csuklyát, és a priorhoz vezette.</p>
					<p>- Testvérünk érkezett! - kiáltotta örvendezve a prior.</p>
					<p>És képen csókolta Jancsit.</p>
					<p>A szerzetesek mind fölkeltek, és feléje tárták a karjukat:</p>
					<p>- Isten hozott!</p>
					<p>És valamennyien megcsókolták az új kis testvérüket.</p>
				</div>
				<div type="chapter">
					<head>12</head>
					<p>Tán a tizedik napon: vasárnap, mise után, a prior magához intette Jancsit:</p>
					<p>- Lemégy Szikárdusz fráterrel anyádhoz.</p>
					<p>A tót fráter már ott állt botra támaszkodva, köpönyegesen az udvaron. A prior
                  áldást vetett rájuk. Megindultak.</p>
					<p>Szeles májusi nap volt, s bizony hidegecske. A templomból kiözönlő nép
                  felsőruháját oldalt kapkodta a szél, s a budai úton is fehér porfelhőket
                  emelgetett.</p>
					<p>Jancsi mégis boldog volt, hogy lemehetett a szigetre. Mióta beöltözött, először
                  engedték meg, hogy kilépjen a falak közül.</p>
					<p>A szél nem bántotta őt, hiszen a fején volt a csuklya; az meg, hogy a szél
                  lebegteti a kápáját, tetszett is neki. Egyáltalán tetszett neki a szerzetes ruha a
                  csuklyától a saruig: puha volt és meleg, hiszen tiszta gyapjúból készült.</p>
					<p>Szikárdusz szótlanul ballagott a hegyről lefelé. Csak akkor szólalt meg, mikor
                  Jancsi visszapillantott:</p>
					<p>- Miért nézted hátra?</p>
					<p>- Azért - felelte Jancsi nyílt szívvel -, hogy néznek-e utánam.</p>
					<p>- Nem szabad, nem szabad. Jelenteni megfogsz mester fráternek.</p>
					<p>Jancsi megszeppent. Elszontyolodva lépegetett tovább Szikárdusz mellett, s még
                  arra is alig pillantott fel, hogy két gyerek sárkányt eregetve száguldott el
                  mellettük, le a hegyen.</p>
					<p>Csak arra vidámult meg, mikor azt látta, hogy egy potrohos, részeg nemes tántorog
                  előttük. Veres nadrág van rajta, és fehér posztódolmány. A süvegét már lefújta
                  valahol a szél. A kardjának is csak a hüvelye van meg. Szüntelen botladozik benne;
                  de azért hujángat. Végre el is bukik egy házikó előtt, mintha csak kiválasztotta
                  volna az egyetlen sáros helyet az utcában: esővíz felfogására volt ott egy
                  lepedőnyi széles, ásott gödör. Bizonyára kacsák kedvéért ásták. Térdig süppedt
                  belé.</p>
					<p>Jancsi röhögött. Szikárdusz fráter megállt, és hátratekintett. Bizonyára azt
                  nézte: van-e valaki, aki az emberen segítsen? De csak egy nyolcéves forma
                  leánygyermek futott elő az udvarból cseresznye színű szoknyában egy nagy
                  cirokseprűvel. Szikárdusznak a kezét rohanta meg egy csókkal, s bámulva
                  meresztette a szemét Jancsira.</p>
					<p>A részeg jókedvét nem zavarta az esés.</p>
					<p>- Kik vagytok? - kiáltotta vígan Szikárdusznak. - Barátok vagytok? Bolondok
                  vagytok! Nem tudjátok, mi a jó!?</p>
					<p>- Hogyne - felelte nyugodtan Szikárdusz -, hiszen látjuk: sarban heverni a jó!</p>
					<p>S odább lépett.</p>
					<p>- Látod - mondta Jancsinak -, ez az ember latszik neked, hogy úr, pedig nem úr.
                  Rab. Testnek rabja.</p>
					<p>Egy csoport fekete köpenyes ember állt az utcán egy olyan ház előtt, amely beljebb
                  épült, mint a többi. Hegyes, hosszú posztósüveget viseltek, feketét, olyat, mint a
                  fordított tölcsér. Többnyire göndör szakállú s hajlott hátú emberek voltak. A
                  köpönyegükön elöl-hátul tenyérnyi piros posztószelet virított. Csaknem mindenkinek
                  a kezében volt valami ruhaféle: selyemszoknya, dalisaru, sarkantyús sárgacsizma,
                  kard, süveg, rámás kép, a hátukon is kinek zsák, kinek zacskó, kinek nadrág. S
                  valamennyinek hevesen mozgott a szája s a jobb keze. Lármásan fecsegtek, vállukat
                  rángatták, kezüket terjegették.</p>
					<p>A csoport közepén egy asztalka állott. Az asztalkánál egy agg zsidó ezüst
                  denárokat olvasott három fiatal elé. A negyedik a fejét a jobb vállára hajlítva
                  írt ónnal sebesen.</p>
					<p>- Látod: pénz rabjai.</p>
					<p>És szótlanul haladt tovább.</p>
					<p>Lenn a hévizi malomnál három bársonydolmányos, bársonysüveges úr lovagolt el. A
                  szél a lovak sörényét halról-jobbra borzolta.</p>
					<p>Ragyogott rajtuk a sok aranylánc, süvegükön a boglár, karjukon az ékes kövek. A
                  lovak csótára is csillogott a kövektől.</p>
					<p>- Látod - mondta Szikárdusz -, pompa rabjai.</p>
					<p>Jancsi utánuk bámult.</p>
					<p>- Mindenki rab-e? - kérdezte félénken.</p>
					<p>- Mindenki - bólintott Szikárdusz.</p>
					<p>- A király is?</p>
					<p>- Király is.</p>
					<p>- Kinek rabja a király?</p>
					<p>- Nemzet rabja.</p>
					<p>- Mink is rabok vagyunk-e?</p>
					<p>- Mink is.</p>
					<p>- Mink kinek a rabjai vagyunk?</p>
					<p>- Isten rabjai, fraterkám.</p>
					<p>Szótlanul mentek tovább.</p>
					<p>A révhez értek. Szikárdusz ottvártukban rámosolygott a fiúra:</p>
					<p>- Vajon mit gondolsz tied feje: kinek jobb rabja lenni? Úrnak-e? földbirtoknak-e?
                  pénznek-e? asszonynak-e? vagy jóságos Istennek?</p>
					<p>A hidas átvitte őket a szigetre.</p>
					<p>Jelentkeztek a kapus apácánál. Koros apáca volt az, hosszúkás arca oly vörös,
                  mintha égő kályhából húzták volna elő.</p>
					<p>- Vannak bent - mondotta, a társalgóra pillantva -, de azért csak menjetek be. Épp
                  most küldöttünk az orvos fráterért. Budán van-e?</p>
					<p>S a földre nézett.</p>
					<p>- Nincs ott - felelte Szikárdusz. - Beteg megvan valaki nalatok?</p>
					<p>S ő is a földre nézett.</p>
					<p>- Az öreg Erzsébet szóror - felelte panaszosan az apáca, s a szemét el nem vette a
                  földről. - Mióta megjöttünk, ki nem állt a fejéből, a hátából a fájás. Azt mondta,
                  hogy kérjük be az orvos frátert, vagy ha nincs honn, gyóntatót kérjünk.</p>
					<p>Szikárdusz abba a szobába vezette be Jancsit, amelyik a királyterem mellett volt,
                  s amelynek vasrácsos, alacsony ablakán annyira elbámult, mikor a máriakő
                  elrejtésén gondolkodott. A szoba téglával volt pádimentomozva, és a szag is
                  téglaszag volt benne.</p>
					<p>Aznap súrolták. A téglák széle még nedves volt.</p>
					<p>A vasablaknál egy világi pap állott, egy Krisztus szakállú, komoly kis ember. Új
                  reverenda volt rajta, s fekete köpönyeg a fél vállán. Fekete csizmája csupa por. S
                  beszélt. De nem lehetett látni, hogy kivel beszél, mert az ablak rostélyát
                  belülről fekete vászonkárpit takarta.</p>
					<p>- Az öcséd azt izeni - folytatta a pap hangosan -, hogy az ősszel
                  megházasodik.</p>
					<p>- Piroskát veszi el? - kérdezte belülről a kárpit mögül egy csodálkozó női
                  hang.</p>
					<p>A pap a fejét rázta:</p>
					<p>- Keskeny Bernát lányát veszi el, Kingát.</p>
					<p>- Azt a koldust! Azt a szájanyaliskát! Azt a...?</p>
					<p>Jancsi körülpillantott a szobában. Nem volt ott semmi bútor, csak egy hosszú pad
                  az ablakkal szemben, a fal mellett, s a vasablaknál, a fal mellett, egy
                  tölgyfa-szék. A falon kereszt függött, éppolyan, amilyen a cellákban is.</p>
					<p>Szikárdusz leült a padra, Jancsi is melléje telepedett.</p>
					<p>És hallgattak.</p>
					<p>A pap folytatta a családi ügyek tárgyalását. Közben ásított is. A reverendája és
                  köpönyege aljának porosságán látszott, hogy messze útról érkezett a
                  klastromba.</p>
					<p>Jancsi hallgatta néhány percig a beszélgetést, de aztán arra gondolt, hogy az
                  anyja meg se láthatja őt a kárpit miatt. Ez a gondolat elkedvetlenítette.</p>
					<p>A szögletbe nézett. Valami nagy zöld-arany bogarat látott mozogni ott.</p>
					<p>Megismerte, hogy rózsabogár.</p>
					<p>- Szikárdusz fráter - szólott halkan -, megfoghatom-e azt a bogarat?</p>
					<p>A pap akkor elköszönt az ablaktól. Szikárdusznak is bólintott.</p>
					<p>Ők következtek.</p>
					<p>- A fiam? - hangzott belülről Julis asszonynak örömtől forrongó szava - hol a
                  fiam?</p>
					<p>A kárpit félrerándult, és a rostély mögül előpiroslott Julis asszonynak az
                  arca.</p>
					<p>De Jancsi csak elhőkölt tőle: az anyja apáca-ruhában...</p>
					<p>- Ó, lelkem, szerelmes fiacskám! - harsogta az asszony örömtől lelkendezve. -
                  Micsoda helyeske kis barát lett belőled! Jaj, meg se csókolhatlak, egyetlenem!</p>
					<p>- Ne kiabálj - hangzott egy halk női hang Julis asszony mögött. - Csak susogva
                  szabad...</p>
					<p>De Julis asszony soha életében nem susogott. Ha egyszer szóra nyílott a szája, oly
                  hangosan kotkodácsolt, mint a fészkéről fölkelt tyúk.</p>
					<p>- Ó, lelkem, fiacskám, mennyit sirattalak! Az éjjel is felőled álmodtam. Azt
                  álmodtam, hogy... Nesze egy kis mákos rétesvég... Vedd el, no, bátran. Nem szabad?
                  Ki mondta, hogy nem szabad? Ki az a regula? Ó, bizony ezt megeheted regula nélkül
                  is! Jaj, hát még egy darabka rétest sem adhatok a fiamnak! Istenem, Istenem! Nem
                  elég, hogy elragadják... nem bornyú ez, hogy elragadják... Hogy vagy, édes lelkem?
                  Kapsz-e eleget enned? Nem kemény-e az ágyad? Nem vertek-e meg? Ne tagadd! Nekem
                  megmondhatod! Itt jó volna az élet, tejben-vajban fürdünk, csak kimennünk nem
                  szabad. Úgy élünk, mint valami börtönben. Mindjárt az első nap, hogy mosogatok,
                  nagy elbúsultomban rákezdtem, hogy: Az én rózsám
                     recefice... hát csak rám robban mind a szerzet, hogy aszongyák,
                  megbolondultam-e...</p>
					<p>Az előbbi hang újra rendre igazította Julis asszonyt:</p>
					<p>- Nem szabad itt nótákról beszélned. Inkább imádságról beszélj a fiadnak!</p>
					<p>- Imádságról? Jaj, édes fiam, mennyit imádkozunk. Az úri kisasszonyok még éjjel
                  is... Látnád a kis királyleányt; úgy megtérgyepöl a kapitálionyba vagy minek híják
                  itt a kápolnát. Oszt olyan édösdedön seppög avval a csöpp kis szájával... Hát még
                  ha olvasni látnád! Hogy ösmeri a bötüket! Csak ránéz a könyvre, oszt egyszerre
                  megmondja: iksz, piksz...</p>
					<p>E végevárhatatlan szóáradatnak a barát vetett zsilipet. Fölkelt a székről, és
                  megfogta Jancsi kezét.</p>
					<p>- Elég volt.</p>
					<p>- Még valamit hadd kérdezzek - esengett az asszony. - A szekerest nem láttad?
                  Miklós bácsit, a szekerest. Nem találkoztál-e vele véletlenül?</p>
					<p>És búsan pislogott a fiára.</p>
					<p>De az apáca elbocsátotta a kárpitot. A látogatás véget ért.</p>
					<p>- Gyerünk - mondotta Szikárdusz.</p>
					<p>Az ajtón azonban Marcellusz fráter nyitott be.</p>
					<p>- Gyertek be velünk - intett fejével Szikárdusznak -, egy beteg szórorhoz
                  hívattak.</p>
					<p>A folyosó-rácsnál Rudolf fráter és két öreg apáca várta már őket.</p>
					<p>A regulák szerint másodmagával mehet be az orvos is, de jobb, ha hárman
                  vannak.</p>
					<p>Így jutott be a kis új fráter is velük.</p>
					<p>Sietve lépkedtek át a kisudvaron. (Ni, a tulipánok mind kinyíltak!) A vasajtón át
                  a nagyudvarra. (Ni, a fácskák mind kifakadtak!) Az orvos hóna alatt ott feketéllt
                  a duzzadt bőrtáska. (Hol van hát Margit?)</p>
					<p>A kórházból egy fiatal apáca lépett ki. A barátok láttára alázatosan meglippent, s
                  a szemét lesütve jelentette, hogy a beteghez be lehet menniük. Az egyik öreg apáca
                  már tárta is az ajtót, de ő maga kívül maradt.</p>
					<p>Szikárdusz is ott maradt a kórház tornácán. Letérdelt. A két öreg apáca is
                  letérdelt. Jancsi is követte a példát.</p>
					<p>És míg bent az orvos a beteget kérdezgette, halkan miatyánkoztak.</p>
					<p>Az ajtó tárva maradt. Ez is regula. Kívülről lehetett látni, hogy az orvos nem
                  vizsgál egyebet a betegen, csak a nyelvét. Megérinteni apácát orvosnak se
                  szabad.</p>
					<p>S az imádkozók egyre szaporodtak.</p>
					<p>A házból lassankint mind többen gyűltek oda az apácák. Letérdeltek azok is.</p>
					<p>Az orvos az ápoló apácára fordította összevont szemöldökű arcát, de mégis nyájasan
                  kérdezte, hogy van-e patikájukban borsolaj.</p>
					<p>- Nincs.</p>
					<p>- Hát szarvas-gyökér fű?</p>
					<p>- Bizony az sincs. Amink van, itt van a polcon.</p>
					<p>És a szoba egy kis polcára mutatott. Valami harminc csupor állt ott,
                  kisebb-nagyobb. Tintával jegyzett cédula volt a csuprokra kötve.</p>
					<p>- No, majd küldök át - mondotta az orvos. - Borsolajjal dörzsöljétek esténkint a
                  beteg hátát, és igyon a fűnek a főzetéből azon keserűen egy-egy kanálnyit,
                  reggelenkint. És nem szabad minden kis betegségtől megijednetek. Ti, ha egyet
                  prüsszentetek, azt hiszitek: már itt a halál.</p>
					<p>Míg bent beszélgettek, Jancsi oldalt pillantott. Boldogan rezzent össze, mikor a
                  négy kis leányt is meglátta az imádkozók között.</p>
					<p>Először csak a szeme szögletéből láthatta őket, de aztán igazodott egyet a
                  térdelésben, s láthatta az arcukat is. A leánykák is érdeklődéssel pillogtak rá.
                  (Micsoda apró barát!) Csak Margit imádkozott köztük szeme hosszú pilláit lesütve,
                  ájtatosan. De még Margit is - szíve nagy megrezzenésére - rápillantott
                  egyszer.</p>
					<p>- Csak feküdj nyugodtan, szóror - mondotta végül az orvos. - Néhány nap múlván
                  megjavulsz.</p>
					<p>Akkor ők is felkeltek. Jancsi Szikárduszhoz húzódva bámulgatott Margitra.</p>
					<p>A kis királyleány éppoly fehér ruhában volt, mint megérkezésekor, a haja is éppúgy
                  vállára lebegőn, csak éppen hogy egy melles gyolcskötény takarta elöl. Áhítattal
                  bámult ő is Jancsira. S egyszer meg is fogta annak az íves szemöldökű apácának a
                  kezét, akik megérkeztükkor a poharas zacskót hordozta. Kérdezett tőle valamit.</p>
					<p>Jancsi nem értette, hogy mit. Csak annyit hallott, hogy Margit kisanyám-nak szólította az apácát. Ebből tudta, hogy Olimpiádesz asszony
                  az apáca. Hiszen több ízben emlegették, hogy rá van bízva Margit.</p>
					<p>A pillantásukból látta, hogy róla beszélnek. És a szíve büszkén dobogott.</p>
					<p>Csak az a gondolat aggasztotta, hogy az anyja kirohan a konyhából, és ráront a
                  rétessel.</p>
					<p>No nem fogadja el, bizonyos! Mégis restellte volna Margitka előtt...</p>
					<p>Szerencsére az anyja valahol bent volt elfoglalva, s nem is sejtette, hogy a fiát
                  bevitték.</p>
					<p>Hát lépkednek kifelé. Az orvos kérdezi a vén apácát, aki kíséri őket:</p>
					<p>- Hogy viselkedik a kis Margit?</p>
					<p>- Jól, orvos fráter. Soha nem is volt engedetlen.</p>
					<p>- De hallottuk, hogy mindjárt az első nap volt egy kis kellemetlensége.</p>
					<p>Az apáca elmosolyodott:</p>
					<p>- Olimpiádesz szóror nagyon is sokat kíván tőle. Én már sokszor mondtam neki, hogy
                  a gyermek gyermek. Nem lehet a gyermeknek negyvenesztendős esze.</p>
					<p>- Helyesen szóltál, priorissza szóror.</p>
					<p>- És nincs ok aggodalomra: a leányka túlon-túl is gyönge szívű. Mindig jó jel, ha
                  a gyermek érzékeny. Mióta az a kis kedvetlensége történt, rá nem bírják a társai
                  venni, hogy labdázzon. „Soha többé, soha!” - mondja nagy komolyan.</p>
					<p>A kisudvarra értek.</p>
					<p>Három fiatal apáca font ott a mívelő-ház előtt. A guzsaj szoros kötésű, hát
                  gyapjat fonnak. Egyik közülük a tornác deszkázott kerítésfalán ült, háttal az
                  udvarnak. Hogy a társai figyelmeztették, leugrott, és szemérmesen meghajolt ő is a
                  fráterek felé, s úgy is maradt, a szemét a földre irányozva.</p>
					<p>Margit egy leánytársa karjába fűződve kísérte őket, s hogy megálltak is, csak
                  Jancsira bámult. A nap ellen a homlokára emelte a kezét. (Milyen fehér a
                  keze!)</p>
					<p>Aztán, ahogy ott álltak az udvar közepén, lehajolt, és egy piros tulipánt
                  leszakított.</p>
					<p>Álmodó arccal nézett a fiúra, és a tulipánt egy magafeledt mozdulattal a hajába
                  tűzte, a fülecskéje mellé.</p>
					<p>- Margit! - kiáltott rá Olimpiádesz asszony. - Mit cselekedtél! Beviszed a
                  Mária-kép alá! Büntetésül az avult ruhádat viseled naphosszat. Azt, amelyiken a
                  gyümölcsfolt van!</p>
					<p>Margit megrezzent, elpirosodott, elszégyenkedett. Lassú mozdulattal vonta ki a
                  tulipánt a hajából, és a kezét a szemére takarva fordult el.</p>
					<p>Talán könnyezett is szégyelletében.</p>
				</div>
			</div>
			<div type="group">
				<head>MÁSODIK RÉSZ</head>
				<div type="chapter">
					<head>1</head>
					<p>Egy szekér elakadt az úti sárban. Szép napos volt pedig az idő: vetést zöldítő
                  áprilisi. De az előző héten kiöntött a Duna, és hát kövezett útról Magyarországon
                  akkor még nem is álmodtak.</p>
					<p>A szekeres meg-megbiztatta a lovait:</p>
					<p>- No, Isten álgyon...</p>
					<p>S nyomban utána riogatón káromkodott:</p>
					<p>- Hej, azt a keserves irgalmát!...</p>
					<p>A szekér tengelyig állt a sárban, és a lovak ijedten forgó szemmel csobogtak a
                  vízben.</p>
					<p>- Gyühű, gyühű!</p>
					<p>Az ostorcsapások fekete vonalakban fénylettek a hátukon. Hiába feszítették meg az
                  inukat, a szekér nem mozdult tovább.</p>
					<p>A szekeres hátranézett: hátha látna segítséget az úton. De csak két asszonyfélét
                  látott a távolban, a lombosodó nyárfák között, két fekete kendős asszonyt. Azok
                  bizony nem segíthetnek rajta.</p>
					<p>Felgyűrte hát a gatyája szárát, s belecappogott a sárba. Jobb vállát nekivetette a
                  lőcsnek, bal kezével meghadarta az ostorát:</p>
					<p>- No, Isten álgyon... Gyű te! Hé! Azt a hét imádságos keserves irgalmát!...
                  Gyühűűű!...</p>
					<p>A lovak nekihuzakodtak. Úgy nekihuzakodtak, hogy a szemük is düllyedt belé. De biz
                  a szekér nem mozdult.</p>
					<p>A szekeres megvakarta a fejét, és kicaplatott a sárból. Jobbra-balra lerugdosta a
                  sarat a lábáról, és vörös képpel, nagy elbúsultan káromkodott.</p>
					<p>A táj üres volt. Az út mellett tél-túl tavaszi szántások táblái feketélltek.
                  Bizony ritkásan. A szántóföldek nagyobb része bozótos parlag. A távolban lombtalan
                  erdők, és a fák gallyai közt a szőnyi torony piros bádogteteje.</p>
					<p>A szekeres az égi felhőkre pillantott. Szürkék voltak a felhők, sötétek. A lefelé
                  hajló nap vérszín-pirosan süllyedt közéjük. A szekeres várt kissé, hogy a lovak
                  szusszanhassanak.</p>
					<p>Aztán újra kezdődött a No, Isten álgyon meg, a gyíhekelés,
                  meg a hét keserves irgalom emlegetése.</p>
					<p>De ez az utolsó kísérlet se mozdítja tovább a szekeret. Az ember megint kicaplat
                  hát a sárból, és széttekint. Bámulva látja, hogy az útonjáró két asszony
                  voltaképpen nem is asszony, hanem barát - két fekete csuklyás, vándor barát. Az út
                  szélén közelednek, ahol a gyep keményén kerülhető a sár. A kámzsájuk fel van
                  szíjazva térdig. Kezükben bot van, vagyis amint akkor mondták: istáp. Sarujukat a bal kezükben lógatják.</p>
					<p>Az egyik barát ötvenes forma, szürke szakállú, vékony ember. A két szemöldöke
                  között mély ránc. A hátán valami négyszögletes bőrtáska. A másik fiatal,
                  legfeljebb húszéves, zömök, vállas és vastag nyakú, gondolkodó szemű. Mind a kettő
                  mezítláb, félszárig sárosan.</p>
					<p>- Szépen emlegeted az Istent! - szól a szekeresre az idősebbik barát. - Van is
                  foganatja, látom.</p>
					<p>Az ember levette a süvegét, és röstelkedve pislogott.</p>
					<p>- Nem ért a ló jó szót, könyörgöm. Adjon Isten jó napot. Ha rá nem ríjjog az
                  ember... De az is bolond, aki ilyen úton lisztet küld.</p>
					<p>S az ostorával nyugatra mutatott:</p>
					<p>- Kegyetlen felhő terjedez amott...</p>
					<p>- Hát inkább a liszt vesszen el, hogysem a lelked. Kinek viszed? </p>
					<p>- Bajcsy uramnak vinném. Almásra. Mer igen jóféle liszt ez: kalácsnak való.</p>
					<p>- Hát ne kínozd azokat a szegény állatokat. Várd meg békén, míg a másik szekér jő,
                  aztán annak a lovaival kimozdulhatsz.</p>
					<p>- De épp az a feneség, tisztelendő uram, hogy nem indul ilyen útnak senki. Hanem
                  ha valaki vigyázna addig a lisztemre, elugranék az egyik lovon Bajcsy uramhoz,
                  hogy küldjön segítséget.</p>
					<p>- Mink ugyan nem vigyázunk, jó ember. Minekünk nem az a kötelességünk ezen a
                  világon, hogy lisztet őrizzünk. Hanem úgyis meg kell hálnunk valahol. Merre van az
                  az Almás?</p>
					<p>- Annak a két nyárfának egyenes irányában.</p>
					<p>- Mennyire?</p>
					<p>- Hát biz az van vagy négy futamodás. Az Isten szent nevére kérlek, tisztelendő
                  uraim, segítsetek. Odaadom addig az egyik lovamat, vagy mind a kettőt is...</p>
					<p>- Nekünk nem szabad lóra ülnünk, atyámfia.</p>
					<p>Aztán a két barát mégis tanakodott.</p>
					<p>- Nagy eltérő - vélte az idősebbik. - De hát nem állhatnak ezek itt mind éjten
                  által.</p>
					<p>- A felhő esőt hoz - felelte az ifjabb, vastag lábaszárán a fenn megszáradt sarat
                  vakargatva -, de nem értem, miért nem szedi le ez az ember a zsákokat?</p>
					<p>És az emberhez fordult:</p>
					<p>- Szedd le talán egyenkint a zsákokat, s hordd át a sáron.</p>
					<p>- Leszedtem én mán háromszor, de hogy megint és hogy átal is hordjam ezen a nagy
                  sáron, meg újra felrakjam...</p>
					<p>És elkeseredett:</p>
					<p>- A ménkű csapjon ezekbe a lovakba. Ha itt ragadok éccakára is, megver az eső -
                  agyoncsap a gazdám. Hej. De nem is adok én egy pár jó ökröt tíz igáslóér!</p>
					<p>A két barát újra összetanakodott.</p>
					<p>- Isten nevében kért - mondta az idősebbik -, és ha esik, ezt a sok lisztet
                  csirizzé áztatja. Gyerünk hát Almásra.</p>
					<p>S megindultak a két nyárfa irányában.</p>
					<p>Az idősebbik barát Rudolf fráter volt. Az ifjabbik Jancsi. A lefolyt nyolc éven
                  Jancsi Magyarország minden domokos-klastromában töltött egy esztendőt. Mert az
                  volt a szokás, hogy a novícius különböző mesterektől tanult. Legutóbb Győrött
                  volt. A kertészetben is megoktatták, s könyvkötést is tanult egy német
                  baráttól.</p>
					<p>Most azért indították őket útnak, mert egy apáca súlyosan megbetegedett, és Rudolf
                  orvost kérték az apácák. Jancsit meg azért küldték az orvossal, mert őrá is
                  szükség volt. A szigeti barát-klastromot megbővítették. Kertet is kerítettek
                  hozzá. Jancsira bízták, hogy bevesse, beültesse. Bizony fölemberedett a gyermek.
                  Az arca azonban kerek maradt, afféle vasat is harapó, kemény kerek arc, mint az
                  anyjáé. Az állán néhány apró bibircs vörösödött. De csupa erő volt és
                  egészség.</p>
					<p>Mikor már egy hajításnyira jártak a szekértől, egyszer csak kiabálást
                  hallanak:</p>
					<p>- Megálljatok! Megálljatok, tisztelendő uraim!</p>
					<p>A szekeres futott utánuk.</p>
					<p>Hozzájuk közeledve meglassult, és a homlokát törülgette az inge ujjában:</p>
					<p>- Ne menjetek oda mégse! Inkább rajta hálok a szekéren, ha másképp nem lehet.
                  Beterítem a szűrömmel. De nem viselhetem el a lelkemen... Ne menjetek oda,
                  tisztelendő uraim!</p>
					<p>A két fráter csodálkozva nézett az emberre.</p>
					<p>- De hát mért nem mennénk? - kérdezte Rudolf fráter. - Izmaelita ember-e a gazdád,
                  avagy zsidó?</p>
					<p>- Se nem izmaelita, se nem zsidó. De azért ne menjetek hozzá.</p>
					<p>- Talán valami bűnben forogsz te azzal a liszttel?</p>
					<p>- Nem forgok én semmi bűnbe se.</p>
					<p>- Vagy harapós kutyákat tart? Mink nem félünk semmi kutyától.</p>
					<p>- Nem tart éppen igen harapós kutyákat, hanem hogy éppen ű maga a harapós kutya.
                  Különösen a papok... Ne menjetek oda mégse, uraim, az Isten áldjon meg
                  benneteket.</p>
					<p>- De most már megmondd, hogy miért ne mehessen keresztény pap a keresztény
                  emberhez?</p>
					<p>- Hát... hogy is mondjam... feleséges ember vót az én uram... Aztán most nincs
                  felesége...</p>
					<p>- Hát aztán?</p>
					<p>- Hát aztán azért nincs felesége, mert elment a pappal...</p>
					<p>- Hát aztán?</p>
					<p>- Hát aztán... izé... hát hogy a papot nem foghatta meg, leölt dühében egy egész
                  klastromot.</p>
					<p>- Hol?</p>
					<p>- Nem tudom. Valahun német földön. Negyvenhat barátot megölt egy szál karddal.</p>
					<p>A két fráter rábámult.</p>
					<p>- Nem igaz a’ te! - mondta az idősebbik.</p>
					<p>- De Isten szent uccse igaz - felelte a szekeres. - Ő maga beszélte.</p>
					<p>A két fráter egymásra nézett. Megértették, hogy Bajcsy gazdánál csakugyan nem
                  lehet szíves látvány a csuha.</p>
					<p>- Nem viselhetem el a lelkemen - folytatta a kocsis. - A gazdám... igen ádáz
                  ember. Nem hiszem, hogy papfélét... belétek köt, ha másképp nem lehet... Nem
                  viselhetem el a lelkemen.</p>
					<p>Rudolf fráter kérdőn nézett Jancsira.</p>
					<p>Jancsi vállat vont:</p>
					<p>- Pogányok közé is jár a mi szerzetünk.</p>
					<p>- Legfeljebb kilök.</p>
					<p>- Be se megyünk, csak az ajtóban beszélünk vele.</p>
					<p>- Elvégre az ő ügyében járunk.</p>
					<p>És az orvos a szekereshez fordult.</p>
					<p>- Térj vissza a szekeredhez. Mink elmegyünk a gazdádhoz, és megmondjuk neki a
                  bajodat. A többi: Isten gondja.</p>
					<p>S megindultak a két nyárfa iránt. Arrafelé is régi parlag volt a mező, csupa bozót
                  és embernyi magas cserjés. Félórát is haladtak, míg végre szántott földet értek, s
                  a távolban nagy kőfal-kerítéses tanyát pillantottak meg.</p>
					<p>A tatárjárás után ugyancsak divatoztak a kőfalak.</p>
					<p>Mikorra a kapuhoz jutottak, az ég már dörgött, és nagy cseppek csapódtak a
                  kezükre.</p>
					<p>A kapu nyitva volt. Bent gyümölcsfákkal környezett, tornácos úrilak fehérlett a
                  hűvöskés esti homályban, távolabb istállók, ólak, meg egy csűr.</p>
					<p>Valami nyolc dühös kutya robbant elő a két fráter fogadására, örvesek, bozontosak,
                  nagyok. Éktelen csaholással szökdelték őket körül.</p>
					<p>A két fráter háttal állt egymásnak. Nem szóltak semmit, csak maguk elé nyújtották
                  botjukat.</p>
					<p>Az udvar közepén tűz égett. A tűz világánál látni lehetett egynéhány cselédet meg
                  az urat. Valami kövön vagy tuskón ült az úr. S körülötte a cselédek is ültek,
                  mintha valami tanácskozás volna. Csak az arcukat világította meg a tűz.</p>
					<p>Az ebugatásra fölkelt egy fiatal legény, és elcsillapította a kutyákat.</p>
					<p>Valamennyien bámulva néztek a tűz odanyílt világánál a két fráterre. Egyik-másik
                  halk Isten hozott-at mondott. De szinte megdermedve nézték
                  a két barátot.</p>
					<p>Az úr is fölkelt a helyéről.</p>
					<p>- No, mi az? - dörmögte - nem Pali jött meg?</p>
					<p>A cselédek nem feleltek.</p>
					<p>A két fráter közeledett a tűzhöz.</p>
					<p>- Békesség e háznak! - bókolt Rudolf fráter templomi hangon.</p>
					<p>Az úr - egy hosszú bajuszú, borzas üstökű, erős ember, körülbelül
                  harmincöt-negyven évesnek látszott a homályban - összevonta a szemöldökét:</p>
					<p>- Mit kerestek?</p>
					<p>Rudolf rövid egynéhány szóval elmondta, hogy a szekeret milyen állapotban
                  találták, hogy egy pár ökör vagy egy pár ló kellene az elakadt embernek.</p>
					<p>- Isten nevében kért bennünket, hogy hozzuk hírét a bajának. Megtettük. Jó
                  éjszakát.</p>
					<p>S könnyedén fejet hajtott, és megfordult.</p>
					<p>- Gyerünk.</p>
					<p>Az eső megeredt. Villám cifrázott végig az égen, s rá földet rendítő dörgés
                  következett.</p>
					<p>Bajcsy utána bámult a két barátnak, aztán erős recsegő hangon kiáltott:</p>
					<p>- Fráterek!</p>
					<p>A két fráter megállt.</p>
					<p>Bajcsy hozzájuk ballagott.</p>
					<p>- Hol háltok? - kérdezte mogorván.</p>
					<p>Rudolf vállat vont:</p>
					<p>- Majd csak találunk helyet.</p>
					<p>- Hol a fenébe találnátok? A legközelebbi ház is négy óra járás ide.</p>
					<p>- Nekünk nincs messze semmi. A rossz időjárást békével szenvedjük.</p>
					<p>- Nem bocsátalak el. Háljatok meg nálam.</p>
					<p>- Köszönjük - felelte Rudolf hidegen -, nem szokásunk, hogy
                  alkalmatlankodjunk.</p>
					<p>A villámfénynél látszott, hogy Bajcsy a fejét rázza.</p>
					<p>- Meghálhattok a szérűn - mondotta mogorván. - Mi a neved?</p>
					<p>- Az enyém Rudolf. A társamé János.</p>
					<p>- Rudolf? Te talán az orvos-barát vagy?</p>
					<p>- Az. Ösmersz?</p>
					<p>- Hm. Nem, hálistennek, csak épp a nevedről.</p>
					<p>És barátságosra enyhült a hangja:</p>
					<p>- Egy asszonyt épp tegnap kísértek Budára hozzád.</p>
					<p>- Beteget?</p>
					<p>- Bizony olyan beteg az, hogy ülni is alig ülhet. A néném is vele ment. De hát
                  jertek. Elvégre, ha rossz is a hírem, nem rosszabb magamnál. Szívességet
                  cselekedtél velem: elfogadhatod, hogy viszonozzam.</p>
					<p>Az eső már akkor suhogva szakadt. Eloltotta az udvaron égett tüzet is. És pokoli
                  fekete volt a sötétség. Akarva se lehetett volna tovább menniük.</p>
					<p>- Micsoda zivatar! Április elején! - mormogta Bajcsy.</p>
					<p>S a konyha felé kiáltott:</p>
					<p>- Szövétneket!</p>
					<p>A ház ajtaján csakhamar világosság áramlott ki, s megjelent egy fiatal cselédlány
                  szövétnekkel.</p>
					<p>Bajcsy bekísérte a két vendéget.</p>
					<p>Cserhajjal döngölt földű szobába vezette őket. Köpcös tölgyfaasztal állt a szoba
                  közepén, s körülötte gyökérből alkotott, vaskos karosszékek.</p>
					<p>A szobában cserszag és borszag uralkodott, némi penész-szaggal egybekeveredetten.
                  De abban az időben nem voltak finnyásak az emberek. A cserrel döngölt földű szoba
                  már úri valami volt abban a korban. Szagnak meg valami szagnak csak kell lenni az
                  olyan szobában, amelyikben esznek, isznak, de söpörni sohase söpörnek. Húsvétkor,
                  szentmihálykor megújítják a cserhajat, s azzal megvan.</p>
					<p>A cselédek - csupa fiatal leánycseléd - egy sokágú gyertyatartón gyújtottak
                  világot, egyszerre valami tíz viaszgyertyát is.</p>
					<p>A falra vetődő világosságnál mindenféle fegyver csillogott elő. A fal teles-tele
                  volt szépen gondozott fegyverekkel: sok kard, harminc is - dárdák, íjak, puzdrák,
                  paizsok, bölényszarvak és más efféle szarvak. Semmi egyéb bútor, csak egy
                  festetlen tölgyfaalmáriom a sarokban, meg egy pohárszék: csupa ezüst-kupák és
                  ezüst-poharak - a másik sarokban.</p>
					<p>- Tüzet a kandallóba! - parancsolt a gazda.</p>
					<p>A világosságnál látni lehetett, hogy körülbelül negyvenöt éves, középtermetű,
                  csontos arcú ember: szennyes bőrköntös van rajta. A bajusza: mintha fekete csepűt
                  sodortak volna s ragasztottak volna az orra alá. A szakálla rövidre nyírt, még
                  feketébb szakáll. Nagy kifent bajuszával mintha emberré vált cincér volna. A szeme
                  apró és eleven.</p>
					<p>A két bámuló baráthoz fordult:</p>
					<p>- Tegyétek le hát azt az istápot. Üljetek le. Mit esztek? Mit isztok?</p>
					<p>- Köszönjük - bókolt az orvos-barát -, csak szállást kérünk. Meg ha egy dézsa
                  vizet adatnál a lábunknak... odaki...</p>
					<p>Bajcsy hümmentett:</p>
					<p>- Szállás már van. De hát bizonyára éhesek is vagytok. Ha nem vagytok nagyon
                  éhesek, várjátok meg a vacsorát. Üljetek le.</p>
					<p>És a cselédekhez fordult.</p>
					<p>- Két dézsa vizet.</p>
					<p>A két barát letette a botját a sarokba. Egyéb holmi nem volt náluk, csak az
                  orvosnál a négyszögű bőrtáska.</p>
					<p>- Talán a nénéd is beteg? - kérdezte az orvos. - Vagynak nálam holmi jóféle
                  füvek...</p>
					<p>- Dehogy - felelte Bajcsy -, az csak éppen velük ment. Mentek vagy négyen
                  asszonyok. A királylánynak a látására mentek. Nem tudom, mit bámulnak rajta.
                  Mondják, hogy az ország minden vidékéről ellátogatnak oda a nemesasszonyok. Minden
                  főúr betolná már a lányát apácának.</p>
					<p>- Igaz.</p>
					<p>- Mondják, hogy István herceg is odatette a leányát.</p>
					<p>- Oda. Még tavaly. A halicsi hercegleány is ott van, a makonyai herceg leányai
                  is.</p>
					<p>- Hát a békesség-szerzésről tudtok-e valami hírt?</p>
					<p>- Hallottuk, hogy megtörtént.</p>
					<p>- Már megtörtént? Bizonyos?</p>
					<p>- Teljességgel bizonyos.</p>
					<p>Bajcsy csak nézett. A hangja már barátságosabb volt. Hiszen ezek az emberek
                  híreket tudnak!</p>
					<p>- De hát... üljetek le... Bizonyos a híred?</p>
					<p>- Bizonyos. Március utolsó napján kötötték meg a békességet Pozsonyban.</p>
					<p>- A király is ott volt?</p>
					<p>- Nem. Sem a mi királyunk, sem a cseheké. De ott volt a királyné meg a két kis
                  fia: István herceg, meg Béla herceg. Hogy a cseh király kiket küldött? Bizony
                  nincs a fejemben a nevük. Csak azt tudom, hogy Ottokárnak a vezére köztük
                  volt.</p>
					<p>- Rózenberg, a tűz égesse meg!</p>
					<p>- Az.</p>
					<p>- No és...</p>
					<p>- Stájerországot bizony elvesztettük.</p>
					<p>Bajcsy az asztalra csapott:</p>
					<p>- Tudtam! Hej, azt az atya...</p>
					<p>- No, csak ne káromkodj - szólt rá az orvos. - Káromkodással nem szerzed vissza. A
                  második pont jobb: Béla hercegnek megajánlotta Ottokár, hogy vegye majd feleségül
                  az unokahúgát, Kunigundát. Viszont ő meg egy magyar herceglányt vesz
                  feleségül.</p>
					<p>- Hazudsz, fráter, most már látom, hogy hazudsz! A cseh király már régen
                  házas!</p>
					<p>Az orvos vállat vont:</p>
					<p>- Ha jobban tudod, minek kérdezed?</p>
					<p>Két jobbágyleány két dézsát cipelt be a szobába. Künn az ég dörgött. A két lány
                  ijedten tette le a dézsát, s mind a kettő keresztet vetett magára.</p>
					<p>- No, csak beszélj - mondta csendesebben Bajcsy -, engem a hazug hírek is
                  érdekelnek.</p>
					<p>- Hát a további hazug hír ez: a cseh király ezelőtt négy esztendővel folyamodott a
                  pápához, hogy bontsa fel a házasságát. Mert a felesége meddő.</p>
					<p>Bajcsy rábámult:</p>
					<p>- Ezt nem hallottam. De hát csak nem adunk annak magyar hercegleányt? A
                  libapásztoromat se adnám neki.</p>
					<p>- A király attól tart, hogy a veresége híre eljut a tatárokhoz. Nekünk békesség
                  kell mindenképpen. Írásba foglalták, hogy amelyikük megszegi az egyezséget,
                  tízezer márka ezüstöt fizet a pápának. Három cseh püspök is megesküdött velük,
                  hogy a békességen őrködnek...</p>
					<p>- Ez jó! Annak nem hihet, csak a bolond. De hát még ez is kevés.</p>
					<p>- Hát van is még hozzá.</p>
					<p>- Micsoda?</p>
					<p>- Az, hogy ha Ottokár szegi meg a békességet, kiközösítik az egyházból.</p>
					<p>- No, ez valamennyire megnyugtató - mormogta Bajcsy.</p>
					<p>S komor szemeit gondolkodóan mélyesztette maga elé.</p>
					<p>Aztán fölkapta a fejét.</p>
					<p>- De hát honnan tudod mindezt ily apróra?</p>
					<p>Az orvos elmosolyodott:</p>
					<p>- Mink ne tudnánk az ország ügyeit? Egy fráterünk mindig ott van a király mellett.
                  A királyné csak a mi szerzetünkből választ gyóntatót is. A mostani gyóntatója
                  Jordánusz fráter. Ezek az ügyek persze nem gyónás.</p>
					<p>Bajcsy gondolkodva járta végig a szobáját. Hümmögött, mormogott.</p>
					<p>Szinte el is felejtette, hogy vendégei vannak.</p>
					<p>Közben mind a két barát lemosta a sarat a lábáról. A sarujukat külön megmosták,
                  megtörülték kócban, s újra felvonták. A harisnyájukat is persze.</p>
					<p>A cselédek nagy ezüst-kupában bort tettek föl az asztalra, s a kupa mellé
                  ezüst-poharakat raktak.</p>
					<p>Jancsi alázatosan megszólalt:</p>
					<p>- Kié, uram, az a sok műveletlen föld, amerre jöttünk?</p>
					<p>- Az enyém - felelte Bajcsy megütődve. - Amennyire ellátsz innen, az mind az
                  enyém.</p>
					<p>- Hát minek heverteted, uram? Kár azért a sok jó földért.</p>
					<p>Bajcsy leült az asztalhoz. Vállat vont:</p>
					<p>- Kár? Kinek kár? Szántatok, vettetek belőle, amennyi a házamnak elég. Több minek?
                  Az egereknek? A tavalyi búzámat is a disznók elé hányattam, annyi maradt. Mit
                  értesz te a gazdaságban? Nem miatyánk ez, fráter.</p>
					<p>- Igaz, hogy nem értek benne - felelte Jancsi -, csak ha látom a sok parlagot... a
                  szemem kívánja, hogy bár fel volna szántva.</p>
					<p>- Hát akkor a barmok hol legeljenek? Van vagy négyezer szarvasmarhám, van vagy
                  háromezer lovam.</p>
					<p>Jancsi elbámult:</p>
					<p>- Minek annyi?</p>
					<p>- Minek? Hát hogy minek? Hát tehetek én róla, hogy vannak? Ellenek, csikóznak:
                  vannak.</p>
					<p>Kívül gyermeksírás hallatszott, nem is egy, hanem egyszerre kettő. Bajcsy kiment a
                  szobából. Parancsoló hangja hallatszott odakünn. Aztán a gyermeksírás
                  elcsendesült. Bajcsy visszatért.</p>
					<p>- Teli van a házam gyerekkel - dohogott. - A tatárjárás után egyszerre ötvennégy
                  gyereket hoztak a házamhoz. Mind én nevelem fel. Harcba is én vezettem őket. Most
                  meg azoknak a gyerekei nyivákolnak a házban.</p>
					<p>Az orvos elmosolyodott. A falra nézett.</p>
					<p>- Szép fegyverek - szólt csodálkozóan - és értékesek. Látszik, hogy vitéz ember
                  vagy.</p>
					<p>- Meghiszem azt - felelte Bajcsy büszkén. - Bizony, feleim, ez a fal a magyar
                  nemzet történelme fegyverekben.</p>
					<p>S maga is mintha először látná a fegyvereit, végigbámult a falon.</p>
					<p>- Nézd ezt az első kardot - mondotta a falról egy görbe kardot leakasztva -, csupa
                  csorba. Árpád apánk mellett harcolt ezzel az ősöm. Nézd ezt a másikat: Botond
                  vezérrel járt a görög földön. Nézd ezt a csontmarkolatú kardot: a Mohi pusztán az
                  én kezemben táncolt.</p>
					<p>- Ott voltál?</p>
					<p>- Én ne vótam vóna ott? Apám most is ott van. Isten nyugosztalja. És ott vótam
                  minden harcán eddig a királynak.</p>
					<p>Az asztalhoz lépett, és poharat fogott:</p>
					<p>- No, Isten hozott benneteket! Látom: derék emberek vagyok. Barátok vagytok, de
                  azért derék emberek vagytok.</p>
					<p>- Isten éltessen minden vitéz magyart - felelte az orvos. - Szegény hazánkat a
                  vitéz nemesek tartják a vállukon.</p>
					<p>Bajcsy gazda egyet gyűrt a haján hátrafelé. A falhoz lépett, és levett egy német
                  szabású kardot.</p>
					<p>- Nézzétek ezt a keresztes-markolatút. Apámmal járt ez a Szentföldön. Kétszáz
                  pogányt vágott le vele, eggyel se kevesebbet. Az én oldalamon meg negyvenháromban
                  villogott, mikor a tatárok eltakarodása után Zárát védelmeztük a velenceiek ellen.
                  Az volt ám a kutya harc, feleim! A velenceiek hajókon, mink meg csak úgy, lóháton.
                  A taljánok csak nevettek bennünket, de bezzeg mikor a partig merészkedtek,
                  lóháton ugráltunk a hajóikra; keresztül-által a köteleken, evezőkön! Az én lovam
                  még a tengerbe is beleugrott nagy igyekezetében, de mindgyárást vissza is ugrott.
                  Tudja fene, hogyan. Talán valami gerenda úszott ottan. Arra toppant véletlenül.
                  Evvel a karddal, egy tojásfőzetnyi idő nem telt belé, legalábbis száz kötelet
                  elvágtam. És közbe persze taljánt is, de azt nem számítom.</p>
					<p>- De hiszen a velenceiek győztek.</p>
					<p>- Győztek akkornap. De ha Dénes bán meg nem sebesül, bizony nem bírtak volna
                  velünk. Micsoda? Azok az olajat ivó tücskök bírtak volna velünk? Csak üvöltözni
                  tudnak azok, meg ugrándozni.</p>
					<p>Bizalmasan és hévvel beszélt, mintha régóta ismerné a két barátot. A szobát
                  kellemes borillat töltötte be. A kandalló melege is barátságos volt. Kívül még
                  dörgött.</p>
					<p>Bajcsy leakasztott egy széles hüvelyű kardot, réznyelűt, bőrrel borítottat, s
                  kivont belőle egy vékonyka vasú kardot.</p>
					<p>- Ezt nézzétek, hogyan el van köszörülve. Már nem is forgatom, csak emlékül tettem
                  el. Negyvenötben ezzel Lengyelországban hadakoztam, mikor a király vejét
                  támogattuk. Vágtam lengyelt vagy hetvenet. A következő évben Ausztriában
                  hadakoztuk, tudhatjátok. Vágtam a németben vagy nyolcvanat, vagyis hogy csak
                  nyolcvanig számláltam, azontúl már untam, hogy olvassam.</p>
					<p>Jancsi fráter elirtózva nézett a csupa bajusz emberre. Micsoda erő! Még csak nem
                  is sejtette volna, hogy akkora erő rejlik abban az emberben. És milyen könnyedén
                  beszéli azokat a nagy tetteket!</p>
					<p>- És neked semmi bajod sem történt? - kérdezte az orvos.</p>
					<p>- Semmi. Csupán hogy három nyilat lőttek belém. Egyet a nyakamba, kettőt az
                  oldalamba. De mindjárt beleugrottam a Lajtába, és kiáztattam a sebemet.</p>
					<p>Sodort a bajuszán, és folytatta:</p>
					<p>- Negyvenhétben, amikor a muszkák ellen mentünk, megint ezt a kardot vittem el.
                  Ott kiütötték három fogamat. De nem emlegeti, aki kiütötte.</p>
					<p>Megfogta a kard hegyét, és hozzáhajlította a markolathoz.</p>
					<p>- Micsoda acél! - mondotta gyönyörködve. - Valamikor volt is belecifrázva valami
                  írás, de már alig látszik.</p>
					<p>S a világossághoz vitte. Mutatta az orvosnak.</p>
					<p>Az orvos rásunyorgatott:</p>
					<p>- Nem volt ez sose írás - mondotta -, csak valami babonás jegyek.</p>
					<p>- De biz írás volt az. Apámtól hallottam, hogy írás volt, ámbátor apám sem értette
                  a betűket. De öregapám mikor a Szentföldön járt, ott mutatta a király deákjának.
                  Azt mondta, hogy írás, mégpedig hogy Karaton fejedelem idejéből való.</p>
					<p>- Nem lehet az.</p>
					<p>- No, de bizonyosan tudom. Hiszen azt is tudom, mi van ide írva, igaz, hogy csak
                  apám szava után. Hát ez e: Aki engem nem bánt, azt én is nem
                     bántom. Aki bánt, haragos villámként levágom!
               </p>
					<p>A lányok e beszélgetés közben betálaltak. Sült ürühúst tettek az asztalra. S egy
                  réztálban meleg vizet hordoztak körül, és törülközőkendőt.</p>
					<p>A két barát éhes volt. Úton szabad volt húst enniük. Nem is sokat kérették
                  magukat, csak fogták a bicskájukat, s ki-ki a markából. Abban az időben még nem
                  ismerték a villát.</p>
					<p>- Három esztendeig nem mentem sehova - folytatta Bajcsy -, megházasodtam. Nem
                  valami szerencsésen. De erről nem beszélek. Hanem ötvenben, mikor azok a cudar
                  németek raboltak nálunk, a király mindenkit fegyverbe szólított. Ausztriába
                  mentünk aratásra. Hallottátok, hogyan szállt ott szembe Ákos Ernye a német
                  Góliáttal: Vuhárral? Én tanúja voltam. Láttam, ahogy lovastól leszúrta a büdös
                  németjit. Egy templomba beégettünk négyezerre valót. De a király irtózatosan
                  megbúsult ellenük. Azt mondta, hogy minden németet kiirtsunk. Mert addig nem is
                  lesz nyugság Magyarországon, amíg a németből csak egy is marad.</p>
					<p>- Hát ellenünk fújó nép - bólintott rá az orvos.</p>
					<p>- No, azt hittük, nem is lesz többé dolgunk nyugaton. Hát a sátán nem neveli-e
                  ellenünk Ottokárt? A cseh, alighogy kitesszük a lábunkat, egyre-másra foglal a mi
                  Stájerföldünkön. Megint hadba!</p>
					<p>- Már azt csakugyan az ördög nevelte.</p>
					<p>- De hát igyatok is, ne csak egyetek.</p>
					<p>S a boroskupára meg a poharakra pillantott.</p>
					<p>- Micsoda poharakat raktatok ide? - förmedt a cselédre. - A német kelyheket!</p>
					<p>A cseléd a szekrényből három aranykelyhet vett elő. Ketteje sima művű volt,
                  dísztelen, de a harmadika zafír- és rubinköves, és forgács-formában remekelt arany
                  talpú.</p>
					<p>A két szerzetes elhőkölt.</p>
					<p>- De hiszen ezek templomi kelyhek - rebegte az orvos.</p>
					<p>- Hát persze hogy templomiak. Mikor a cudar Ottokár ellen mentünk a következő
                  esztendőben, ötvenháromban, minden templomot megfosztottunk. Mi van ezen
                  elszörnyülködni való? Hát ők nem elvitték még a harangjainkat is? Nem
                  kifeszegették még az ereklyéket is az oltárainkból?</p>
					<p>- Tudom. De azért bocsáss meg, uram: nem iszok belőle. Templomnak kellett volna
                  adnod.</p>
					<p>- Én? Templomnak?</p>
					<p>És keserűen nevetett.</p>
					<p>S hogy ekkor fölemelte a fejét, látszott, hogy elöl két felső foga hiányzik.</p>
					<p>- Ne beszéljünk erről - legyintett -, vendégeim vagytok, egyházi emberek vagytok:
                  templomról veletek nem beszélek. Zsófi, tedd vissza nekik az ezüst-poharakat! Hát
                  bezzeg szorult akkor a csehek büszkesége! Az oroszlánsisakos! Prága minden népe
                  búzát gyűjtött, és a pincékbe hurcolkodott. Hogy én mennyi csehet levágtam
                  akkor... A másvilágon bizonyosan nagy volt a csodálkozás, mikor az egyik cseh a
                  másik után állt meg a kapuban, oszt aszonta, hogy: Bajcsy vitéz küldött. - Ki a
                  fene az a Bajcsy vitéz? - mondhatták odafenn.</p>
					<p>Nevetett, s koccintott a barátokkal:</p>
					<p>- Éljetek!</p>
					<p>- Hiszünk az örök életben! - felelte áhítatosan az orvos.</p>
					<p>Bajcsy folytatta:</p>
					<p>- A pápa, tudjátok, hogy haragudott is ránk a csehek miatt. De a király is
                  haragudott a pápára. Végre is ötvennégyben azt gondoltuk, hogy elérkezett az örök
                  békesség ideje. A pápa kinevezte Benedeket esztergomi érseknek. Ottokár meg
                  megesküdött Pozsonyban a cseh Krisztusra, magyar Krisztusra, hogy soha többé nem
                  gonoszkodik ellenünk. No, mondok, szögre csákány! Ezentúl csak hízással
                  foglalatoskodunk. Híttak a pajtásaim, Gutkeledék különösen, hogy csatlakozzak
                  István herceg híveihez. Akkoriban adta neki az apja Stájerországot. De mondok,
                  nekem elég vót. Pihentem is 1260-ig. Akkor jött a hír, hogy megint itt a tatár.
                  Szent György napján megint csak elő kellett vennünk a fegyvereket. Akkoriban
                  kezdődött az a nóta:</p>
					<p>
                  Piroslik a határ, Tovaszáll a madár. Hej, előttünk Ottokár!
                     Hátunkon a tatár!
               </p>
					<p>Mer az a hír járta, hogy Ottokár hítta ránk a tatárt.</p>
					<p>És a cselédhez fordult:</p>
					<p>- Jobb bort hozzatok! Abból a régi német borbúl!</p>
					<p>A szeme már elevenen csillogott. Látszott rajta, hogy örömest beszélget, és hogy
                  régen nem volt rá alkalma.</p>
					<p>Folytatta:</p>
					<p>- No hát akkor meg is vakarództunk. Azt mondtuk, hogy jobb annak, aki már a
                  földben van, mint aki még fölötte jár. Gondolom, a király is nem sokat aludt
                  azokban a hetekben. De lám, egyszer csak Panyit espán azt a hírt hozza, hogy a
                  tatárok a határon visszafordultak. Akkor aztán aszontuk: Most már együtt a had,
                  még a fűszálat is kitiporjuk a cseh földből! Tik, klastromi emberek, csakúgy
                  éltek, mint a vakondokok: nem tudjátok, mi történik a föld színén.</p>
					<p>- Nono - szólalt meg Jancsi -, mikor ti, bátyám, harmincezren futottatok a tatár
                  előtt, Bánfi Buzád egymaga szembeszállt velük. Appedig domokos barát volt!</p>
					<p>Bajcsy a fiatalemberre pislogott: a hangját addig nem hallotta. Az orvos fogta
                  Jancsinak a poharát, és átöntötte a bort belőle a magáéba.</p>
					<p>Bajcsy folytatta:</p>
					<p>- Olyan hadat se láttam többet. Ott vót Béla király, István király, minden ispán.
                  Ott vót Daniló király, krakkai Boleszló, a püspökök, a nádor, az ország bírája,
                  kunok, oláhok, székelyek, bolgárok, rácok, bosnyákok, még a királynénk is a kis
                  Béla herceggel. Csak úgy nyüzsgött a magyar, amerre a szem ellátott. A kunokat
                  Alpra vezér vezette. Az első összecsapásunk Szent István hava vége felé volt Stac
                  mellett, Szent Pál és Szent János mártírok napján. Irtózatos viharban, mennydörgés
                  és villámlás között. A mai semmi ahho képest. Ha az a vihar közbe nem szól, akkor
                  nem marad cseh a föld színén, se német. A második csatánk Szent Jakab hava Szent
                  Ulrik napján, vasárnap hajnalban kezdődött. Ahogy a Morván túl előbontakozott a
                  sok vasas cseh, még a lovuk is páncélban, hej, nagyot fohászkodtam:</p>
					<p>- Csak be tudnánk csalni a vízbe!</p>
					<p>Tengersokan voltak. A sok vörös cseh zászló, a sok fehér lengyel zászló, a sok
                  zöld stájer zászló - mint valami erdő. Azt mondja mellettem Ugron Pali:</p>
					<p>- Százezren vannak.</p>
					<p>Mondok:</p>
					<p>- Hát mink?</p>
					<p>Egyszer csak látjuk, hogy kibontakozik egy fehér zászlós kis csapat. No, megette a
                  kefe!</p>
					<p>- Nem békülünk! - ordítjuk dühösen.</p>
					<p>De a király csak elfogadja őket. Engem már majd szétvetett a düh. Lecsaptam a
                  sisakomat. Azt mondtam, hogy:</p>
					<p>- Ha a király békességet fogad, megtagadom, hogy magyar volt az apám!</p>
					<p>Hát lám, milyen hitvány a cseh: azt kérte, hogy ne ütközzünk a folyón, hanem vagy
                  ők hadd keljenek át békén, vagy a magyar menjen átal, aztán ütközzünk a mezőn.
                  Bolond a magyar! Én előre megmondtam, hogy ha mink kelünk át, nem várják meg, míg
                  összerendezkedünk.</p>
					<p>Úgy lett.</p>
					<p>Pokoli volt a hőség aznap. A sisakom, ahogy hozzányúltam, lesütötte a bőrt a
                  tenyeremről. S az ilyen nagy had átkelése maga is zavarodás.</p>
					<p>Egyszer csak hangzik a cseh kirelajzom! A magyarok Jézus! kiáltása. Előre! Előre! Mind előre!
                     Lovas erre! Sűrűlj! Sűrűlj! Aztán, hogy ellőttük a nyilat: Fussunk! Fussunk! Aztán megint: Sűrűlj!
                     Sűrűlj! De hiába sűrűltünk mink, a vasas lovasságról lepattogott minden
                  nyilunk. No, akkor Kardra! Kardra! Az apja mennydörgőjit!
                  Vágtam, szabdalkoztam, mint a bolond. A kardomnak egyetlen vágásával derékon
                  hasítottam ketté egy csehet lovastul. A lónak a hátulsó két lába még egy
                  nyíllövetnyire elszaladt.</p>
					<p>Az orvos hanyatt dőlt a széken, és úgy nevetett, hogy döcögött belé. Jancsi mindig
                  bámult az orvoson, mikor nevetett: a két szemöldöke akkor is össze volt ráncolva.
                  Hogy a manóba lehet úgy nevetni, hogy a szem és száj nevet, a szemöldök meg
                  haragszik?</p>
					<p>A vitéz is nevetett:</p>
					<p>- Nem hiszed?</p>
					<p>- Dehogynem - felelte az orvos. - Hogyne hinném. De nem nézné ki belőled senki ezt
                  az erőt.</p>
					<p>- Nem, ugye? Itthon is csodálják. Ma délben is mi történik: a hídon jövök hazafelé
                  a gázlón. Vadászatról tértem haza. A csorda ott legel. A bika épp a híd végén.
                  Ahogy a híd végére lépek, épp akkor a bika is. Gondolom, megérezte rajtam a
                  szarvas-szagot. Hát, mondom, fölemeli a fejét, és jön. Mán mondok, nem térek ki.
                  Ordítok a bikára:</p>
					<p>- Hők! az apád kutyafáját, hők!</p>
					<p>De nem hőköl a, inkább nekem szögzi a szarvát.</p>
					<p>- Gyere, no - mondok.</p>
					<p>S kinyújtom a két kezem, a lábam megvetem. A bika szarvát elkapom, a homlokának
                  nekivetem a vállamat:</p>
					<p>
                  - Hők, pajtás! Hők!
               </p>
					<p>Visszatoltam. - Mit nevetsz?</p>
					<p>- Azt - felelte az orvos -, hogy a bikát úgy meghátráltattad. De azért engedj meg:
                  nincs olyan erős ember a világon, akinél erősebb elő ne ötlene.</p>
					<p>- Hát lehet. De én még nem találkoztam vele.</p>
					<p>- Véletlen, valld meg. Ihol e például az én jámbor társam: Jancsi fráter. Ez is
                  markos legény.</p>
					<p>- Ez? Ej aki áldóját! Hát ha az egész klastromotok jönne még ráadásul?</p>
					<p>Jancsi megrőkölten nézett az orvosra. Sok bort ivott-e?</p>
					<p>De az orvos csak nevetett.</p>
					<p>- Próbáld meg, vitéz!</p>
					<p>És biztatón sunyorított Jancsinak.</p>
					<p>Bajcsy fölkelt.</p>
					<p>- No, a kutyafáját a barátjának, hát gyere, no! Lássuk!</p>
					<p>Ledobta a bőrköntösét magáról. S fölgyűrte az inget a karján. Jó izmos két kar
                  került elő az ing alól.</p>
					<p>- Lányok! Félre az asztalt!</p>
					<p>Jancsi még mindig furcsállta az ügyet, de látta is egyben, hogy ha úgy fordulna a
                  sor, aligha diadalmaskodna rajta a csaták fene hőse. Az ő karja is volt annyira
                  vastag. Az ő melle is annyira széles.</p>
					<p>A klastromban a klerikusok gyakorta játszottak apró bibliai drámákat,
                  Nabukodonozort, Júdás vesztét, Sámsont. Az erős Sámsont az utóbbi évben Jancsi
                  játszotta. Hogy mindig a levegőn dolgozott, megerősödött.</p>
					<p>De hát csak ült, mosolyogva rázta a fejét:</p>
					<p>- Rudi fráter csak tréfából beszélt...</p>
					<p>- No ugye! Veled hídon is könnyebb volna: a szó is megtol!</p>
					<p>- Nem azér, hanem attól tartok, ha netán erősebb vagyok...</p>
					<p>- Te? Erősebb? Nálamnál erősebb?</p>
					<p>- Csak netalántánra mondom: ha netalántán erősebbnek bizonyulok, megharagszol.</p>
					<p>- Én? Mér haragudnám meg?</p>
					<p>- Ha véletlenül...</p>
					<p>- Lebírsz? Attól ne tarts.</p>
					<p>- Esküdj meg, hogy egy rossz szót se szólsz. Felőlem bizonyos lehetsz, uram,
                  hogyha legyűrsz is, a szívemben semmi kedvetlenség nem kél utána.</p>
					<p>- No hát esküszöm neked, hogy az enyémbe se. Sőt egy jó lovat is nyersz ráadásul.
                  Válassz a ménesemből, amilyet akarsz. Az orvos-barátnak is választhatsz.</p>
					<p>Az orvos a fejét rázta:</p>
					<p>- Ló nekünk nem érték. Hanem egy kehely a díj, az a drágaköves.</p>
					<p>- Akár a mezőm is, ha tetszik! Ráadásul még a csillagok is, amelyek a mezőm fölött
                  ragyognak.</p>
					<p>Jancsi fölkelt. Értette már, hogy miért kell birkóznia.</p>
					<p>- De nem összeölelkezve birkózunk - mondta alázatosan -, hanem csak a szíjat
                  fogjuk meg egymás derekán...</p>
					<p>- Jó, úgy se bánom.</p>
					<p>- Mer a csuhámat nem vethetem le.</p>
					<p>- Úgy is jó.</p>
					<p>Jancsi már vonta is ki a fejét a skapuláréjából. Letette a székre, a köpönyege
                  fölé. A kebeléből kivett egy kis iratcsomót, és az asztalra tette. Levelek voltak
                  azok, meg egynéhány különleges imádság. Aztán ő is felgyűrte a csuhájának az ujját
                  a könyökén felül. Fel is szíjazta a derekán térdig.</p>
					<p>Az asztalt már akkorra kivitték.</p>
					<p>A szoba jó tágas volt. Az orvos félreállott az ajtóhoz. S mosolygott.</p>
					<p>A két ember összekapaszkodott középen. Megfogták egymás derekán a szíjat.</p>
					<p>- Megvan?</p>
					<p>- Meg - felelte Jancsi.</p>
					<p>Bajcsy egyet rántott Jancsin. Jancsi is rántott egyet Bajcsyn. De ez csak
                  próbálgatás volt. Mind a kettő erősen állott a lábán. Termetre is azonosak
                  voltak.</p>
					<p>Csak huzakodtak, csak szuszogtak, olykor toppantottak. A por olyankor felhőzött a
                  cserből, és a levegőt rothadt cserszag dohozta be. Mind a kettő vörös volt
                  már.</p>
					<p>- A kutyafáját! - nyögte néha Bajcsy.</p>
					<p>Jancsi nem szólt egy szót se, csak nyögött olykor, és szuszogott. Érezte már, hogy
                  a csaták hőse inog, ha mozgatja. De mégis erősen áll a lábán. Bármerre iparkodott
                  lódítani, Bajcsy lába mindig megtalálta a földet.</p>
					<p>...Föl kell emelnem - gondolta Jancsi. - Vállban én erősebb vagyok. Ha
                  fölemelhetem, földhöz is teremthetem.</p>
					<p>S azontúl egyre azon igyekezett, hogy mentül hátrább foghassa a szíjat.</p>
					<p>Bajcsy szuszogott, mint a kovácsfújtató.</p>
					<p>- A kutyafáját!</p>
					<p>A huzakodásban nem érezte, hogy Jancsi keze egyre hátrább fog. Ő meg oldalt
                  igyekezett Jancsit megkaparintani. A szíjat úgy fogta, hogy egyik keze elöl volt,
                  a másik hátul.</p>
					<p>És már éppen készült egy nagy oldal-rántásra, de Jancsi épp akkor egyet fordított
                  Bajcsyn: hátul ragadta meg a szíját mind a két kezével, s egyszer csak fölemelte
                  úgy, hogy a két lába a gerendán kalimpált.</p>
					<p>- Hiszed-e, hogy földhöz vághatlak?</p>
					<p>- Bocsáss le - nyögte Bajcsy.</p>
					<p>Jancsi akkor letérdelt, és letette Bajcsyt szép gyöngédeden.</p>
					<p>- Bocsáss meg - mondotta térden maradva -, csak a kehelyért erőlködtem.</p>
					<p>Bajcsy megtörülte az inge ujjában a homlokát.</p>
					<p>- Nem értek én az ilyen barát-virtusban - röstelkedett izzadtan. - Lovon bezzeg
                  más ember vagyok. Fáradt is vagyok ma a vadászattól, meg hogy a bikával
                  tolakodtam.</p>
					<p>- Ne haragudj - kérlelte ismét Jancsi.</p>
					<p>- Nem haragszok, dehogy haragszok - felelte Bajcsy. - Fáradtan nem kellett volna
                  birkóznom. Ha nem vagyok fáradt, akkor bizony meg nem bírtál volna hatodmagaddal
                  se.</p>
					<p>Visszaültek az asztalhoz. Az orvos, mintha semmi se történt volna, az óbudai
                  palotáról kezdett beszélgetést. A király oda építtetett magának téli palotát, hogy
                  közel legyen a szigethez. Visegrádon meg várat építtetett, hogyha újra betörnének
                  a tatárok, legyen menedéke. Mert ahol vár volt, sehol sem bírta a tatár
                  megvenni.</p>
					<p>Még akkor nem voltak ágyúk. A puskapor feltalálójának még csak az öregapja élt, az
                  is csak madarászó siheder lehetett akkoriban.</p>
					<p>Bajcsy elszontyolodott arccal hallgatta az orvos elbeszélését. Olykor nagyokat
                  kortyogott a poharából.</p>
					<p>- A kutyafáját! Kár ezért a fiúért - szólalt meg jó idő múlván. - Kár, hogy
                  barát.</p>
					<p>- Mért volna kár? - felelte az orvos. - Tudós ember ez. Ösmeri a füveket. Papnak
                  is jó pap lesz.</p>
					<p>- Mégis kár. Az országnak kellenek még jóerejű emberek. Ámbátor erő bátorság
                  nélkül: fejsze nyél nélkül.</p>
					<p>- Van ebben bátorság is. A magunkfajta ember csak egy félelmet ismer: a bűntől
                  való félelmet.</p>
					<p>- Hát akkor kár is érte. Úgyis kevés a magyar. Aki egyszer barát, annyi, mint ha
                  nem is élne. Jó vitéz lett volna belőle. Az élet élet. Isten nem azért teremtette
                  az embert, hogy halála előtt forduljon koporsóba.</p>
					<p>- De hiszen ez...</p>
					<p>- A csuha is koporsó. Koporsóban járó halottak vagytok.</p>
					<p>Az orvos mosolygott,</p>
					<p>- Mink? Halottak? Csak mink élünk valósággal, Bajcsy uram. Az evangélium is azt
                  mondja, hogy csak az él, aki Istennel él. Nem tudod, hogy Jézusnak egy követője el
                  akart menni, hogy eltemesse az apját, és Jézus mit mondott? Hadd
                     temessék a halottat a halottak.
               </p>
					<p>Bajcsy legyintett:</p>
					<p>- Írás csak írás. Az élet meg élet. Hagyd ott, Jancsi fráter, azt a kódis
                  klastromot: Isten szent uccse adok neked egy rend vitézi ruhát. Kardot, íjat,
                  kelevézt is. Fiamnak fogadlak.</p>
					<p>Jancsi mosolyogva rázta a fejét.</p>
					<p>- Örülök, hogy nem haragszol - mondotta melegen, alázatosan.</p>
					<p>- Mért haragudnám? A fáradtságomon győztél, nem rajtam. Ha haragszom, azon
                  haragszom, hogy ilyen jóerejű ifjú csuhába bújik. Kell is az Istennek az a sok
                  barát! Minek az a sok imádság? Az imádság csak szusz. Imádságtól a ló se
                  indít.</p>
					<p>Az orvos vállat vont, és álmosan nézett maga elé. Helyette Jancsi mordult meg:</p>
					<p>- Te talán nem vagy istenhivő?</p>
					<p>- Én csak azt hiszem, amit látok.</p>
					<p>A két barát szinte elrémülten nézett az emberre. Abban az időben példátlan valami
                  volt az ilyen nyilatkozat. Az emberek mindig Istennel és a szentekkel
                  foglalkoztak. A jómódúak barát-csuhában járatták a kisgyermekeiket. A levegő is
                  tele volt angyali és ördögi képzetekkel. A keresztes hadak százezreit még ott
                  rágták a hiénák a Szentföld sziklái között.</p>
					<p>- Hiszem, amit látok - ismételte konokul Bajcsy.</p>
					<p>- A nótádat se látod. És ha valaki illatvizet csöppent rád titokban, azt az
                  illatot se látod. A meleget se látod - válaszolta Jancsi a szemöldöke alól
                  pillogva.</p>
					<p>A birkózás izgalma még az idegeiben rezgett. Már előbb is szólt volna, de nem
                  illett, hogy a föllebbvalója elől kapkodja el a szót. Most azonban, hogy az orvos
                  unakodva hallgatott, kipattant belőle.</p>
					<p>Bajcsy megérezte, hogy a fráter észben is erősebbnek érzi magát. Egyet húzott a
                  nadrágszíján, s vállhegyről felelte:</p>
					<p>- Hallod-e, fráterkám, az ilyen beszédek, hogy a nótámat se látom, meg más efféle,
                  ezek csak olyan klastromi okosságok. Te még az anyád kötényibe vótál, mikor én már
                  a világnak a felét bejártam. Láttam, hallottam, tapasztaltam, ezerszer annyit,
                  mint te, és mint kilenc kalastrom barát egyfalkában.</p>
					<p>- Elhiszem - bókolt Jancsi. - De ha te, uram, mind e világot bejártad is, és az
                  Isten nyomára sehol se találtál, akkor én mégiscsak többet láttam, mint te,
                  uram.</p>
					<p>- Isten nyomait?</p>
					<p>- Isten nyomait, keze munkáit, ezer csoda-csodáit ezen a világon.</p>
					<p>- Ugyan, mutass egyet abból az ezerből.</p>
					<p>- Nézd meg magadat. Honnan vagy? Nem csoda az, hogy vagy? Honnan vagy? És honnan
                  van minden, amit nem emberkéz alkotott? A porszem? a felhő? a csillag? az árnyék,
                  a víz s minden-minden! De legkivált te magad honnan vagy? Neked ez nem csoda,
                  Bajcsy uram?</p>
					<p>- Hát... tudja fene.</p>
					<p>- Nem csoda az, hogy a melledben a szünetlen dobogó valami van? Nem csoda-e az,
                  hogy a belső részed mozog, mint valami malom? Nem csoda-e, hogy a tested
                  legfinomabb része kemény csontgolyóba van foglalva, a szívedet, tüdődet meg
                  csontkosár födi? Honnan származtál? A semmiből? A véletlenből? Hogyan van, hogy
                  véletlenül a fejeden van a két szemed, és nem a hónod alatt? S honnan van, hogy
                  éppen a szájadban van a nyelved, amellyel megízleled, hogy a testednek mi hasznos,
                  mi ártalmas? </p>
					<p>Bajcsy nevetett:</p>
					<p>- Hát az már úgy szokott lenni.</p>
					<p>- Jó, hát az embert nem tartod csodának. Neked nagyobb példa kell. Nézd meg a
                  világ szövétnekét, a napot. Világosít és melegít egyúttal. Fűti a levegőeget s a
                  földi mindenséget. Nem látod csodának? Micsoda kéz hordozza azt odafenn a
                  magasságban? Micsoda kéz bocsátja le esténkint a sötétség tengerébe? Micsoda kéz
                  emeli ki reggel újra a sötétségből, és vonja föl az ég zenitjéig?</p>
					<p>Bajcsy ámulva nézett.</p>
					<p>- Hát biz az különös - mondotta a fejét rázva. - De azér nem leszek barát. Okos
                  ember nem állhat be barátnak! Az élet élet! Isten pedig nem azért teremtette az
                  életet, hogy megtagadjuk.</p>
					<p>- „Az élet élet” - de mi az élet? Az-e, hogy az ember potroha puffadtáig egyen?
                  Borban fetrengjen? Az-e, hogy eleven asszonyhússal rakja tele a házát? Vagy az,
                  hogy részeg kedvvel nagyokat rikoltsunk? Káromoljuk Istent azzal a nyelvvel,
                  amelyet ő ajándékozott? Vagy az az élet, hogy gyűjtsünk hitvány kincseket, ménest,
                  gulyát, házat, pénzt, földeket? Vajon ha egy nap behunyod a szemed, mit viszel
                  magaddal a ménesedből, gulyádból? Még csak egy gombot se vihetsz magaddal a
                  másvilágra!</p>
					<p>Hevesen beszélt, szinte lángot hányva. Bajcsy pedig kikarikásodott szemmel nézte.
                  Egyszerre azonban érezte, hogy az orvos a térdével a térdét ütögeti. Megértette az
                  intést. A beszéde alázatosra fordult:</p>
					<p>- Bocsáss meg, uram - mondotta -, hogy így elragadtak a paripáim. Jó vitéz vagy és
                  okos ember, de elfelejtesz olykor az égre pillantani. Mink meg mindig oda nézünk.
                  Azért beszéltem úgy, mint aki ismeretlen országról beszél annak, aki ott nem járt.
                  Bocsáss meg, kérlek alázatosan.</p>
					<p>Bajcsy kezet nyújtott:</p>
					<p>- Nem haragszom. Derék legény vagy. Inkább maradjatok itt holnap is, vagy tovább
                  is.</p>
					<p>- Köszönjük, uram - szólalt meg ekkor az orvos. - Szívesen is maradnánk, de
                  említettem, hogy egy beteg apácához hívnak. Nagy a baj már ott, mikor orvost
                  szólítanak. Holnap korán reggel útra kelünk.</p>
					<p>S fölkelt, és elbúcsúzott.</p>
					<p>Bajcsy szép kényelmes hálószobát nyitott a vendégeinek. Két széles diófaágy várta
                  őket abban. A falon ott is fegyverek, de csak dísztelen kovácsművek.</p>
					<p>A két barát, mikor magára maradt, letérdelt a szoba közepén, és elmondta a
                  kompletóriumot. Aztán nagy álmosan lefeküdtek.</p>
					<p>Az orvos nyomban álomba is merült, de Jancsi fráter csak a szemén érezte a
                  fáradtságot. Agyában csataképek forogtak. Bármennyit hazudott is Bajcsy, bizonyára
                  forgott a királynak minden csatájában. S abban az időben alig volt olyan év,
                  amelyen a kardok pihentek.</p>
					<p>A fráter utálta az emberölést, de nem védekezik-e az ember a ragadozó állatok
                  ellen is? A nemzetet csaknem kiirtották a tatárok, s minden évben megújult a híre,
                  hogy visszatérnek. Bármennyire szent életre nevelődött is, érezte, hogy ha még
                  egyszer betörnek a tatárok, engedelmet kérne a provinciális priortól, hogy kardot
                  köthessen.</p>
					<p>S látta magát, amint a csuhájára kardot övez, s megyen a vitézekkel. Kürtök
                  harsognak, lovak dobognak, a sok csillogó vitéz közt egy csuklyás barát lovagol -
                  a kezében dárda helyett nagy hosszú, fekete kereszt.</p>
					<p>Megfordult, hogy elűzze az álomképet, és miatyánkba kezdett.</p>
					<p>Az eső már rég elhallgatott. Holdvilág fehérítette az ablak lantornáit. Kívül,
                  távolacskán valahol egy bársonyos férfihang dalolta:</p>
					<p>
                  Szeretnék szántani...
               </p>
					<p>Talán az éjjeliőr volt, talán lovakra vigyázó pásztorember. Jancsi ismerte a dalt,
                  de soha nem foglalkozott vele gondolataiban.</p>
					<p>
                  Ha a rózsám jönne az ekét tartani.
               </p>
					<p>Soha nem tetszett olyan szépnek ez a dal, mint akkor. S mintha a föld is zengené
                  halkan, mint mikor a macska fon boldog maga-jóérzésében, s mintha a milliónyi sok
                  fűszál is mind ezt a dalt lehelné.</p>
					<p>
                  Ha a rózsám jönne...
               </p>
					<p>És édes szendergésében olybá tetszett neki, mintha a nap is előbontakozna a dal
                  hallgatására az éji felhőkből, előbontakozna tavaszi meleg sugaraival, és ő Isten
                  kék ege alatt a csendes virágos mezőn szántana. Egy leány lebeg elő a tanyából,
                  fehér arcú, piros kendős. A kezében korsó. Szép fekete szeme már messziről
                  mosolyog. Az arca: Margit arca.</p>
				</div>
				<div type="chapter">
					<head>2</head>
					<p>Hajnalban, hogy a borjak bőgése fölébresztette, csodálkozott az álmán.</p>
					<p>A királyleány csak gyermekkori emléke volt már. Szép emlék, szinte bűbájos, de
                  távoli, messze-távoli; szinte el is felejtette már. Mégis, hogy az álom előhozta,
                  a tenyerébe könyökölt, és a szemét behunyva iparkodott azon, hogy az álma képét
                  továbbra is összetartogassa.</p>
					<p>Azonban az orvos elkezdte hangosan a Mária-officiumot;</p>
					<p>- In nomine Patris et Filii et Spiritus Sancti.
               </p>
					<p>Jancsinak fel kellett ugrania, hogy együtt mondják tovább:</p>
					<p>- Ave Maria gratia plena...
               </p>
					<p>Aztán megmosdottak a már este odakészített jegenye-medencékben.</p>
					<p>A tanya népe már fenn sürgött-forgott. A disznókondát erős durrogással hajtotta a
                  kondás végig az udvaron. A ménes is előrobogott. Ha nem is háromezer ló, de
                  legalább háromszáz. Vidáman ficánkoltak az udvaron a vályú körül.</p>
					<p>Az úr még aludt. A két szerzetes útnak eredt.</p>
					<p>Az út sáros volt. Az esti zivatar cseppjei ragyogtak minden fűszálon az út
                  mellett. A kelő napfényben ezüsttükrökként csillogtak az apró tócsák.</p>
					<p>Minden rög életet lehelt. A levegő is. Pacsirták százával is csicseregtek a
                  magasban. A nap sárga sugarakkal melegítette a mezőt. Hogy a ménest elérték, egy
                  csikó szilaj ugrándozással száguldott át a mező mérföldekre nyúló, vadvirágos
                  szőnyegén, s boldogságában nyerített.</p>
					<p>Az élet élet! - zengett Jancsi fráternek a fülében.</p>
					<p>Az este üresnek érezte ezt a mondást, de a mezőn, hogy minden állat boldognak
                  látszott, akaratlanul is megillette a frátert az élet.</p>
					<p>Minden állat boldog a földön, ha zavartalanul élheti az életét. Mért éppen az
                  ember boldogtalan! Minden ember akar valamit, amije nincs. A szerzetes akar
                  legtöbbet, amikor azt mondja: semmit nem akarok ezen a Földön!</p>
					<p>Az orvos elöl haladt, megint csak mezítláb, a saruját lógatva. Az agyagos helyeken
                  meglassúdott, hogy el ne csússzon. Aztán puha gyepre értek. Egymás mellett
                  lépkedtek tovább.</p>
					<p>- Mégis sok a szép a mezei életben! - szólalt meg Jancsi fráter.</p>
					<p>Az orvossal beszélgethetett bizalmasan. Az orvos szokva is volt a bizalomhoz.
                  Minden beteg bizalmas: minden beteg tudakolja az orvos véleményét. Rudolf orvos
                  mindig utazott. Senki sem ismerte úgy az életet, ahogy ő. Egyetlen ember volt
                  köztük, aki a fiziológiához is konyított.</p>
					<p>- Hát hogyisne volna szép - hagyta rá -, a mezei élet a legszebb élet a
                  Földön.</p>
					<p>Kisvártatva Jancsi megint megszólalt:</p>
					<p>- Te igen okos, tapasztalt ember vagy, Rudi fráter. És nyílt. Ugyan mondd meg
                  nekem: te sohase kívántad a...</p>
					<p>- Asszonyi szívet? Hogyne. Bizony kívántam, kivált fiatal koromban. Mint a rigó a
                  szőlőt. Később is megtörtént. Mi van ebben? A bor is forr egyszer. Néha kétszer
                  is. Az emberi vér többször is.</p>
					<p>- De hát mért álltál be akkor...</p>
					<p>- Szerzetesnek? Mert a lelki életet is kívántam. És azt jobban kívántam, mint a...
                  szőlőt.</p>
					<p>És nagyot rúgott, hogy a lábára ragadt sárkolonctól megszabaduljon.</p>
					<p>- Az asszonyfélére, világi életre nem buzdul a vér - folytatta -, csak délután
                  vagy este, mikor az értelme fáradt. Délelőtt sose. Később aztán már délután se,
                  este se.</p>
					<p>És mosolyogva legyintett.</p>
					<p>Jancsi elgondolkodva ballagott tovább. Negyedóra is eltelt, mikor újra
                  megszólalt:</p>
					<p>- Az ember élete mégis szép a világban. A saját hajlék, a teljes szabadság, a
                  családos élet, a szép gyermek, a jó asszony...</p>
					<p>Az orvos a fejét rázta.</p>
					<p>- Az már csak külsőség. Ne hidd, hogy a családos élet olyan szép, amilyennek
                  látszik. Nyomorúság az! Csak látszatra szép. Mint a tó tükrén a színek játéka.
                  Bent sár van, és férgek.</p>
					<p>- A családos életet is az Isten teremtette.</p>
					<p>- A pokolvarat is.</p>
					<p>- Ha nincs családos élet, kipusztul az emberi nemzetség.</p>
					<p>- Hát aztán? Azt véled-e, hogy ez a földi világ valami nagy embertenyésztő hely?
                  Hogy az Isten úgy tenyészt bennünket, mint te a tököt, vagy mint Bajcsy a lovat,
                  ludat, disznót, tehenet? Hogy sok legyen!</p>
					<p>S megvetőn mosolygott.</p>
					<p>- Vajon mire kellenénk mink az Istennek? Hogy őt imádjuk? Csak nem gondoltad tán
                  valaha? Nekünk bizony szükséges az imádkozás. De neki? Hogy mink imádjuk? Hogy
                  azért szaporítson bennünket? Vagy azért, hogy legyen, aki lakja a Földet? Nem az
                  embert teremtette a Földért, hanem a Földet az emberért.</p>
					<p>Jancsi elámult:</p>
					<p>- Vajon te is hiszed a reinkarnációt?</p>
					<p>A keleten járó dominikánusok megismerkedtek a keleti filozófiával is. Haza is
                  hozták. Beszélgettek róla. Hogy az ember nem test, hanem lélek: a test csak ruha;
                  ha elszakad a ruha, újat osztanak a világ-magazinból.</p>
					<p>- Miért ne hinném? - felelte az orvos. - A hitünk nem mond ellene. A vallásunk meg
                  nem tiltja, hogy ne higgyük. Miért szenvedne itt annyit az ember, ha nem követett
                  volna el egy előbbi életében bűnöket? Bűn előtt volna a büntetés? A kis ártatlan
                  gyermek a fogzásban, torokgyíkban... Az ember munkájában is van logika. Isten
                  munkáiban ne volna!</p>
					<p>- Tehát az hiszed, Rudó fráter...</p>
					<p>- Azt, fráterkám. Más kulcsa nincs az emberi életnek. A paradicsomi legenda
                  világosan beszél. Vétkeztünk. Kikergettek bennünket a Mennyországból. Mikor volt
                  az? A régestelen-rég múlt, messze óidőkben. Azóta élünk, és élünk testről testre.
                  Minden test egy grádics visszafelé. Minden lélek rosszabb volt az előbbi életében.
                  Én például fogadni mernék, hogy rablógyilkos voltam. Imádkozok most, és gyógyítok.
                  A koldus bizonyára bűnös pazarló volt az előbbi életében. A nyomorék, rút
                  magagyilkosa volt. Az apáca: talán hetéra. A nagycsaládú ember: gyűlölködő. A
                  rabszolga: tirannus, tigriskörmű király. S így igazodik helyre a bűn a
                  vezekléssel.</p>
					<p>- De mi volt előbb: a rablógyilkos, a hetéra, a gyűlölködő; a tigris-körmű
                  király?</p>
					<p>- Állat.</p>
					<p>- És még előbb?</p>
					<p>- Ördög.</p>
					<p>Jancsi megállt, és rábávászkodott.</p>
					<p>Az orvos is megállt. Vállat vont. Mosolygott.</p>
					<p>- Ez az én külön véleményem. Az ördög bukott lélek. A végtelen jóságú Isten
                  bizonyára nem bünteti őket csak véges idejű büntetéssel. Világot teremt neki, hogy
                  megtisztuljon. Így öltenek az ördögök Isten kegyelméből emberi testet. Először
                  talán állati testet, aztán emberi testet. Öltenek annyiszor, míg csak meg nem
                  javulnak.</p>
					<p>- Én csak nem voltam ördög?</p>
					<p>- Bizony az voltál te is. Ki tudja, micsoda fajtalan gazember voltál velem együtt,
                  és hogy hol akasztottak fel bennünket? Hiába csodálkozol! Káromkodtunk,
                  dőzsöltünk, veszekedtünk, disznólkodtunk, loptunk, csaltunk, bizony nyakig éltünk
                  a vidám rondaságokban.</p>
					<p>És mosolyogva indult tovább.</p>
					<p>Jancsi azonban komolykodva ballagott mellette a pázsiton.</p>
					<p>- Hát az apostolok? - kérdezte a fejét fölvetve.</p>
					<p>Az orvos vállat vonintott.</p>
					<p>- Közénk szállt tiszta lelkek. Azért szálltak közénk, hogy világítsanak nekünk a
                  vezeklésünk útján.</p>
					<p>- De hiszen azok szenvedtek a legnagyobb szenvedésekkel.</p>
					<p>- Szeretetből tették. Elvégre az ördögök testvérei az angyaloknak. Nem? Ha neked
                  egy testvéred gonoszságot követ el, és a börtönbe kerül, vajon nem esik-e meg
                  rajta a szíved? Nem gondolkodol-e azon, hogy kiszabadítsd? Jó életre igazítsd. Nem
                  vagy-e kész rá, hogy szenvedj érette?</p>
					<p>Szekérzörgés hallatszott mögöttük - egy hatlovas szekér.</p>
					<p>A szekeret Bajcsy küldte utánuk. Medvebőrrel borított ülés volt rajta. S a lovakat
                  egy betegképű, húszéves legény hajtotta. Tiszteletét izente Bajcsy, s hogy máskor
                  is betérjenek hozzá, ha arra járnak.</p>
					<p>S még reggelit is küldött nekik hideg sültet, kenyeret és bort.</p>
					<p>A sültet odaadták a szekeresnek. De az is csak a fejét rázta rá:</p>
					<p>- Nem bírok én avval - mondotta búsan -, azér is küldött engem az uram, hogy
                  aszongya, meggyógyítanak.</p>
					<p>Az orvos ránézett:</p>
					<p>- Jobb volt az étvágyad, mint a gyomrod, ugye?</p>
					<p>- Hideg lel, uram.</p>
					<p>- Hány napos?</p>
					<p>- Harmadnapos.</p>
					<p>- No, azon könnyen segítünk.</p>
					<p>Lebocsátotta a hátáról a patikáját. Csupa fű és lapu és gyökér. Mind száraz
                  persze. S előválasztott egy füvecskét, amelynek valaha piros lehetett a
                  virága.</p>
					<p>- Kívánod-e a bort vagy az ecetet?</p>
					<p>- Az ecetet kívánom - felelte a legény.</p>
					<p>- No, hát abban vedd be. Erős borecetben. Annyit igyál az ecetben, amennyi
                  jólesik. Este idd. Aznap ne egyél semmit. Feküdj le. Takarózzál be jól. És egymás
                  után három este cselekedd ezt. De az imádkozást el ne mulaszd.</p>
					<p>A legény hálás szemmel tette el a füvet a tarisznyájába.</p>
					<p>- Micsoda fű ez, könyörgöm?</p>
					<p>- Száztalléros epefű, ha éppen tudni kívánod.</p>
					<p>A legény éppúgy örvendett a fűnek, mint a barátok a szekérnek.</p>
					<p>Abban az időben még ismeretlen találmány volt a kocsi meg a hintó. Az úri nép
                  lóháton járt. Az asszonyok is. A sátort és egyéb utazóholmit szekér vitte előttük
                  vagy utánuk.</p>
					<p>Jancsi álmodozva ült a szekéren:</p>
					<p>...Vajon igaz-e, amiket Rudolf fráter beszélt? Vagy csak vélekedés? Ki világíthat
                  be a teremtés rejtelmeibe? És hát hol a Pokol? Mi a Tisztítóhely? Képes beszéd
                  volna?</p>
					<p>- Rudó fráter - szólalt meg halkan -, te talán nem is hiszed az ördögöt?</p>
					<p>Rudolf megütközve nézett reá:</p>
					<p>- Ki mondta, hogy nem hiszem?</p>
					<p>- Az előbb úgy értettem...</p>
					<p>- Rosszul értetted. A gonosz lélek csak gonosz, testben is, testetlenül is. Hiszen
                  mikor már annyira jutott a reinkarnációkban, hogy az emberi testet ölthetett,
                  akkor is kiütközik belőle az ördögi természet. Mi egyéb a káröröm? A más
                  szenvedésében való gyönyörködés?</p>
					<p>Jancsi elgondolkozva hallgatott. Csak a szekérnek egy megzökkenése térítette más
                  irányba a gondolatait. Az álma fordult ismét eszébe.</p>
					<p>...Milyen lehet most a kis Margit? Bizonyára megnőtt, megváltozott. Talán olyan
                  fehér arcú, mint volt, vagy talán fonnyadt. Az apácák korán hervadnak.</p>
					<p>Jancsi sok apácát ismert. A domonkosoknak csaknem mindenütt volt apácaszerzetük,
                  ahol házat építettek. Az úri családok apácaklastromban neveltették leányaikat.
                  Beadták, mihelyt járni tanultak, s kivették 16-18 éves korukban. Egyéb
                  nőnevelőintézet nem volt Magyarországon.</p>
					<p>- Vajon a királyleány bent marad-e? Vagy férjhez politizálják, mint a nénjeit?</p>
					<p>Csodás hírek szállongtak róla az országban. Beszélték, hogy ájtatosabb bármelyik
                  apácánál is; a konyhán éppúgy vállal hetességet, mint a többi szóror, és dolgozik
                  minden alázatos munkát.</p>
					<p>A fráterek beszélték, akik Budán jártak.</p>
					<p>Délfelé Budára ért a szekér. Felhévízre. Az orvos borravalóul áldást vetett a
                  szekeresre. De hát akkor még a borravaló se volt feltalálva. S a frátereknek még
                  útra se tettek pénzt a zsebükbe.</p>
					<p>Az orvos sietésre nógatta a társát, mikor partra léptek. Nem kellett messze
                  menniük: a szigeti rendházuk fala csakhamar előfehérlett a rügyező gallyak
                  közül.</p>
					<p>De mennyire megnőtt a ház! Kétszer akkorára szélesült, mint amekkora először volt,
                  és a sarkon négyszögletű toronyka is magaslott.</p>
					<p>Tehát kápolnát is építettek hozzá!</p>
					<p>A kapu mellett kereklő, vasrácsos ablakocskán Jakab fráter kukkantott ki. Mosolygó
                  arca éppen kapusnak való. Az orvost legott megismerte, és gyorsan kaput nyitott.
                  De Jancsira tétován mosolygott, s pisze orra szinte kérdőn szimatolt.</p>
					<p>- Bizony nem ismersz meg, Jakab!</p>
					<p>Jakab akkor a nyakába borult:</p>
					<p>- Jaj, Jancsim! Be megnőttél!</p>
					<p>S jobbról-balról megcsókolta.</p>
					<p>- Be megnőttél!</p>
					<p>Siettek a priorhoz. Emelet nem volt a szigeten, hát csak a kápolna-szoba mellett
                  való szobába.</p>
					<p>A prior Szikárdusz fráter volt abban az esztendőben. A budai hőforrás vize annyira
                  megjavította a reumáját, hogy a keze reszketése is elmúlt. Csak a járása maradt
                  nehézkes. No, megőszült, mióta Jancsi nem látta. Széles arcán szinte lötyögött a
                  bőr. Az arca sárga volt, az orra vörös. Apró, kék szeme betegesen nedves.</p>
					<p>Megáldotta az érdekelteket, s mindjárt mondta is, hogy az apáca „már megholta magad”.</p>
					<p>- Gondoltam - felelt vállat vonva az orvos -, ha már apáca hívat, a halál
                  hívat.</p>
					<p>A prior köhécselt.</p>
					<p>- No, mi az? - szólt az orvos. - Tán megint beteg vagy, prior atyám?</p>
					<p>A prior búsan legyintett:</p>
					<p>- Mar negy napja ez az istentelen nadha. Adj valami szer. En már rakta rá meleg
                  homu. Semmi nem használja. Hogy megyek én holnap klastromba bele? Hogy temetek én
                  holnap apáca?</p>
					<p>- Hát Dezső lektor?</p>
					<p>- Azt nem tehetek. Mit mondanak apácák? Adj valami orvosság.</p>
					<p>- Igyál erős óbort estére, forraltat, majd vetek belé egy marék bodzavirágot, és
                  feküdj le. Matutinumra se kelj fel.</p>
					<p>- Jó, jó, megteszem, de mit beszéljem gyaszbeszéd? Beszéljem latinul? Nem érti
                  minden apáca latinul.</p>
					<p>- Beszélj magyarul.</p>
					<p>- Az nem szép lesz! Az enyim gondolat nem festi jól magyarul. Latjatok, minek
                  választották engem priornak? Itt megvan nagy szégyen? Mondtam, hogy ne válasszatok
                  engem, százszor megmondtam.</p>
					<p>Az orvos nevetve ölelte vállon.</p>
					<p>- Jó ember vagy, öreg, annak köszönheted. De hát mondok egy jó tanácsot. Ott a
                  régi latin gyászbeszéd: Ecce fratres, videtis oculis
                     vestris... Nem is hosszú, tudod is félig-meddig.</p>
					<p>A prior szeme megvidult.</p>
					<p>- Jó lesz, jó lesz! Jó, hogy hazajöttél.</p>
					<p>S mindjárt elő is kapott egy ujjnyi vastag könyvet. Lefújta róla a port, és
                  belelapozott.</p>
					<p>Közben rápillantott Jancsi fráterre:</p>
					<p>- Megnőttél, fráterkám. Átmennél anyádhoz, ugye? De jobb lenne, ha talán délután
                  mennél, a nóna után. Tudod, hogy ilyenkor apácák konyhán dolgozzák.</p>
					<p>Jancsi meghajolt.</p>
					<p>- Délután megyek, atyám, nóna után. De engedd, hogy előbb ezt a kelyhet
                  odaadhassam.</p>
					<p>S elővonta a hóna alól a birokban nyert kelyhet.</p>
					<p>- Valamit végre én is adhatok a szerzetnek.</p>
					<p> A budai klastromból ott találta János frátert, Dezső lektort, az öreg György
                  frátert, Benedek frátert és Ábrahámot, a veres frátert. A többi egynéhány
                  szerzetes ismeretlen volt neki. Tán tízen voltak mindösszesen.</p>
					<p>A prior helyettese Dezső fráter. Ugyanő a kántor is és a könyvtáros is, tizenegy
                  könyvnek őrzője. Háta valamivel hajlottabb, ajka pittyedtebb, szeme sunyorgóbb. A
                  szakács az öreg János fráter a szigeten. Annyiszor vétett az evési tilalmak ellen,
                  hogy az eszes prior egy szerencsés gondolattal szakácsnak tette meg. A mindenes
                  hivatalt (favágás, söprés, kuktaság) egy Illés nevű paraszt fráter viseli. Jakab
                  az öreg Györggyel egymást váltogatva a kapus és a sekrestyés. Jakab nappal
                  kapuskodik, az öreg éjjel. Ami különben csak annyit jelent, hogy éjjel az öreg
                  apácák harangját vigyázza. (Órájuk nincsen, s aludni úgyse tud.) Azonkívül szabó
                  is, varga is egy személyben, és ruhatáros is. Még két agg misés fráter is ott
                  lakik velük a szigeti klastromban. Az egyik Mihály fráter, a volt provinciális.
                  (Bizony már nem olyan a szemöldöke, mintha szénnel festették volna a homlokára,
                  hanem mint a deres fű.) A másik István fráter - egy félig megvakult ember, aki
                  pénteki napokon koldulni jár -, néha az öreg György fráter is vele megyen. Ha
                  pedig otthon van, szüntelenül imádkozza a cellájában vagy a kerengőn az olvasót,
                  és haragszik, ha valaki megszólítja.</p>
					<p>A kis szerzetház megbővítése azért történt, mert télen zajlás idején olykor
                  hetekig nem járhatott a hidas a Dunán. De meg azért is, mert a provinciális nem
                  ítélte rendjén valónak, hogy a fráterek az apácák konyhájára legyenek utalva.</p>
					<p>Dísztelen hajlék volt különben az a szigeti barátklastrom. A kápolna nem nagyobb
                  benne egy tízlépéses szobánál. A kapitulum-ház is csak egy szobácska. De a falak
                  vastagok, és az ajtók erősek. A tatár megtanított bennünket arra, hogy vastagon
                  rakjuk a falat!</p>
					<p>A harminclépéses udvaron vad fű zöldellt, s különösen pitypang és pásztortarsóka,
                  a fal mellett laboda és egérfarkú fű.</p>
					<p>A körfolyosó, vagyis mint akkor mondták: kerengő, igazán
                  kerengő volt, elszédülhetett benne, aki negyedórát sétált. Az udvar napos sarkán
                  az öreg György fráter reszkető kézzel foltozgatta a csuhákat. János fráter meg
                  szótlanul nyírt szakállt és pilist három ott ülő baráton.</p>
					<p>Jancsi alig várta, hogy a nónát elvégezzék, sietett át az anyja látására. Az öreg
                  György fráter volt a kísérője.</p>
					<p>A kapus apáca sírástól vörös szemmel fogadta őket, s némán mutatott rá a
                  társalgószoba ajtajára.</p>
					<p>Ők azonban előbb a templomba pillantottak be. Ott állt a ravatal az oltár előtt.
                  Körül nagy viaszgyertyák égtek. Narancsszín fényükben két apáca térdelt.</p>
					<p>A koporsóban a szokott apáca-ruhájában feküdt a halott. A fején feketéllő vélumról
                  látni lehetett, hogy szentelt apáca volt. Arcáról ítélve negyvenéves lehetett.
                  Sovány volt szegény, s még a koporsóban is szenvedő arcú.</p>
					<p>Betértek a társalgóba.</p>
					<p>Jó negyedórát várakoztak, míg végre ajtónyitás hallatszott és csoszogások.</p>
					<p>A fekete kárpit félrelebbent, és egy örvendő, vörös asszonyarc jelent meg a kettős
                  vasrács mögött.</p>
					<p>- Jancsi fiam! Ó, lelkem! Jaj, alig ösmerek rád! Megnőttél! Ó, lelkem, szép
                  barát-fiam!</p>
					<p>- Jaj, meg se csókolhatlak! Semmi bajod sincs? Látom. Nekem sincs. Tudod, hogy
                  meghalt Rozália szóror? Akkora a felfordulás nálunk... Itt maradsz most már a
                  szigeten, ugye? Kérd, hogy maradhass. A prior fráter igen jó ember. De hát szólj
                  már: egészséges vagy-e? Hál’istennek...</p>
					<p>Boldog volt a jó asszony az örömtől. Egy foga hiányzott már elöl, és
                  vöröshagyma-szagot lehelt. </p>
					<p>Jancsi mosolyogva hallgatta.</p>
					<p>- Láthatod, édesanyám.</p>
					<p>- Istenem, hogy megvastagodott a szavad. Ó, lelkem! Meg nem ösmertelek volna a
                  hangodról. Talán misés is vagy már?</p>
					<p>- Nem, még nem.</p>
					<p>És Jancsi kedvetlenül szippantott.</p>
					<p>Tudta már, hogy belőle misés pap nem lesz. Esze lett volna rá, de az éneklésben
                  feneklett meg a pályája. Mindjárt a novíciussága elején történt, hogy megtanulta a
                  leggyakrabban énekelt zsoltárt, a De profundis-t, s együtt
                  próbálta fújni a szerzettel. Azonban a hangja amily erős volt, oly éktelen:
                  félrevitte az éneket, s a novícius társai fél hanggal kitértek a
                  kerékvágásból.</p>
					<p>Az ájtatosságot megzavarta a ferde éneklés. A novíciusok nevetésre fakadtak.
                  Jancsit megszidták, korholták. Az ostornumerusok azon a héten szokatlanul
                  nagyszámúak voltak. A mester aztán hónapokig foglalkozott Jancsival, hogy helyes
                  énekre tanítsa. Hasztalan. Jancsi fél hanggal mindig feljebb énekelt, s a moll
                  hangnemet dúrban énekelte át. Végre is el kellett tiltani az énekléstől.</p>
					<p>S még ettől csak lehetett volna misés barát - elvégre mondhatott volna csendes
                  misét -, de a hangja prédikálásra sem volt alkalmas; hamar elrekedt. Tíz percnyi
                  beszéd után már reszelte a hangot. Hogy valaki a prédikátor szerzetnek fehér
                  skapulárés tagja legyen, s ne tudjon prédikálni, nem illett össze.</p>
					<p>Az esze jó volt pedig. Írni-olvasni hamar megtanult - három esztendő kellett rá -,
                  de még csak lektornak se használhatták. Így hát arra alkalmazták, ami iránt
                  legtöbb érdeklődést láttak benne: kertészségre és könyvkötészetre. S maradt conversus - másodrangú, fekete skapulárés szerzetes.</p>
					<p>Jancsi bámulva szemlélte az anyját, hogy milyen kövér és milyen kicsi; csak az
                  ujjai vastagok, ahogy a rácsra görbülnek. Ha úton találkozott volna vele, elment
                  volna mellette, mint idegen mellett. Általában olyan volt neki minden a szigeten,
                  mintha felényire kisebbedett volna. Az apácák temploma, kapuja, a társalgó-szoba,
                  az öreg György és a többi szerzetes társak - mind, mind mintha megkicsinyítették
                  volna őket.</p>
					<p>Elmondta aztán az anyjának, hogy a szigetre rendelték kertésznek, és kért az
                  anyjától magvakat, palántákat. Az asszony viszont elmondta, hogy megszokta a
                  szerzeti életet. A húsevéstől nehéz volt elszoknia, noha nekik cselédapácáknak
                  szabad olykor húsvétkor és más efféle napokon, de bort ihatnak minden napon.</p>
					<p>Közben a kárpit mindinkább elvonódott, és egy csillogó szemű, kis fonnyadt arcú
                  apáca jelent meg az anyja mellett:</p>
					<p>- János fráter - szólalt meg a szemét szemérmesen lehunyva -, az én nevem Klára.
                  Csak azt kérdezném, hoztatok-e Győrből valami új imádságot vagy új éneket?</p>
					<p>- Hoztunk többfélét - felelte Jancsi. - Az orvossal jöttem, de csak én hoztam
                  holmi papirosokat.</p>
					<p>- Miféléket?</p>
					<p>- Hát: nem tudom, Klára szóror, ismeritek-e például a Szűz
                     Máriának hét öröméről szóló imádságot?</p>
					<p>- Azt rég ismerjük. Ó, boldogságos Szent szűz Mária,
                     Szentháromságnak temploma... Másod örömöd lőn, mikoron te szép tengeri csillag
                     az fényes napot szüléd...
               </p>
					<p>Pergő nyelvvel beszélt, és hunyorogva, mosolygó szemmel pillentve olykor a barát
                  arcára. Látszott rajta, hogy öröm neki, ha beszélhet. Egyébiránt harmincéves
                  forma, nem valami szép hölgyecske volt. Négy-öt lencse is éktelenkedett az arcán,
                  s még több apró volt rajta keletkezőben. Az ajka keskeny volt és hervadt, de a
                  foga fehér. Formás kis keze, ahogy a belső rostélyt fogta, munkátlanságról
                  tanúskodott.</p>
					<p>- Ez az - bólintott a szavára Jancsi. - Hát Szent Bernát doktor imádságát
                  ismeritek-e?</p>
					<p>- Üdvözlégy ez világnak üdvössége, drágalátos Jézus...
               </p>
					<p>- Ez az. Hát Szent Ágoston doktornak az imádságát:</p>
					<p>- Foghatatlan, véghetetlen irgalmasságú Isten...
               </p>
					<p>- Ez az. Hát Szent Ambrus Mária-köszöntő imádságát?</p>
					<p>- Az megvan a kapus szórornak, Szabinának. Egy veszprémi apácától kapta. De nem
                  olvasható minden szavában. Dezső lektornak is mutattuk már: ő se olvashatja. Azért
                  nem is imádkozzuk.</p>
					<p>- Hát Szent Ferencnek súlyos nyavalyában mondandó imádságát?</p>
					<p>- Azt nem ismerjük. Hogy szól az?</p>
					<p>- Bizony írás nélkül nem tudom. Nemrégiben hozták Párizsból.</p>
					<p>- És minden bajt meggyógyít?</p>
					<p>- Lehet. Nem próbáltam.</p>
					<p>- Istenem, ha ezt tudtuk volna. Szegény Rozália szóror...</p>
					<p>És az apáca szeme könnybe lábadt. Julis asszonyhoz fordult:</p>
					<p>- Ugye, Julis, ha ezt tudtuk volna?</p>
					<p>Aztán Jancsira nézett:</p>
					<p>- Ismerted? - kérdezte könnybe ereszkedett hangon.</p>
					<p>- Nem - felelte Jancsi.</p>
					<p>- Fiatal volt még. Talán harmincöt éves, legfeljebb ha negyven. Maga se tudta,
                  csak hogy tatárjáráskor volt férjhez való korú. Hát annak most húsz esztendeje. És
                  mindnyájan azt véljük, hogy annak a cudar boszorkánynak a könyve ártott neki.
                  Hallottad?</p>
					<p>- Nem.</p>
					<p>- Nem? Hiszen borzasztóságok történtek itt tegnap!</p>
					<p>- Olyan felfordulás volt nálunk... Jaj, még most is reszket a lábam, ha
                  rágondolok.</p>
					<p>- Nem hallottam semmit. Csak most délben érkeztem, és mindjárt ebéd után
                  lefeküdtem. Aludtam nónáig.</p>
					<p>- Hát egy tudós asszonyt dicsértek a bejárók, hogy annak van egy régi fekete
                  könyve, és minden bajra abból olvas: a jenei jobbágyok mind hozzá hordják a
                  betegeiket. Hát elizentünk érte. Vonakodott: nem jön. Megint üzenünk: legalább a
                  könyvét küldje el. Katalin szóror leírta volna. Mert azt mondták, minden kórságról
                  külön-külön vannak benne imádságok. De csak az asszonyra is kíváncsiak voltunk.
                  Egy jobbágyasszony, aki olvasni tud! Hol tanulta? Arra is vélekedtünk, hogy talán
                  bujdosó apáca, vagy külső országokból idekalandozott hercegleány. Mert azt
                  mondják, hogy a külső ország-beli hercegleányok tudnak olvasni, írni is. Igaz?</p>
					<p>Kedvvel beszélt az apáca és szaporán. Azon nők fajtájából való volt, akik ha
                  beszédbe kezdenek, sose érkeznek el maguktól a végező mondatra.</p>
					<p>- De hiába izengettünk - folytatta -, a tudós asszony nem jött. Végre is mikor
                  Rozália szóror napokig se nem evett, se nem ivott, Margit szóror átkérette a
                  priort, és elmondta neki, hogy ilyen meg ilyen asszony lakik Jenán, és nem akar
                  eljönni. Hát a prior keményen ráizent az asszonyra, hogy üstöllést jöjjön, mert a
                  király leánya hívatja.</p>
					<p>Erre az asszony meg is jelenik délután ilyen tájt. Ünneplős jobbágyi ruhában volt.
                  Hoz egy nagy, lapos, fekete könyvet. Mind kitódultunk a csodájára. Margit eléje
                  megy nagy szeretettel, megcsókolja.</p>
					<p>- Isten hozott, anyám. Köszönöm, hogy eljöttél.</p>
					<p>Mink csak nézzük. Parasztnak látszik. Csupa ránc. Fogatlan. Szemléljük a kezét.
                  Nagy, csontos parasztkéz, a körme is nyíratlan, vastag. Nem úri fajta -
                  mondogatjuk -, nem úri.</p>
					<p>- Hát tudsz te olvasni, néném? - kérdezi Katalin szóror.</p>
					<p>- Tudok - feleli az asszony.</p>
					<p>De úgy remegett az, hogy alig állt a lábán.</p>
					<p>- Hát olvasd el, ami ide van írva az ajtó fölé.</p>
					<p>És a beteg-házunk ajtajára mutatott. Tudod talán, fráter, mi van a beteg-házunkra
                  írva? BÍZZÁL, LEÁNYOM, A HITED MEGTART TÉGED!</p>
					<p>A javasasszony ránéz az ajtóra, és a fejét rázza.</p>
					<p>- Az ilyen betűket nem ösmerem én.</p>
					<p>- Hát akkor a könyvből hogy tudsz olvasni? Mutasd.</p>
					<p>- Az én könyvem magyarul van írva, azért tudok.</p>
					<p>Nézzük a könyvét. Zsíros, piszkos lapok, és valami különös, szálkás, horgas betűk,
                  hellyel-közzel félholdak, sarlók, fésűforma és kereszt alakú jegyek, nyilak és más
                  efféle ákom-bákom.</p>
					<p>- Micsoda írás ez? - kérdezi Katalin szóror - tán tót vagy német?</p>
					<p>- Magyar - mondja az asszony a szemét lesütve.</p>
					<p>Mindig a földön bolygott a szeme.</p>
					<p>- Magyar? Már hogy volna magyar írás?</p>
					<p>- De magyar - rebegte az asszony. - Hogyne vóna magyar? Az öreganyám nem értett
                  más nyelven. Sem az őseim. Ez pedig öreganyámról maradt reánk.</p>
					<p>Nem gondoltunk semmi rosszat, különösen, hogy apró kereszteket is láttunk
                  benne.</p>
					<p>- Hát olvass belőle! - mondtuk az asszonynak.</p>
					<p>- Csak a betegnél lehet - feleli az asszony. - Másutt nem szabad.</p>
					<p>No jó. Bebocsátjuk a beteg-házba. Margit szóror előre siet nagy örömmel. Emeli fél
                  karral a beteget. Igazítja a másik kezével a párnáját.</p>
					<p>Az asszony megnézi, megtapintja a szívét, aztán azt mondja: hozzanak be egy
                  serpenyőben parazsat, egy szilkében meg harmatvizet.</p>
					<p>Ágnes, Margitnak a szolgálója, fut a parázsért, Margit szóror meg leemel a patikás
                  polcról egy köcsögöt, amelyre rá van írva, hogy harmat.</p>
					<p>A javasasszony kiküld bennünket.</p>
					<p>- Hiába - aszongya -, nem használ az imádság, ha más is van jelen.</p>
					<p>- Hát a király lánya? - mondjuk.</p>
					<p>Mert mégis szerettük volna, hogy valaki lássa, hallja.</p>
					<p>- A király lánya? - rebegi. - Melyikük az?</p>
					<p>Mutatjuk, hogy Margit. Térdre borul előtte, mint valami szent előtt.</p>
					<p>- Ó, boldogok az én szemeim!</p>
					<p>És csókolná a lábát. De Margit nem engedte. Tudod, hogy nem szereti, ha tisztelik.
                  Jönnek ide sokszor, messze földről, kíváncsi asszonyok. Hetekig ülnek lovon vagy
                  szekeren. Ha leánykát hoznak be apácának, tízen is jönnek vele, azon az okon, hogy
                  rokonok, és körülszemlélődnek, hogy milyen a klastrom, milyen itt az élet. És
                  susogva kérdezgetik:</p>
					<p>- Melyik a király leánya?</p>
					<p>Margit néha el is búvik előlük. Nem szereti, ha bámulják.</p>
					<p>- Csak tedd a dolgodat, jó néném - mondja hát a vén javasasszonynak. - Én is
                  kimegyek a többivel. Csak gyógyítsd meg, a jó Istenre kérlek.</p>
					<p>Hát kimegyünk. Egynehányan a másik szobába. Akik ott voltak a másik szobában,
                  hallgatództak az ajtón át. Mink is hallgatództunk.</p>
					<p>De nem lehetett hallani egyebet, csak seppegést, mormogást.</p>
					<p>Egyszer csak kijön sápadtan a szobából Kinga szóror - ösmered? Rátoldy ispánnak a
                  lánya -, kijön, de olyan sápadt volt, mint valami halott. Nagy, ijedt szemmel
                  lihegi:</p>
					<p>- Valami sárga embercsontot vett elő az asszony a köténye alól, és azon át nézeget
                  az ablak felé. Láttam a kulcslyukon.</p>
					<p>Elszörnyülködve hallgatództunk tovább. De még akkor se sejtettük, hogy mi történik
                  odabent.</p>
					<p>Az asszony morgása egyre elevenebb, olykor mintha éneklésbe váltódna.</p>
					<p>Megint kijön egy másik szóror, Benedikta, és azt mondja:</p>
					<p>- Parazsat vetett a vízbe, és a földet paskolja a tenyerével!</p>
					<p>Elámultan hallgatództunk, s kihalljuk a szavából:</p>
					<p>- Föld-anyám... kór vagyok... gyógyíts meg!...</p>
					<p>Egyszer csak elsivalkodik bent valaki:</p>
					<p>- Jézus Mária, Szent József!</p>
					<p>Nagy visongás... Mink is belöktük az ajtót. Hát a szórorok mind a vénasszonyon!
                  Ütik, verik, tépázzák!</p>
					<p>- Kitakarodj innen, alávaló! Boszorkány! Ördögnek hitvány cinkosa!</p>
					<p>Katalin szóror kapja a könyvet. Széjjelrepegeti-hasogatja, veti a parázsra.
                  Iszonyú büdösség. Az asszony jajgat.</p>
					<p>- Mi az? - kérdem - mit cselekedett?</p>
					<p>- Pogány ez! - sivalkodnak - pogány könyvből olvasott!</p>
					<p>No, akkor aztán én is rá! Úgy összetépáztuk, köpdöstük, rugdostuk a cudart, hogy
                  még a ruha is lehasadozott róla. Vót ott olyan sivalkodás... Kilökdöstük,
                  kirugdostuk, a lába sem érte a földet.</p>
					<p>Az apáca nagy lélegzetet szítt, mint akinek nyilallik. A fejét ingatva
                  folytatta:</p>
					<p>- Ilyen szörnyűség... apáca-klastromban! Csak akkor gondoltunk a könyvre megint,
                  mikor már a boszorkányt kivetettük az ajtón. A könyv nagy, büdös füsttel égett, és
                  megtöltötte a kórszobát.</p>
					<p>Senki se mert a serpenyőhöz hozzányúlni, csak támolyogtunk, szinte
                  ájuldoztunk.</p>
					<p>Végre is Ágnes, Margitnak a szolgája merte megfogni a serpenyő nyelét. Kivitte az
                  udvarra. De még két lapát parázs is kellett, hogy hamuvá enyésszük. És csípővassal
                  szedtük össze a szertehullott leveleket.</p>
					<p>Micsoda felfordulás volt! A nagy zenebonára átjöttek a fráterek is, és tudakolták,
                  hogy mi történt. Ők is szörnyülködtek. Vélték, hogy újraszentelik majd a kórházat
                  meg az udvart.</p>
					<p>Csak aztán jutott eszünkbe a szegény szóror, hogy mit mível. Az bizony szegény
                  egyebet sem mívelt, csak azt, hogy meghalt.</p>
					<p>Klára szóror szeme elvizesült. Csak a fejét rázta, orrát szívogatta. Elakadt benn
                  néhány percre a szó.</p>
					<p>- Minden elmaradt - rebegdegélte. - Imádságok, litánia, zsoltárok... Még a
                  feszületet is csak azután tehettük a kezébe...</p>
					<p>- Még hóttában is - vette át a szót szintén könnyes szemmel Julis asszony - olyan
                  ijedten meresztette a szömit... Nekem kellett a könyvnek a hamuját lapáton
                  kivinnem. Elástam. A Dunába akartam vetni, de azt mondták, ne oda vessem, mert
                  hátha a halak megdöglenek tőle.</p>
					<p>Az apáca könnyes szemmel nevetett:</p>
					<p>- Katalin szóror tegnap mind estig a tenyerét dörzsölte. Még a bőrt is ledörzsölte
                  a tenyeréről meg az ujjairól. És a többiek is, akik a könyvet lapozgatták. Margit
                  is szenteltvízbe mossa a kezét talán most is.</p>
					<p>- Ájtatos a kis Margit? - kérdezte Jancsi nyugodt színnel.</p>
					<p>De egyben meg is rezzent, hogy kis Margit-nak nevezte a
                  király leányát. Hiszen nem kicsi az már.</p>
					<p>- De még milyen! - felelte a szóror - ha valamiben hibázunk, hamarabb meglátja,
                  mint a fejedelemasszony. De nem szól, csak elszomorodva néz ránk. Zöldcsütörtökön
                  megmosta a lábunkat.</p>
					<p>- De hisz az a priorissza dolga.</p>
					<p>- Könyörgött, hogy engedje őneki. Mert ő úgyis király lányának született, és nincs
                  alkalma, hogy megalázza magát. Pedig dehogy nincs: egyebet se tesz. Hát a
                  fejedelemasszony engedett. Láttad volna, fráter! Összegyűltünk vecsernye után a
                  refektóriumban. A szolgálóleányok is. És ő térden csúszott egyikünk lábától a
                  másikig. A könnyei szüntelenül omlottak. És mindenikünknek a lábát meg is
                  csókolta.</p>
					<p>Az apáca megtörülte a szemét, és folytatta:</p>
					<p>- Aztán másnap nagypénteken ki nem mozdult a templomból. Se nem evett, se nem
                  ivott, csak térdelt és siránkozva imádkozott. Nagyszombat vigiliájáig.</p>
					<p>A fráter elképedve bámult az apácára.</p>
					<p>- De hát miért cselekszi ezt? Elvégre mindennek van határa.</p>
					<p>- Azt mondja, hogy ő az áldozati bárány a magyar nemzet bűneiért. Az ország azért
                  romlik, mert mindenek elfordultak Istentől. Neki szenvednie kell, hogy Isten
                  megbocsásson a nemzetnek.</p>
					<p>A fráter szeme könnybe lábadt.</p>
					<p>- Tudod-e - folytatta az apáca -, hogy mind a nagyböjtön által csak kenyéren és
                  vízen élt, és vasövet viselt? Mink nem is tudtunk róla, de Erzsike, István
                  hercegnek a kislánya, egyszer megölelgette, és benyúlt a nyakán hátul, a ruhája
                  alá. Aztán megrettenve kiáltott: - Cilicium van rajtad? Margit elmosolyodott -
                  olyan szomorú mindig a mosolygása! - és csak ennyit felelt: - Isten szeme rajtam
                  vagyon. Ne mondjátok senkinek.</p>
					<p>Csendítés hallatszott.</p>
					<p>A két apáca összerezzent.</p>
					<p>- Vecsernyére csengetnek - mondta Klára a kárpitért nyúlva, hogy az ablakra vonja.
                  - Isten áldjon meg, fráterek! János fráter, kérlek Istenre, hozd el mielőbb azt az
                  imádságot. Írd le, vagy írasd le, hogy nálunk is maradhasson. Megmondom Margitnak,
                  hogy új imádságot hoztál. Örvendez majd. Add be a kapus szórornak. Mondd, hogy
                  nekem írtad le. Vagy ne add neki, hanem hívass engem, vagy Margit szórort. Hadd
                  örüljön. Mert igen fájdalmas szívvel siratja Rozáliát. Megmondom neki mindjárt
                  vecsernye után. És megkérem a priorissza szórort... De mégis jobb lesz, ha csak
                  engem hívatsz. Margit nem szereti, ha hívják. Isten velünk.</p>
					<p>S az apáca lebocsátotta a kárpitot.</p>
					<p>A fráterek házából is hangzott a csengetés. A két fráter sietve tért vissza a
                  maguk vecsernyéjére.</p>
				</div>
				<div type="chapter">
					<head>3</head>
					<p>Az apácák miséje másnap később volt a barátokénál egy órával is.</p>
					<p>A temetésért.</p>
					<p>Mert az apáca halála a férfi szerzetnek is gyásza. Testvérek ők valamennyien.</p>
					<p>A fráterek hát a szekszta után átvonultak az apácák templomába. Az elhunytat
                  mindnyájan ismerték, csak épp hogy Jancsi nem. Jó teremtés volt, kissé irigy,
                  kissé civakodó, de mégis vallásos. Kedvetlen természetének oka bizonyára a
                  betegeskedése volt. Micsoda kórság nehezítette évek óta? Senki se tudta. Orvossal
                  nem közölte a baját, s ha közölte volna is, az akkori orvosi tudomány még a
                  vérkeringést sem ismerte. S ha ismerték volna is a vérkeringést, az apácák
                  pulzusának a tapogatása tilalmas volt. Férfikéz nem érinthette az apácát. Csak az
                  utolsó kenet adásakor a prioré.</p>
					<p>Az idő hűvöskés, napos volt. Gólyák szállongtak a sziget fölött. A bokrok tövén
                  eleven zölddel virult az új fű. Miriádnyi élet sarjadt elő a földből. A levegő is
                  erőt lehelt. Csak az apácák harangja hirdetett elmúlást.</p>
					<p>Jancsi elfogódott szívvel lépkedett a fráterek között, a tésztaként puha úton, a
                  templomba. A királyleány emléke megújult szívében. Azt a belső remegést érezte,
                  amit gyermekkorában, mikor először látta. Megérett elmével se gondolta közönséges
                  halandónak őt. Más az a nő, más! Hiszen a virág is mind a föld szülötte, de
                  ezernyi virág között is mily más a kis alázatos gyöngyvirág! Csupa finomság, csupa
                  titok! Illata semmi más virágéhoz nem hasonlít, sem a formája. A föld szülötte. De
                  mintha valami ismeretlen világból került volna a földre...</p>
					<p>Margitot tehát újra láthatja ma. Talán ugyanabban a kisudvarban, amelyikben vizet
                  nyújtott neki. Az apácák oda temetkeznek.</p>
					<p>A prior megállt a templomajtóban, és három novíciusra intett jelölőn a
                  mutatóujjával. A szeme találkozott Jancsi kérlelő szemével, tehát neki is
                  intett.</p>
					<p>Az intés azt jelentette, hogy ők négyen ministrálnak majd bent a temetésen.</p>
					<p>A koporsó már be volt fedve. A templom hidegében ott térdelt még a két apáca. A
                  barátok megjelenésére azonban fölkeltek a koporsó mellől, és imádkozón összetett
                  kézzel, lehajtott fejjel távoztak be a vasajtón, amely az apácák kórusába
                  nyílott.</p>
					<p>Jancsi érdeklődéssel pillantott rájuk. Mind a kettő ráncos képű volt és kicsi,
                  csoszogó járású.</p>
					<p>A fráterek a templom hajójában maradtak. Ők öten beléptek a világos ablakú kis
                  sekrestyébe. A szekrényen már oda volt készítve a fekete miseköntös és a
                  diakónusok karinge. Felöltöztek.</p>
					<p>A prior közben imádságokat sóhajtozott. Tüsszentett is közben, és a torkát
                  köszörülte.</p>
					<p>A templom már akkor megtelt néppel, csupa asszonynéppel. Egy leánygyermek köhögése
                  erősen hangzott a gót boltozatok öbleiben. Koldusok is ültek a templom pitvarában
                  vagy tízen. Honnan kerültek annyian a szigetre? Azelőtt soha nem járt oda koldus.
                  Jancsi megzördítette a csengettyűt. Az apácák kórusán egy selyem simaságú női hang
                  elkezdte az éneket</p>
					<p>
                  Requiem aeternam dona ei domine...
               </p>
					<p>A harmadik szónál már vele énekeltek az apácák, hátat borzongató, vékony női
                  hangon. De a templom belsejében is énekeltek velük: csupa mély férfihang, a
                  barátoké.</p>
					<p>Jancsi az oltárlépcső bal felén állt. A csuklya a fején. Felpillantania nem volt
                  szabad. Mégis hát, mikor a misekezdő zsoltárra oldalt fordult a pap felé,
                  Margitnak az imádkozó helyére pillantott. A kórus sűrű rostélya mögül legszélrül
                  előfehérlett egy apácafejkendő. Tehát még nincs feketéje, nincs véglegesen
                  beszentelve.</p>
					<p>- Miért?</p>
					<p>Az arca nem volt látható, mert a leány feje-lehajtottan térdelt, s két
                  összekulcsolt kezére hajtotta a fejét. Talán sírt, talán csak hogy így szokott
                  imádkozni? Jancsinak szinte megállt a szíve dobogása.</p>
					<p>Gépiesen mormolta a többivel a zsoltárt, és a mise folyamán nem is mert többé
                  odapillantani. Csak a mise vége felé egyszer. Abban az egy pillanatban már az
                  arcát is látta. Megismerte. A szép gyönge, fehér arc csak valamit hosszabbodott, a
                  szeme pedig teltebb, mélyebben fekete, álla gömbölyűbb. Gyöngyvirág a virágok
                  között!</p>
					<p>De milyen más a tekintete, mint gyermekkorában volt! Akkor az a gondtalan
                  ártatlanság, most méla áhítat!</p>
					<p>Mise végén a prior fekete pluviálét öltött magára a sekrestyében. Két ministráns
                  égő viaszgyertyát fogott. Jancsi a tömjéntartót vette elő, egy másik a tömjénezőt.
                  A tömjénezőben benne parázslott a szén.</p>
					<p>Befordultak megint a templomba, és a koporsó lábához álltak.</p>
					<p>A prior latinul imádkozott, s fölemelte utána a fejét, intésül a kantrixnak. Az
                  apácák sírástól rezgő hangon kezdték rá az éneket:</p>
					<p>
                  Subvenite sancti Dei... (Jertek segítségünkre, Isten
                  szentjei! Szálljatok alá angyalai az Úrnak! Karoljátok fel az ő lelkét, és
                  vigyétek a Magasságbeli színe elé!)</p>
					<p>A prior közben meghintette a koporsót szenteltvízzel. Aztán egy kanálnyi tömjént
                  vetett a turibulumba. A templomot elárasztotta a nehéz szent illat. Csak a
                  leánygyermek köhögése zavarta a gyászos csöndességet.</p>
					<p>Az ének végeztével a prior elimádkozta valamivel bővebben az ének szövegét.</p>
					<p>Aztán ismét más ének következett:</p>
					<p>
                  Antequam nascerer novisti me... (Mielőtt születtem volna,
                  ismertél engemet...)</p>
					<p>Rudolf orvos fölemelte a fejét, és ránézett Jancsi fráterre. A fráter is
                  rácsodálkozott az orvosra.</p>
					<p>Később hat apáca lépett elő, köztük Klára szóror is. Felfogták a koporsót, és
                  könnyes szemmel vitték be a vasajtón. A domokos barátok égő gyertyával követték
                  őket. És szólt a zsoltár:</p>
					<p>
                  Comfitemini Domino... (Hálálkodjunk az Úrnak, mert jó,
                  örökös az ő irgalmassága...)</p>
					<p>A harang megszólalt.</p>
					<p>Bent a folyosón szintén égő gyertyákkal csatlakoztak hozzájuk az apácák. A
                  növendék-leánykákkal voltak vagy ötvenen. Jancsi megismerte köztük Olimpiádesz
                  asszonyt, a királylány volt dajkáját, ívelt szemöldökéről, egyenes hátáról. És
                  hátul megyen, a legvastagabb gyertya lobog a kezében, tehát ő most a priorissza,
                  fejedelemasszony.</p>
					<p>A priorisszát az elsárgult arcú, öreg apácák előzik. Vállal magaslik ki közülük
                  egy nagy termetű, nehéz járású, vén apáca, s bókolgat, mint az agg ló.</p>
					<p>Valamennyi apácának fekete a kendője a fején és a vállán, s a palástjuk is
                  fekete.</p>
					<p>Elöl a fiatal apácák haladnak imádkozó kézzel. Azok mind fehér bőrűek, s nagyobb
                  részt fehér kendősek is. A derekuk egyenes, a járásuk lengő. Egyiknek a keze fején
                  fehéres sebforradás - tán ebharapás nyoma. Egyre alacsonyodik a soruk, s végződik
                  öt-hat éves, gyolcsruhás leánykákban és egy keszeg vállú, fonnyadt szórorban, aki
                  fehér keszkenővel törölgeti az orrát - bizonyára a magisztra.</p>
					<p>Jancsi szeme a királylányt kereste. Meg is találta csakhamar a fehér kendősök
                  között. Kis termetű, mint a többi apáca, és csüggedt fejű. Ahogy egy mozdulatában
                  félrelebben a palástja, látni lehet a karcsúságát. A derekát övező fekete
                  szíjacskát be lehetne fogni egy összetett emberarasszal.</p>
					<p>Énekelt a többivel, és lágyan csengő hangja szinte kihallatszott a többié közül:
                     Az Úrnak jobbja fölmagasztalt engem: nem halok meg, hanem
                     élek tovább.
               </p>
					<p>A menet lassú lépésekben haladt. A gyertyák lángja fekete füsttel lobogott,
                  viaszillat érzett a folyosón. A királyleány elvegyült a szórorok között.</p>
					<p>A kisudvar keleti sarkán már öt gyepes sírhalom domborodott. A hatodik halottat is
                  ott várta a friss földhányás.</p>
					<p>Jancsi érdeklődéssel szemlélődött széjjel a kisudvar zöldjén. Néhány leveledző
                  orgonabokrocskát látott benne, és egy soványka szomorúfűzfát, amelyre pirosan
                  rügyező vadszőlő kapaszkodott fel a felső gallyakig. A társalgószoba táján meg
                  három kis szalmaszék hevert. Bizonyára itt szoktak varrogatni délutánonként az
                  apácák.</p>
					<p>A sírt körülállták.</p>
					<p>A prior meghintette szenteltvízzel. Tömjénillatot is árasztott belé.</p>
					<p>A nap belesütött a gödör nedves földű mélyébe.</p>
					<p>A prior beleakasztotta a hüvelykujját a pluviáléja kapcsába, és náthásan
                  sóhajtott.</p>
					<p>- Látjátok, feleim, szömötökkel - kezdte pislogva, de
                  érzéses, gyászos hangon -, mik vagyunk? Bizony por és hamu
                     vagyunk!
               </p>
					<p>
                  Mennyi milosztben teremté eleve Isten a mi ősünket, Ádámot, és
                     adotta vala neki Paradicsomot házává. És mind Paradicsomban való gyimelcsektül
                     mondá neki élnie.
               </p>
					<p>
                  Hogyan tiltotta őt egy fa gyimelcsétől! S mondá neki, mért nem
                     ennék:
               </p>
					<p>
                  - Bizony ki napon eendöl az gyümelcstül, halálnak halálával
                     halsz.
               </p>
					<p>
                  Hallá holtát Ádám teremtő Istentől, de feledé. Engede ördög
                     intetének, és evék a tiltott gyimelcsbül. És a gyimelcsben halált evék. És a
                     gyimelcsnek oly keserű vala íze, hogy torkukat megszakasztja vala.
               </p>
					<p>
                  Lám, nemcsak magának, de mind ő fajának halált evék!
               </p>
					<p>
                  Haraguvék Isten, és veté űt ez munkás világba bele, es lőn
                     halálnak és pokolnak prédája és mind az ű neme.
               </p>
					<p>
                  Kik azok?
               </p>
					<p>
                  Mi vagyunk, ahogy ti is látjátok szömötökkel. Bizony. És egy
                     ember sem múlhatja el ez vermet, bizony mind ahhoz járó vagyunk!
               </p>
					<p>
                  Imádjuk Urunk Isten kegyelmét ez lélekért, hogy irgalmazzon
                     űneki, és kegyelmezzen, és bocsássa mind ő bűnét. És imádjuk Szent asszony
                     Máriát, és boldog Mihály arkangyalt, hogy imádjanak érette.
               </p>
					<p>
                  És imádjuk Szent Péter urat, kinek adatott hatalom oldalnia és
                     kötnie, hogy oldja meg mind ű bűnét.
               </p>
					<p>
                  És imádjuk mind szenteket, hogy legyenek neki segítői Urunk
                     színe előtt, hogy Isten ű imádságuk miá bolcsássa meg minden ű bűnét, és
                     szabadítsa meg űt ördög üldözetétül, és vezesse űt a Paradicsom nyugalmába
                     bele, és adjon neki mönnyországba bele utat és mind jóban részt! És kiáltsátok
                     Urunkhoz háromszor: - Kyrie eleison!
               </p>
					<p>
                  - Kyrie eleison! Kyrie eleison! Kyrie eleison! - kiáltották
                  égnek emelt arccal a szerzetesek. Az apácák az orrukat szívogatva könnyeztek.
                  Különösen a vének. Egyik-másik hangosan is sírt. A fiatalja csak vizes szemmel
                  bámult a sírra. A gyermekek olyan szemmel, mint aminővel a rémséges meséket
                  szokták hallgatni.</p>
					<p>Egy veréb sebes röpüléssel szállt be a tetőn át az udvarra, de megijedt a
                  sokaságtól: megvergődött a levegőben, s visszatért.</p>
					<p>A prior letérdelt:</p>
					<p>
                  - Szerelmes barátim! Imádjunk e szegény asszonyember lelkéért,
                     kit az Úr ez napon ez hamis világ temnöcéből mente, kinek ez napon testét
                     temetjük, hogy Úr űt kegyelmével Ábrahám, Izsák, Jákob kebelébe helyhezze, hogy
                     bírságnap jutva mend ű szentjei között jobb felére juttassa és éltesse. És
                     titeket is!
               </p>
					<p>A szerzet újra Kyrie eleison-t kiáltott. A apácák sírva ölelték át a koporsót, és
                  csókolták meg a födelet. Margit is. Aztán az idősebbik János fráter leszállt Jakab
                  fráterrel a sírverembe. A koporsót az apácák kezéből a két fráter vette át.</p>
					<p>Lebocsátották csendesen.</p>
				</div>
				<div type="chapter">
					<head>4</head>
					<p>A barátok szigeti klastroma mögött félholdnyi kert várt Jancsi két kezére.
                  Kőkerítése embernyi magasságnál is magasabb. A kert végében valami kettős háznak a
                  fedele vöröslik. Egyik ház kívül a kerítésen, másik belől, egymáshoz olyanformán
                  illeszkedve, ahogy két kockát az élével illesztünk egymás mellé. Jancsi az első
                  napokban nem ügyelt reá.</p>
					<p>A kertet is csak a temetés után szemlélte meg jobban. A fák már le voltak benne
                  vágva és ölekbe is rakva, de a fű és mindenféle vad növény azon vadon tenyészett
                  benne, ahogy Isten a teremtés hetében bezöldítette.</p>
					<p>Csak négy fekete skapulárés fráter volt még a klastromban. Egyik szakács, másik
                  kettő mindenes, a negyedik az öreg György barát. Hát a két mindenest meg délutánra
                  a szakácsot ásásra rendelte a prior Jancsi mellé, s nekifogtak a munkának.</p>
					<p>A föld puha volt, helyenként kaviccsal kevert, kövér szűzföld. A téli nedvességet
                  járta meg benne az ásó.</p>
					<p>A sokszázados növényélet gyökérkorhadéka benne feketéllt. Jancsi szinte ujjongott
                  örömében.</p>
					<p>S még tetézte az örömét, mikor látta, hogy a kettős házból a külső tehénistálló.
                  Kívül van a kerítésen, de háttal hozzá van építve, s egy lyukon át be a kertbe
                  hányják a trágyát. Abban az istállóban a barátoknak van három tehene, meg ott
                  pihenget egy jó testes szamár is. A királynak egy öreg jobbágya gondozza, feji a
                  teheneket. A szamár arra való, hogy időnként taligát vonjon a kolduló
                  fráternek.</p>
					<p>A belső ház: felében méhes - öt új gyékénykas, és kettő avult -, felében arra
                  való, hogy a kerti szerszámokat berakják. A telelni való gyökereknek is alkalmas
                  helye.</p>
					<p>Hogy a trágya annak a háznak a falához halmozódott, bizonyos volt, hogy nem fagy
                  el benne semmi.</p>
					<p>Közben Jancsi nem feledkezett meg az ígért imádságról se. De vasárnapra hagyta,
                  meg a kerti munkák elvégzése után való időre. Néhány nap múlván leteheti az ásót,
                  s akkor lesz ideje reá.</p>
					<p>Mert arra való gondolatból, hogy Margit kezébe kerül az imádság, szépre
                  szándékolta, hogy lekanyarítja, s bizony az írás abban az időben nehezebb
                  mesterség volt a kovácsságnál is.</p>
					<p>De az apáca se várta azt máról holnapra.</p>
					<p>Hát megmunkálta a kertet, be is vetette, be is ültette. Aztán egy ebédnek utána
                  arra kérte a priort, hogy rendeljen valahonnan gyümölcsfákat is. Mert a kertben
                  nincs egyéb fa, csak egy fiatal kőrisfa. Azt is csak azért hagyták meg, hogy a
                  rajzó méhek oda telepedjenek.</p>
					<p>- Én rendeljek-e fákat? - vonta vállát a prior - hát mér vagy te kertész? Szólj a
                  tehenesnek, hogy nézzen valahol. Hát anyád hol szerezte a gyimelcsfát?</p>
					<p>- A fejérvári kertből hoztuk.</p>
					<p>- Hát eriggy: kérj az apácáktól is.</p>
					<p>Szerencse, hogy Jancsinak le volt sütve a szeme, különben a prior meglátta volna,
                  milyen öröm lobban benne.</p>
					<p>Marcellusz fráter éppen náluk ebédelt aznap. S ottmaradt beszélgetésre az udvaron.
                  Marcellusz immár budai prior, de gyakori látogatója a szigeti klastromnak, mert
                  hiszen Margitnak gyóntatója.</p>
					<p>- Kísérlek - szólalt meg -, megnézzük, mi fáik vannak?</p>
					<p>S kisvártatva föl is kelt. Szólította Ábrahámot is, a veres hajút. S átmentek.
                  Szikárdusz is velük.</p>
					<p>Az idő csepegős volt és enyhe. Éjjel is esett. Az út mellett, a gyepen kellett
                  lépkedniük, hogy a sarujuk meg ne mártódjék a sárban.</p>
					<p>Útközben Marcellusz hátrafordult:</p>
					<p>- Derék fiú vagy te, Jancsi fráter! Láttam a kelyhet. De hát nem lehetett volna
                  azt másképp megszerezned?</p>
					<p>Jancsi mély tisztelettel felelt:</p>
					<p>- Feljebbvalóm parancsolta, prior atyám.</p>
					<p>- Jó, jó, de hát nem féltél, hogy összetör az az ember?</p>
					<p>- Bizony tartottam tőle. De ha parancsolták...</p>
					<p>Ez a válasz tetszett Marcellusznak, de csak egy elégedett pillantással fejezte ki
                  a tetszését.</p>
					<p>Azonban egyszer csak megállt, és Szikárduszhoz fordult:</p>
					<p>- Gyerünk be a főajtón. Jó néha váratlanul érkeznünk: meglepnünk a nyájat.</p>
					<p>Elkerültek a fal mellett a templomhoz. Ott csengettek a főajtón.</p>
					<p>Klára szóror szeme csakhamar előcsillant az ajtó ablakocskáján át. Megnyitotta az
                  ajtót, és alázatosan meghajolt:</p>
					<p>- Ave.
               </p>
					<p>- Gratia plena. Bemegyünk - mondta Marcellusz.</p>
					<p>Ez azt jelentette, hogy nem a vasablakon át beszélgetnek, hanem bemennek a folyosó
                  vasrostély ajtaján.</p>
					<p>Az apáca erre a szóra szaporán pislogott. Egy pillanatig habozva állt.</p>
					<p>- A priorissza szórort szólítom talán, hogy...</p>
					<p>- Csak nyisd ki - felelte Marcellusz -, jobb szeretek úgy belépni, ha senki se
                  vár.</p>
					<p>Az apáca feltárta az ajtót.</p>
					<p>Otthonosan lépkedtek át a folyosó keresztmetszetén a kisudvarra.</p>
					<p>Jancsi dobogni érezte a szívét.</p>
					<p>Mindenféle női csevegés hallatszott. A kerengő tele volt apácával. Egy részük a
                  keleti oldalon ült és varrt. Más részük sétált, az udvart ketté választó széles
                  kerti úton hárman is karba öltekezve, mint három Grácia - bár a középső Grácia oly
                  szeplős volt, hogy szinte vöröslött a képe.</p>
					<p>A növendék-lánykák eleven csiripeléssel játszottak a sírok mellett valami
                  társasjátékot. Négy fiatal, fehér vélumos apáca a kerengő korlátján ült, és
                  belógatta a lábát a kertbe. Az egyik duzzogó arccal sírt. Egy másik föltette a
                  lábát a kerengő deszkázott korlátjára, és hegyezett szemmel, kapásra kész két
                  ujjal keresett valamit a lába szárán. Térdig kilátszott a lába meztelenje a
                  visszagyűrt harisnya alól.</p>
					<p>A fráterek belépésére egyszerre megrebbentek és elnémultak. Olyan ijedten bámultak
                  a fráterekre, hogy köszönni is elfelejtettek. A lába szárával foglalkozott apáca
                  elvörösödve ugrott le a korlátról.</p>
					<p>- Áve Mária! - riadt rájuk bosszúsan Szikárdusz. - Holnap átküldöm regulák, mert
                  látom, elfeledtétek. Hol van priorissza?</p>
					<p>A nagy csendességben végre megszólalt félénken egy nyúlánk növendék-apáca:</p>
					<p>- Az ebédlőben.</p>
					<p>Szikárdusz sietőn indult az ebédlőnek.</p>
					<p>Marcellusz arcán is harag sötétlett. De nem szólt. Tudta, hogy Szikárdusz gyönge
                  ember, s egyik prior sem avatkozhatik a másik ügyébe.</p>
					<p>Akkor lépett ki a folyosóra a priorissza: a szokott egyenes tartásában, vidám
                  szemmel.</p>
					<p>Meghökkenve nézett ő is a fráterekre.</p>
					<p>- Áve! - rebegte nyitva marad ajkkal.</p>
					<p>S a szeme is csodálkozó maradt. Az arca egyszerre meghidegült.</p>
					<p>Mert efféle hirtelen látogatás sose történt. Ha a prior vagy a provinciális
                  esztendőben egyszer, legfeljebb kétszer be is nézett a klastromba, előre
                  megizenték.</p>
					<p>A priorissza hideg és méltóságos csodálkozására Marcellusz néhány latin szót
                  mondott Szikárdusznak. </p>
					<p>Szikárdusz pislogott, aztán bosszankodva szipákolt.</p>
					<p>- Priorissza szóror, azért jöttünk jelentés nélkül, hogy lássuk klastromodat. És
                  sajnos, látjuk. A veszteglés törvénye... ismeretlen törvény tinálatok?</p>
					<p>Olimpiádesz szeme megrebbent. Arca elvörösödött. A kerengőn sokadozó, ijedt
                  apácákra pillantott, és röstelkedve mentegetődzött.</p>
					<p>- Nem voltam köztük, prior atyám, és lehet, hogy megfeledkeztek... De holnap
                  kapitulumot rendelek.</p>
					<p>A prior a fejét rázta:</p>
					<p>- Nincs itt rend! Te vagy felelős! Jelenteni fogom prior provinciálisnak. Most
                  pedig vezess bennünket a kertbe bele. Adj nekünk gyimelcsfa, ha van.</p>
					<p>- Mit dolgoztok az ebédlőben? - kérdezte Marcellusz kedvetlenül.</p>
					<p>- Súrolunk - felelte a priorissza színtelen arccal.</p>
					<p>S megindult volna előttük el az ebédlő mellett, de Marcellusz belépett az ebédlő
                  ajtaján.</p>
					<p>Valóban súroltak ott. Négy cselédapáca szalmacsutakkal dolgozott az ebédlő fehér
                  márványlapjain.</p>
					<p>Az egyik - egy fiatal, szép tekintetű leány -, ahogy oldalt pillantott,
                  megrezzent, és fölállt. A csutakkal az arcát takarva fordult szégyenlősen a fal
                  felé.</p>
					<p>- Margit! - kiáltotta megbotránkozó hangon Marcellusz.</p>
					<p>Akkor Margit megfordult, és a csutakot leeresztette. A szemét lesütve, szégyenlős
                  mosolygással állt a terem közepén.</p>
					<p>Csupa csatak volt a köténye. A kámzsája föl volt kapcsolva csaknem térdig.
                  Rózsaszínű karja is meztelen csaknem vállig. De micsoda kopott és víztől lucskos
                  kámzsa volt rajta! És csupa mocskos víz a sarucskája is.</p>
					<p>Ahogy a barátok szemét a karján érezte, gyorsan rávonta a kámzsa ujját, s az arca
                  olyannyira elpirult, hogy a pünkösdi rózsa nem sokkal pirosabb. A lábára is
                  lebocsátotta a kámzsát.</p>
					<p>- Mi dolog ez! - képedezett Marcellusz. - Ki parancsolta neked ezt a munkát? - És
                  a priorisszára meredt. </p>
					<p>Margit megrándult, és hevesen szólott:</p>
					<p>- Én magam kértem! Ugye, anyám, hogy magam kértem?</p>
					<p>- Ő maga kérte - felelte Olimpiádesz röstelkedve -, és oly rimánkodva kérte...</p>
					<p>- No de ez szörnyűség! - dörgött Marcellusz. - Mit szól a királyi család, ha
                  megtudja?</p>
					<p>Margit könyörgőn tette össze a kezét:</p>
					<p>- Engedd, atyám, Jézus szerelméért engedd! Nem a munkáért cselekszem, hanem hogy
                  az alázatosság erkölcsében gyakoroljam a szívemet.</p>
					<p>Oly esennen könyörgött, s a hangja oly dallamos volt...</p>
					<p>Jancsi káprázó szemmel bámult reá. A leány elhaló pirossága az ő arcára szállt át.
                  Alig bírta az arcáról levenni a szemét. Csodálattal és megütközéssel nézte ő is,
                  hagy a királyleány ruhája milyen csatakos. Még a fején fehérlő vélum is tele volt
                  a sáros víz fröccseneteivel.</p>
					<p>- Hát elég volt abból is - rázta a fejét Marcellusz -, eredj, mosakodj meg, és
                  öltözz tisztába.</p>
					<p>S Olimpiádeszhez fordult:</p>
					<p>- A nemesek lányai henyélnek és vinyároznak, a király leánya meg dolgozik, mint
                  valami szolgáló. Ennek nem jó füstje kél!</p>
					<p>A priorissza szinte beteg arccal mentegetődzött:</p>
					<p>- A kert sáros, és a növendék-lánykák a kisudvarra szorultak. Felszentelt apáca ha
                  volt is ott, nem beszélt. És ezek az ispánlányok oly neveletlenek, makrancosak,
                  szófogadatlanok...</p>
					<p>- Mire való a parancs? Nincs erőd rá? Add más kezébe a tisztségedet.</p>
					<p>- Én megállom a helyemet - felelte sértődve Olimpiádesz -, mióta priorissza
                  vagyok, nagyobb a rend, mint valaha volt. De...</p>
					<p>Elakadt a szava. Keserű könny csillant elő a szeme pilláján. Az ajkát
                  összeszorította, s némán tessékelt a nagyudvarra nyíló vasajtó felé.</p>
					<p>A két prior nem folytatta tovább a szemrehányást. Átmentek a tárt vasajtón a
                  nagyudvarra.</p>
					<p>Hát a gyümölcsfák a nyolc esztendőn nagy fákká megnőttek. Különösen a diófák, a
                  korai almafák és a korai körtefák. De tán a kajszibarackfák a legjobban. A fák
                  között hosszú kötél volt kifeszítve, s azon kétrétbe hajtott kámzsák és harisnyák
                  fehérkedtek... Az avultját majdnem hószín fehérre szívta már a nap. Az újak
                  sárgás színűek voltak.</p>
					<p>- Julis! - kiáltott be a priorissza a konyhába.</p>
					<p>Jancsi anyja legott előbukkant. Kötény volt rajta, s a kezében nyírfaseprű.
                  Örvendezve pislogott a fiára, és szolgálatra készen állt meg Olimpiádesz
                  előtt.</p>
					<p>- Julis - rebegte Olimpiádesz -, mutass a frátereknek néminemű gyümölcsnövendéket.
                  A kertjükbe ültetik.</p>
					<p>- Van bőven - felelte Julis a seprűt eldobva -, de még aprócskák.</p>
					<p>És csodálkozva pillantott a priorisszára.</p>
					<p>Aztán a kert déli szögletére vezette a frátereket. Ott a szeméthalom körül
                  százával vöröslött a sok különféle gyümölcs-növény. A gyümölcsmagvak ugyanis,
                  amiket a szeméttel odaszórtak, kikeltek, és élni iparkodtak. Alma, körte zölden
                  rügyezett közötte, a barack pirosan. Némelyik már embernyi magasra nyúlott. És
                  néhol a fák között is találkozott jókora növendék-fa, különösen a diófák
                  alatt.</p>
					<p>- Micsoda állapotok vannak itt - morogta halkan Marcellusz Szikárdusznak.</p>
					<p>Szikárdusz még mindig bosszúsan a vállát rángatta:</p>
					<p>- Mit tehetek velük? Inkább száz férfiklastrom, mint egy apáca! Nem pecsételhetek
                  le szájok.</p>
					<p>Marcellusz a priorisszára nézett:</p>
					<p>- Megbüntesd őket szigorúan! Kenyér és víz! És ostor a hátukra...</p>
					<p>- Holnap - felelte Olimpiádesz még mindig sápadtan - szigorú kapitulumot rendelek
                  és diszciplínákat... </p>
					<p>És Julishoz fordult:</p>
					<p>- Segítsetek ásni.</p>
					<p>A fráterek és két cselédapáca buzgón ásásba fogtak. Kiásták a nagyobbfajta
                  fácskákat, és két halomba hányták. Egrest és veresszőlőt is ásott nekik az
                  asszony. Az bizony már javában leveles volt, de megered az, ha úgy hajítják is el
                  a földön.</p>
					<p>Ahogy Jancsi oldalt pillant, látja, hogy két apáca jár a kertben a főépület fala
                  mellett.</p>
					<p>A két apáca fiatal. Az egyik húszéves-forma, fekete kendős. A másik surján leány,
                  legfeljebb tizenhét éves, fehér kendős.</p>
					<p>Az tűnt fel Jancsinak, hogy a fiatalabbik micsoda büszke járású, büszke
                  fejtartású. A fejkendő (vagyis mint a klastromban mondták: vélum) állig födte a nyakát, mégis látszott, hogy hosszúnyakú. A fejét
                  úgy tartotta, mint a nemes paripák, s a járása szinte katonás volt.</p>
					<p>- Ki az a fehér páva? - kérdezte halkan az anyját.</p>
					<p>Az anyja arra tekintett és elmosolyodott:</p>
					<p>- Nagy úrnak a leánya az, fiam: Rátoldy ispán úré, Kinga szóror. Ugye, gyönyörű
                  teremtés? De nem is mível az egyebet, csak a kezét mossa. Egy nap hatszor is
                  megmossa a kezét.</p>
					<p>A két fiatal apáca a kötélen száradó kámzsákra tapogatott. Leszedték a szárazát.
                  Visszatértek.</p>
					<p>A fráterek kiástak valami harminc fácskát, és két nyalábra kötötték.</p>
					<p>Egyszer csak megjelenik a kertben Margit is.</p>
					<p>Tiszta kámzsa és tiszta skapuláré van rajta, s tiszta fehér vélum a fején. A
                  kámzsáját hátul összefogva lépked át a sáron, könnyedén lebegve, mint a fehér
                  kócsag, és siet a fráterekhez. A nyomában egy ötéves forma, mindig mosolygó, barna
                  bőrű növendékleányka, bizonyára István hercegnek a leánya, Erzsike.</p>
					<p>- Szikárdusz atyám - mondja Margit kérőn -, egy frátered járt nálunk a minap,
                  Julis asszonynak a fia, és hallottam, valami új imádságot hozott, Szent Ferenc
                  imádságát, súlyos nyavalyákról valót. Írasd le nekem azt az imádságot, vagy
                  engedd, hogy mink leírjuk.</p>
					<p>Szikárdusz Jancsira nézett, aki lángba borult arccal hallgatta Margit szavait.</p>
					<p>- Hoztál valami új imádságot?</p>
					<p>- Hoztam mindenfélét - felelte alázatosan.</p>
					<p>- Hát akkor írd le, hiszen tudsz írnya. Olvasható az írásod?</p>
					<p>- Olvasható - felelte Jancsi -, de csak ha lassan írok.</p>
					<p>Margit akkor hozzáfordult:</p>
					<p>- Írd le nekem, jó fráter. Jézus nevére kérlek!</p>
					<p>- Leírom - rebegte Jancsi.</p>
					<p>És áhítatosan pillantott Margitra.</p>
					<p>A királyleány bársonyos, fehér arcán gyönge pirosságot látott. Hosszú pillás,
                  fekete szeme nyugodtan nézett az ő szemébe.</p>
					<p>Olyan volt éppen, mint az álombeli parasztleány.</p>
				</div>
				<div type="chapter">
					<head>5</head>
					<p>A fácskákat elültették a vörös Ábrahámmal szanaszét a kertbe. Jancsi szótlanul,
                  álmodozó arccal dolgozott. Ábrahám, vagy ahogy a klastromban nevezték: Ábris fráter meg éppen szótlan természetű volt, hát némán
                  dolgoztak.</p>
					<p>Aznap nem is jutott Jancsinak ideje az imádság leírására, de másnap délelőtt
                  elővette a cellájában a kis iratcsomót, amelyet a kebelében hozott Győrből.</p>
					<p>Nézi, lapozza sorra, az utolsóra is eljut. A szeme aggodalmassá válik. Újra
                  átforgatja az iratokat.</p>
					<p>Szent Ferenc imádsága nincs közte.</p>
					<p>Megint átforgatja, átlapozza egyenként, nézi elöl-hátul: nincs közte!</p>
					<p>Akkor már elfűtötte a meleg is.</p>
					<p>No, ottfelejtette az imádságot Győrben. Hirtelen indultak, csak egy eridjetek szóra, s ő nem is nézte ott, micsoda iratok vannak
                  egy csomóban. Valamelyik fráter bizonyára érdeklődött iránta, s a maga asztalára
                  tette.</p>
					<p>No, ebből baj lesz! Pontos, rendes ember volt, és Szikárdusz prior ugyancsak
                  becsülte az értékes kehelyért. „Fráterkám”, „Jancsikám” volt a neve. A társai is
                  becsüléssel néztek rá a kehelyért. Röstellte hát, hogy a kapitulumban
                  feledékenységgel kell vádolnia magát. S még rá: imádságot feledni el!... És a
                  prior is megígérte a királylánynak. Hogy bosszankodik majd a prior!</p>
					<p>És még csak egy szavára sem emlékezik annak az imádságnak, hogy nagyjából
                  leírhatná!</p>
					<p>Kedvetlen töprengéssel bámult az iratokra.</p>
					<p>...Elvégre is - gondolta aztán - ezek az imádságok se termettek, mint a mandula,
                  hanem csakúgy készültek, mint a szentképek és feszületek. Nem eszelhetnék-e én
                  valami effélét magam is össze?</p>
					<p>Gondolkodott:</p>
					<p>Az imádság megszólítással kezdődik, még a miatyánk is, csakúgy, mint a levél. Mi
                  egyéb is az imádság, ha nem levél: a Földről az Égbe. Istenhez, Jézushoz,
                  Máriához, szentekhez. Elmondjuk a levélben a bajunkat, és könyörgünk válaszért.
                  Csak éppen hogy nem szóbeli válaszért.</p>
					<p>Az apáca Máriához könyörög, tehát Szent Ferenc imádsága levél lesz Máriához.</p>
					<p>Átment tentáért, papirosért Dezső lektorhoz, s beült vele a könyvkötő cellába.
                  Világos, száraz cella volt az, napra néző. Asztal állt benne és fűzőállvány,
                  oldalt meg kicsi prés. A sarokban nagy halom régi papiros hevert. Bélelni való
                  papiros volt. Sok tiszta hátú lap találkozott közte.</p>
					<p>Jancsi fráter kiválasztott egynéhány tiszta levelet, és az asztalra könyökölt. Mi
                  legyen a megszólítás? </p>
					<p>Gondolkodott. Megnézte a lúdtollat. Faragott rajta. Megnézte a téntát is. Aznap
                  töltöttek frisset. Gondolkodott.</p>
					<p>Aztán megmártotta a tollát. Visszafröccsentette a fölösét. Írt:</p>
					<p>
                  Meltosagos sciuz Maria scenth anham az keyc mogosban es oz
                     chillaguc fulut.
               </p>
					<p>Így írtak akkori időben. S írni csak lehetett valahogy nehezen, de el is olvasni a
                  más írását, az már olyan tudomány volt, hogy legfeljebb két szerzetes ha akadt a
                  legnépesebb klastromban is. Fordítsuk hát a mostani betűkre Jancsi fráter
                  imádságát, ahogy sok gondolkodás, sok félbeszakítás, sok tentamártás után
                  megírta:</p>
					<p>
                  Méltóságos Szűz Mária, Szent Anyám, a kék magasban és a
                     csillagok fölött! Ki a legnagyobb Szeretet szent szülője, emtetője, fölnevelő
                     anyja voltál, hozzád fordulok, jóságos, irgalmasságos Szent Asszony!
               </p>
					<p>
                  Hozzád könyörgök a porból, én erőtlen földi semmi, beteg ágyon
                     szenvedő - isz a hitvány kis bogár is minden fűbe kapaszkodik elveszendő
                     életében! Én a te szent palástodba kapaszkodom vakmerőn! S könnyes szemmel
                     kérve kérlek: ments ki az én kínjaimból! Könyörülj meg búsra fordult,
                     jajgatással és nyögéssel keseredett életemen.
               </p>
					<p>
                  Te is, míg e Földön jártál, Mennyben lakó Szűz Anyám, a
                     fájdalmak éles tőrét szent szívedben hordozád, tudod mi a szenvedés! Ezen a
                     földi emlékedre, itt hullatott könnyeidre emlékezzél, kérve kérlek! S
                     emlékezzél: Szent Fiad is míg az emberek között élt, mennyi kórságra tekinte
                     könyörülő szent szívével! Ó, mutass rám a magasból! Ó, mutass rám szent
                     ujjoddal! Ó, mutass meg Szent Fiadnak; s mondd:
               </p>
					<p>
                  - Fiam, egy beteg kér!
               </p>
					<p>
                  S akkor az én uram, Jézus, meghallja nyögésemet, s aláhulló
                     szent árnyéka ágyam fölött elvonul...
               </p>
					<p>
                  Alázattal bízom benned, és jóságod köszönöm! Éltem maradó
                     gyertyája oltárodnál fog lobogni. S ha egykor síromba térek, utolsó
                     sóhajtásommal szent neved rebegi ajkam! Ámen.
               </p>
					<p>Vesperásig dolgozott ezen az imádságon, nem a megépítésén, hanem a betűk
                  összehordásán. Bizony girbe-gurba sorok voltak, s a betű: egyik jobbra dőlt, másik
                  balra. Végre is elkészült vele.</p>
					<p>De bizony sok volt a törlés és az átírás benne. A lúdtoll is végigpeckelt rajta
                  egynéhányszor. És malac - a tenta sűrűsége miatt - volt benne egy konda.</p>
					<p>Ráharangozták a vecsernyét. Félretette az írást másnapra, hogy letisztázza.</p>
				</div>
				<div type="chapter">
					<head>6</head>
					<p>Mise után hazatéret a prior megszólította:</p>
					<p>- Fráter, az imádság?</p>
					<p>- Már tisztázom - felelte Jancsi. - Ma letisztázom.</p>
					<p>- Ne siess vele. Inkább két nap, három nap, hogy az apácák el tudják olvasni.</p>
					<p>Ezzel meg volt szabva, hogy három napig kell hevernie az imádságnak.</p>
					<p>No de a kertben is volt még valamelyes dolog. A hagymát ültették el Ábrahám
                  fráterrel.</p>
					<p>Mikor azt az ágyat is begereblyélték, Jancsi végignézett a kertjén:</p>
					<p>- No, most már - mondotta - csak Isten áldása jöjjön.</p>
					<p>És Ábrishoz fordult:</p>
					<p>- Van valami dolgod odabe, fráter?</p>
					<p>- Nincs - felelte Ábris.</p>
					<p>- Akkor hát gyerünk talán ki, s vágjunk néhány vesszőt. Ezek a kosarak mind
                  romlottak.</p>
					<p>A vesszőkosarakat értette, amelyekből a vereshagymát és a magnak való répát,
                  petrezselymet ültették ki, s bizony szakadozottak voltak.</p>
					<p>Bementek a priorhoz, engedelmet kértek, áldást térdeltek, s kimentek a házból a
                  Duna-partra.</p>
					<p>Az idő napos volt, de hűvöskés tavaszi szél rázogatta a sárga barkás fűzágakat. A
                  Dunán egy vontatóhajó kürtje riogott, és ostordurrogások voltak hallhatók.</p>
					<p>A parton bőven nőtt a fűzfa. Immár levelesedett is a fiatalja. Nyestek belőle jó
                  nyalábbal.</p>
					<p>Ahogy ott nyesegetik a vesszőt, Jancsinak eszébe jut, hogy gyermekkorában ellopott
                  egy buckó máriakövet, és a vízbe rejtette. Vajon ott van-e még?</p>
					<p>Kereste a részeg emberként félredűlő fűzfát. Meg is találta. De mintha nem az a fa
                  volna! Hiszen az a fa a vízben állt, éppen a Duna szélén. Ez a fa meg két ölnyire
                  is van a víztől.</p>
					<p>Micsoda különös gondolat volt az, hogy ellopta azt a követ? Minek lopta el? Hiszen
                  tudhatta gyermekésszel is, hogy ő sohasem épít templomot. Bűn volt-e az, hogy
                  ellopta? Akkor nem érezte bűnnek. Bűn-e az, amit nem érez bűnnek valaki?</p>
					<p>...Mégis ennek a fának kell lennie - gondolta. A víz meg volt áradva akkor. Most
                  nincs annyira.</p>
					<p>Emlékezett rá, hogy két lépésnyire tette a követ a vízbe a Duna felé. Nincs ott
                  két lépésnyire semmi, csak serkedő bürök. Mégis beleszurkált a földbe.
                  Beleszurkált először két lépésnyire. Puha volt ott a föld, homokos. A második
                  szúrásra keménybe ütődött a kése. Kiásta a keményet: csak egy málladozó
                  tégladarabot talált.</p>
					<p>De hiszen nem a mostani lépései szerint kell keresnie!</p>
					<p>Felére szabta a távolságot. Újra szúrt. Újra követ érzett a kése ütődésén. Azt is
                  körülásta. S kiemelt egy gyermekfejnyi követ. Megkaparta.</p>
					<p>A kő csillant.</p>
					<p>Jancsi fráter nem örült neki. Jobban örült volna, ha nem találja meg. Akkor azt
                  gondolhatta volna, hogy a kőre ráakadtak később a munkások, és visszatették. De
                  íme, a kő itt van. Oly nagy idő múltán is előkerült! A kő! A bűn!</p>
					<p>Az első gondolata az volt, hogy bedobja a Dunába. De hiszen ha bedobja is,
                  rágondol majd, valahányszor erre jár. Nem, nem dobja be. Hazaviszi. Hadd
                  emlékezzen mindig reá. S ha bűnre késztő gondolata lesz, hadd figyelmeztesse ez a
                  kő, hogy a bűn mindig előkerül, visszatér!</p>
					<p>Fogta a követ, és a vesszőnyalábhoz vitte, amit már lemetszett.</p>
					<p>Ábris fráter ránézett. Jancsi azt várta, hogy kérdez: micsoda kő az?</p>
					<p>Megmondta volna neki.</p>
					<p>Ábris azonban mást szólt:</p>
					<p>- Hallod-e, fráter: az éjjel beszéltél álmodban.</p>
					<p>Jancsi felnyitotta a szemét:</p>
					<p>- Mit beszéltem?</p>
					<p>- Nem tudom - felelte Ábrahám nyugodtan. - Nem értettem. De már az előbbi
                  éjjeleken is hallottam. Nem vagy pedig beteg.</p>
					<p>- Nem - felelte Jancsi, a vesszőket felnyalábolva -, talán megfáztam kissé...</p>
					<p>S az arca nyugtalanná vált. Áttért egy másik fához. Ott folytatta a nyesést.</p>
					<p>...Vajon mit beszéltem? - tűnődött magában.</p>
					<p>Az álomban való beszélés nem bűn, de mióta a szigeten van, az elméje folyton a
                  királyleánnyal foglalkozik. Csodálja, mint valami oltárképet. Az se bűn. Hogy a
                  királyleány az imádságot kérte, nyugtalanul aludt utána, de hát az is érthető.
                  Bárki is nyugtalanul alszik, ha a király vagy a leánya efféle megbízásra
                  érdemesíti. Mégis nem szerette volna, ha valaki belebotlana a klastromban. Mert
                  ha királyleány is, mégiscsak leány, és nincs szörnyűbb valami, mintha szerzetes a
                  nőkre gondol.</p>
					<p>S hogy épp Ábrahám botlana bele!</p>
					<p>Eszébe jutott, hogy mikoriban gyermek volt, Ábris frátert nagy vezeklésben látta.
                  Mért vezekelt? Emlékezett rá, hogy azt mondták: elhagyta a klastromot. De mért
                  tért vissza? Hiszen a klastrom szegénységnek a háza, s az élet a koldusnak se
                  szoros annyira. Miért tért vissza, ha már egyszer kívül volt rajta?</p>
					<p>És Ábris fráter arca olyan különösen mélázó. Sose nevet, sose haragszik, ritkán ha
                  szól. Akkor is csak kérdez, s utána elgondolkozik. Olyan, mintha nem volna
                  agyveleje, csak épp hogy fennjár, mozog, dolgozik, imádkozik, mint valami
                  alvajáró.</p>
					<p>Mióta nem látta, megvénült. Veres hajában megszaporodtak a fehér szálak. Az arca
                  kezdett hasonlítani Marcellusz szigorú, szögletekkel telt arcához, csak épp hogy
                  szélesebb volt. Persze ő nem rendelkezett soha senkivel, s nem is nézett
                  rosszallón soha senkire. Mikor együtt volt a szerzet, akkor is úgy ült köztük,
                  mintha siket volna, mintha egyedül ülne, mintha az agyveleje hiányozna.</p>
					<p>Szótlanul tértek vissza a klastromba. A vesszőnyalábot és a követ letették a prior
                  ajtaja előtt. Jelentkeztek áldásért. Aztán a kertbe vonultak be, hogy a kosarakat
                  megjavítsák.</p>
					<p>Egy padocska állt a kerti ház előtt. Arra ültek. Jancsi előrerakta a rissz-rossz
                  kosarakat, s munkába fogtak.</p>
					<p>- Ábris fráter - szólalt meg Jancsi -, te világban forgott ember vagy. Kérdeznék
                  egyet-mást, ha megengeded.</p>
					<p>- Kérdezz - felelte Ábris fráter nyugodtan.</p>
					<p>- Mikor léptél be a szerzetbe?</p>
					<p>- Ezelőtt tizenkilenc esztendővel.</p>
					<p>- Mennyi idős korodban?</p>
					<p>- Talán húszéves voltam.</p>
					<p>- És miért léptél be?</p>
					<p>Ábris hallgatva válogatott a vesszők vékonyában. Közben egy legyet is elintézett a
                  keze fejéről. Míg végre felelt:</p>
					<p>- Mért léptem be? Nem értem, hogy kérdezhetsz ilyet? Tudhatod, hogy kétféleképpen
                  jut be ide a földi ember. Vagy angyal vezeti be, mikor még gyermek. Vagy az ördög
                  elől menekül be, mikor már érett.</p>
					<p>Jancsi elbámult, ennyi szót egyfolytában nem várt a frátertől.</p>
					<p>Megint megszólalt:</p>
					<p>- De hát, fráter, azt mondják, hogy te nemesember vagy, és hogy birtokod is
                  van.</p>
					<p>Ábris a fejét rázta:</p>
					<p>- A szerzetesnek nincs birtoka. Ami földi örökségem volt, elhagytam. Az égi
                  örökségért. Elhagytam.</p>
					<p>- Eszerint apád már nem él.</p>
					<p>- A teste már nem él. A mohi mezőn porlad. Három bátyámmal együtt.</p>
					<p>Sóhajtott. Aztán megeredt a beszéde.</p>
					<p>- Szomorú idő volt az, János fráter, az a tatárjárás. Én tán tizennyolc éves
                  voltam akkor. Nem írtuk fel a születésem esztendejét. Legénysorban voltam: a
                  bajszom is pelyhedzett már.</p>
					<p>Engem mégis otthon hagytak, hogy maradjon férfi is a háznál. Mondhatatlanul
                  bosszús voltam érte. Sírtam is dühömben. De apámnak nem lehetett
                  ellentmondanom.</p>
					<p>A birtokunk Esztergom megyében van. A csata után már negyednapra megtudtuk, hogy
                  az ország elveszett. Összeszedtük ami ezüst- és arany-marhánk volt, és útra
                  keltünk. Három leánytestvéremmel meg az anyámmal. Pozsonyba. Hogy miért éppen oda?
                  Hát azért, mert a többi vár már úgy megtelt menekülőkkel, hogy nem nyitottak
                  kaput. De hál’istennek, hogy Pozsonyba. Sok mindent látni ott. Sokat tanul a
                  magunkfajta.</p>
					<p>A tatárok eltakarodása után hazatértünk. A házunkat omladékban találtuk.
                  Mindenünket eldúlt, elrablott a tatár. Mindösszesen egy jobbágyunk maradt meg: egy
                  Miklós nevű fiú. Az is nyomorékká volt vagdalva. Mondta, hogy apámék nem tértek
                  haza.</p>
					<p>A házunk siralomházzá vált. Hónapokig laktunk az omlott házban, csak épp gallyal,
                  góréval tetőztük. A megmaradt pénzünkön jobbágyokat és jószágot vettem.</p>
					<p>Egy nyáron, aratás előtt való héten odavetődik két domokos barát. Marcellusz az
                  egyik - akkor még fiatalember, a másik idősebb, Teofil nevű. Az már meghalt.</p>
					<p>Összehívatják a környék népét, és prédikálnak.</p>
					<p>Mit prédikáltak? Már elfelejtettem. Olyanfélét prédikáltak, hogy térjenek az
                  emberek Istenhez, mert az ország romlásának az az oka, hogy mindenki elfordult
                  Istentől. Isten ám szenvedéssel nemesíti az embert, ha megfeledkezik emberi
                  voltáról. Röviden szóljak: igen tanulságos, szép prédikációk voltak azok.</p>
					<p>A két fráter oltárt állított egy hársfa alatt, fehér abrosszal leterített
                  asztalból, és ott az árnyékban napestig gyóntattak.</p>
					<p>Egyébképpen is szépen, csendes viselkedtek. Az asztaluknál ettek, de sem húshoz,
                  sem borhoz nem nyúltak, csak alig valamicske kenyeret és főzeléket ettek.</p>
					<p>De leginkább szemembe ötlött nekem, hogy valahányszor anyámmal, húgommal, nénémmel
                  beszélnek, mindig a maguk kezére, az olvasóra szegzik a szemöket, csak épp
                  alighogy rájuk pillantanak. Az asztalnál is. Énnekem azonban csakúgy néznek az
                  arcomba, mint ember embernek szokott.</p>
					<p>Éjfélkor, ahogy kimegyek - gazdaszokás szerint -, valami különös mormogást hallok,
                  és a két fráter ablakán fény verődik ki az udvarra. Az ablak nyitva volt.</p>
					<p>Odalopódzok, hogy mit művelnek. Hát a szoba közepén térdel mind a kettő. A
                  matutinumot mondják. Akkor ugyan nem tudtam, hogy az matutinum, csak bámultam,
                  hogy még éjjel is ájtatoskodnak.</p>
					<p>Félóra múlván, mikor visszaérek, a világosságot még mindig látom, de mormolás
                  helyett valami különös csattogást hallok.</p>
					<p>Beleselkedek újból, hát az öreg fráter ostorral veri a fiatalnak a hátát. S a
                  fiatal hangosan imádkozik, de latinul.</p>
					<p>Bennem elhűl a vér. El nem vélhetem: mit vétett az a fiatal fráter? A Ponciusát! -
                  gondoltam, ez már mégis sok! Ha abba nem hagyja...</p>
					<p>Egyszer csak látom, hogy az öreg is leereszti derékig a csuháját, s a fiatal veszi
                  fel az ostort.</p>
					<p>Az öreg pedig elkezdi nagy hangosan:</p>
					<p>- Domine ne in furore tuo arguas me...
               </p>
					<p>S mondja a zsoltárt.</p>
					<p>Nekem még a fogam is vacogott. Egyszerre megértettem, hogy nem büntetésből verik
                  egymást, hanem vezeklésből.</p>
					<p>Íme - gondoltam megrendülve -, ezek az ájtatos jámbor barátok mily töredelemmel
                  tisztelik Istent, és mégis ostorozzák magukat, hogy el ne kárhozzanak! Minő
                  ostorozást érdemlek én, aki az Istenre sohase gondolok, nem böjtölök, nem
                  imádkozok, ellenben káromkodok, mint a tatár, dühösködök, mint a veszett kutya,
                  szoknyák után szaladgálok, evésben, ivásban tobzódok, olyan vagyok, mint az
                  oktalan állat.</p>
					<p>Alig alhattam, csak hánykolódtam az ágyamon. Reggel a két fráter nagy áhítattal
                  misézik. Az egyik fekete misét mond a halottakért, a másik piros misét az élőkért.
                  Közben megáldoztatják mindazokat, akik gyóntak. Mise után megkeresztelik a
                  gyermekeket, esketnek is valami hat párt. Pénzt nem fogadnak el: adjuk majd a
                  kolduló barátnak, ha nálunk jár. Végül bejönnek hozzánk, letérdelnek a szobánk
                  közepére: elmondanak egy veni creator-t, egy pater-t és egy oratió-t - kérik Isten
                  áldását a házunkra.</p>
					<p>Végeztek. Valamicske kenyeret ettek reggelire. Kértek, adjak szekeret a
                  legközelebbi tanyára, ahol pap nincsen: délután ott folytatják.</p>
					<p>Befogatok négy lovat, és magam is felülök, velük szemben.</p>
					<p>- Jó fráterek - mondom nekik az úton -, mindent megértek a ti jámbor
                  viselkedéstekben, csak azt magyarázzátok meg nekem, miért nem néztetek anyámra meg
                  a velem egytestvér leányatyámfiaira?</p>
					<p>Feleli erre az öregebbik:</p>
					<p>- Mink nem nézünk nőkre soha.</p>
					<p>- De hát miért?</p>
					<p>- A nők megrontják a lelket.</p>
					<p>- De hát hogyan?</p>
					<p>- Mindenféleképpen.</p>
					<p>- De hát titeket nem ronthatnak.</p>
					<p>- A szenteket is.</p>
					<p>- Mégis hát miképpen? Mondjuk, hogy egy jó nő... A jó nő csak nem?</p>
					<p>- Azok is.</p>
					<p>- De hát miképpen?</p>
					<p>- Úgy, hogy a földhöz foglalják az embernek a lelkét.</p>
					<p>- Bocsássatok meg - mondottam -, de én tudatlan ember vagyok: örömest tanulok
                  okosságot azoktól, akik nálamnál többet tudnak. És ti sokat tudtok. A szavadra, jó
                  fráter, azt gondolom, hogy: a nőt is Isten teremtette!</p>
					<p>- A nőt is - felelte az öreg. - De nem azért teremtette, hogy rabjai legyünk. A nő
                  pedig, látod, minden magaviseletével azon igyekszik, hogy a férfit rabjává tegye.
                  Már az öltözködése is olyan, hogy megfogja vele a szemedet. És megfogja először a
                  szemedet, aztán a lelkedet. Isten helyett őt imádod. És inkább kívánod a földi
                  életet, hogysem a mennyeit. Pedig a földi élet nagy piszokfészek, a mennyei élet
                  meg örökszép, tiszta fényesség, angyaloknak és méltó embereknek gyönyörű társasága
                  Isten körül. És ládd, mégis a földi életért cseréli el sok ember az örök
                  üdvösségét!</p>
					<p>Nem értettem a beszédet tisztára. De annyit megértettem belőle, hogy meg kell
                  különböztetnünk a testi életet a lelki élettől. Eszembe jutott apám és bátyáim.
                  Azok is testi életet éltek. A házunk szünettelen dorbézolásnak a háza volt. Egyik
                  vendég ki, a másik be. Vagy mink látogattunk által a szomszéd nemesekhez. Én magam
                  is gyerekfejjel gyakorta voltam olyan részeg, hogy nem állhattam a lábamon. Ha
                  pedig se nálunk nem volt vendégség, se mink nem mentünk sehova, civakodás és
                  haragos káromkodások tanyája volt a házunk.</p>
					<p>A bátyáim különösen gazfickók voltak. De erről nem beszélek. Isten nyugtassa őket.
                  Vérük omlott a hazáért. Isten bizonyára megbocsátja a halálért az életet.</p>
					<p>A két fráter eltávozása után sokat gondolkodtam a beszédükön. Én igen tudatlan
                  vagyok - gondoltam. Az a két fráter meg igen tanult és eszes. És lám, én azt
                  gondolom, csak mese az Isten, meg az égi világ, ők meg azt gondolják, valóság.</p>
					<p>Már máskor is voltak nekem lelki kérdéseim, különösen mikor egymagamban hevertem a
                  réten vagy a forrásunk mellett. Hogy mondok: miért él az ember? Mért szenved
                  némelyik teljes életében?</p>
					<p>Egyszer egy döglött szarvasbogarat láttam a fekvőhelyem mellett, a gyöpön. Mondok
                  magamban: Ez is élt. Csakúgy volt szeme, orra, szája, szíve, gyomra, mint nekem.
                  Egyazon értéke volna ennek az életnek az enyémmel? És egyazon végünk?</p>
					<p>Végre is elibe terjesztettem a családomnak, hogy osszák meg maguk közt a
                  birtokunkat, ahogy akarják, én nem törődök többé a világ javaival. Megyek a
                  dominikánusok közé.</p>
					<p>Sírtak, könyörögtek, szamaraztak. Hasztalan. A beszédük csak igazolta a fráter
                  mondását, hogy a nők elfogják az embert a lelki élet elől. A nők az állati élet
                  fenntartói a Földön: együnk, igyunk, szaporodjunk, járjunk szép ruhában,
                  táncoljunk lehető sokszor, és beszéljünk mindenféle haszontalan beszédeket - ennél
                  tovább nem terjed a gondolkodásuk.</p>
					<p>Egy éjjel lóra ültem, és bezörgettem a budai klastrom ajtaján.</p>
					<p> Ábrahám fráter mindezt olyanformán mondta el, mintha magában beszélne. Közben
                  lassan, de erős kötésekkel fonogatta a kosarat. Csak akkor tekintett beszéd közben
                  Jancsira, mikor a nőkről beszélt.</p>
					<p>Jancsi érdeklődéssel hallgatta, s a beszéd végén zavarodottan pillogott.</p>
					<p>...Miért beszéli el ezt nekem ez a fráter?</p>
					<p>Néhány percig csendesen ültek. Jancsi egy kosarat megvégzett. Levagdosta róla a
                  kiálló végeket. Aztán Ábrahámra nézett.</p>
					<p>- Ábris fráter! Mikor én gyermek voltam, te szakadást vezekeltél. Emlékszem is rá:
                  azt mondták, hogy megszöktél egy nő miatt.</p>
					<p>Ábris fráter mélyen behunyta a szemét, és csak percek múlván felelt
                  bús-csendesen.</p>
					<p>- Az ördög megpróbált.</p>
					<p>- Ha talán fájdalmas emléked neked, ne mondd el, Ábris fráter. De gondoltam,
                  hogy...</p>
					<p>Ábris fráter melegen pillantott Jancsira, és bólogatott:</p>
					<p>- Te jó fiú vagy. Nem is tudom, hol szerezted az okosságodat ilyen fiatal korban?
                  De elmondom. Ez is hozzátartozik a vezeklésemhez, hogy elmondjam.</p>
					<p>- Tán huszonnégy esztendős voltam, mikor a sekrestyésünk megbetegedett. A
                  veszprémi klastromunkban történt. A prior engem rendelt helyettesének.</p>
					<p>Egy misén felötlik nekem egy fiatal, gyászruhás asszony. Nem szoktam pedig
                  asszonyokra nézni. De úgy állt a szeme rajtam, mint a tüzes parázs. Csak nézett,
                  nézett.</p>
					<p>Rábámultam, hogy mit néz rajtam. Sosem ismertem. Kék szemű, halvány képű nő volt,
                  kissé szeplős az orra körül, és hosszúkás ujjú, fehér kezű. De különösen hát a
                  szeme, mint a tavaszi ég kékje... A gyászruhában olybá tűnt fel nekem... mint
                  valami feketébe öltözött, fehér márványkő-kép...</p>
					<p>Csak nézett, nézett.</p>
					<p>Ha háttal fordultam neki, akkor is éreztem, hogy néz.</p>
					<p>Mit néz rajtam?</p>
					<p>Aztán eljött másnap is, harmadnap is; napról napra ott ült, és mindig csak engem
                  nézett. Még éjjel is a dormitóriumban rajtam éreztem a szemét.</p>
					<p>Kék volt nekem még az éji sötétség is.</p>
					<p>Átküldenek egyszer az apáca-klastromba. Halat vittem át kosárban. Nagy Pál kolduló
                  fráter volt velem. Az ottani apácák klauzúrája nem volt olyan erős. Nappal
                  gyakorta bejártunk a hátulsó udvarukba. Élelmiszereket cseréltünk velük, csaknem
                  mindennaposan.</p>
					<p>Hát ott találom. Apáca volt valamelyik rokona, s a kíváncsiság bevitte a konyhába:
                  hogyan sütnek-főznek az apácák.</p>
					<p>Hát ott áll az ajtóban. Elpirul, hogy meglát. Én is elvörösödök. Lesütöm a
                  szememet, mintha a lábára néznék. Szép keskeny lába volt. Arra még inkább
                  elvörösödök. Alig tudtam elmondani, hogy három nagy fogast küldtek nekünk
                  Tihanyból, s hogy kell-e nekik belőle.</p>
					<p>Az apácák szemlélgetik a szép nagy három fogast, s megyen egyik a priorisszához,
                  hogy megkérdezze.</p>
					<p>A gyászruhás asszony megszólal:</p>
					<p>- Jó fráter - mondja kedves gyermekhangon -, vajon rokona vagy-e a sümegi Szele
                  fia Péternek?</p>
					<p>- Nem vagyok rokona - feleltem a szememet lesütve.</p>
					<p>Azt mondja erre:</p>
					<p>- Különös.</p>
					<p>És néz rám, mint a templomban szokott.</p>
					<p>Én is ránézek, hogy mi különös van abban? Soha hírét sem ösmertem én Szele fiának,
                  se sümeginek, se máshonnainak.</p>
					<p>Bár annak utána ne szóltam volna semmit, s nem történt volna semmi. Mert ördögnek
                  fonala a szó: abból fon kötelet, hogy elránthassa a keresztény lelket.</p>
					<p>Aszondom neki, hogy mondok:</p>
					<p>- Miért különös?</p>
					<p>- Azért - feleli -, mert az én szerelmes uram szakasztott éppolyan ember volt,
                  mint te vagy, fráter. Hogy azt hittem, rögtön meghalok, mihelyt megláttalak!</p>
					<p>Avval elmondja, hogy az ura mindjárt az esküvőjük után hadba ment Kemény fia
                  Lőrinccel, és ott is maradt. Az 1250-i hadjárat volt az, mikor Béla király
                  Ausztriába ment a bosszúálló haddal, és diadalmasan végezett is.</p>
					<p>És aztán így szól az özvegy:</p>
					<p>- Vajha eljönnél hozzám, és látnád a képét. Akkor hinnél nekem. Mert egy olasz
                  képíró pingálta őt le még vőlegény korában. Anyád is ha látná, csak azt mondaná,
                  hogy te vagy.</p>
					<p>Az öreg Nagy Pali fráter is álmélkodva hallgatja a beszédet, és azt mondja:</p>
					<p>- Bizony megnézzük azt a képet! De adj valamit a klastromnak is, különben nem
                  mehetünk hozzád.</p>
					<p>- Adok - mondja nagy készséggel -, adok egy kosár tojást vagy pénzt, ha jobban
                  szeretitek. Adok szívesen.</p>
					<p>Hát elmegyen haza. Nem messze lakott a klastromtól, alig tizedik ház. Mink is
                  kisvártatva utána eredünk. Betérünk hozzá. A kép ott függ az ágya fölött. Egy
                  vörös fiatalember. Szakasztott olyan csúnya, veres pofa, mint az enyém. De annyira
                  olyan, hogy szinte a szavunk is elállott, mikor megláttuk.</p>
					<p>Akkor este próbáltam először ciliciumot a derekamra. Kikértem a ruhatárból egy
                  szögekkel tüskés vasövet; és este lefekvéskor felcsatoltam.</p>
					<p>Mintha valami jégnyelvű állat nyalt volna végig, mikor a hideg vas megérintette a
                  testemet. Egy óráig rajtam volt. Szenvedtem. Imádkoztam. Aztán mégiscsak
                  levetettem. Nem viselhettem el.</p>
					<p>- Lehetetlen - mondottam másnap a ruhatáros fráternek -, lehetetlen, hogy ezt
                  ember elbírja.</p>
					<p>- Hallod - felelte elmosolyodva -, öt éven át viselte ezt az övet Marcellusz
                  fráter. Most nem tudom, mit visel. De nem is evvel való kezdeni, hanem
                  abaposztóval.</p>
					<p>De én nem tettem fel az abaposztót se. A nagyböjtre hagytam.</p>
					<p>Másnap a fiatalasszony megint ott ül a misén. Ahogy a perselyt körülhordom, belé
                  vet egy kis összegöngyölt papirost.</p>
					<p>Azt kellett volna cselekednem, hogy odaadjam a priornak. De az ördög már akkor
                  fogott. A farkas a fogával ragadja meg az embert, az oroszlán a körmével; az ördög
                  az asszony szemével.</p>
					<p>De a vadállat, az csak a testét emészti el az embernek. Az asszony a lelkét.</p>
					<p>Még a belső részem is reszketett, mikor a levelet kiloptam a perselyből.</p>
					<p>Mit írhat nekem?</p>
					<p>Alig is vártam, hogy felbontsam, megnézzem. Gondoltam, elolvasom akárhogy is, de
                  nem bírtam. A könyvi betűt is nehezen fogja a szemem, hát még a leveleset!</p>
					<p>Arra gondoltam, hogy megmutatom valamelyik klerikusnak. Ráfogom, hogy a templomban
                  találtam, mikor a templomot söpörtem. De hátha benne van a nevem is a
                  levélben?</p>
					<p>A priorunk, Sámuel fráter, szigorú ember volt. Megtörtént, hogy fráternek az
                  ágyában levelet találtak. A fején égettette el a levelet.</p>
					<p>De még tán azt is elszenvedtem volna, hogy nekem is tüzet rakjanak a fejemen, ha
                  arra nem gondolok, hogy az asszony is bajba kerül érte.</p>
					<p>Sose is tudtam volna meg, mi van a levélben, de az ördög ha levelet írat, embert
                  is kerít hozzá, aki elolvassa. Aznap délután kiküld a prior a lakatoshoz, hogy
                  javítsa meg a templom zárát.</p>
					<p>Megint Nagy Pali fráter a kísérőm. Ösmertem, hogy micsoda kíváncsi ember.</p>
					<p>- Hallod - mondom neki -, nehogy arra menjünk az asszony felé.</p>
					<p>- Miért?</p>
					<p>- Vélem, hogy bűnre csal engem.</p>
					<p>- Hogyhogy?</p>
					<p>S meghökken.</p>
					<p>- Levelet írt nekem.</p>
					<p>- A fenét! Mit írt?</p>
					<p>- Nem tudom. Nem is vagyok rá kíváncsi. Itt a levél. Éppen jelenteni akartam a
                  prior fráternek, de a klastrom pénzét olvasta. Mikor visszatérünk, odaadom
                  neki.</p>
					<p>Nézi a levelet, forgatja. Persze ő se tudott olvasni. Isten nyugtassa. De rágta a
                  kíváncsiság.</p>
					<p>- Hallod-e - mondotta. - Mégis jó volna tudni, hogy mit ír. Legalább nevetnénk
                  egyet rajta.</p>
					<p>- Én is gondoltam rá, de tudod, hogy regulába ütközik.</p>
					<p>Hallgatva megyünk az utca végéig. Ott megszólal.</p>
					<p>- Hallod-e - azt mondja -, van itt egy ösmerős levélíró zsidó a piacon. Elolvassa
                  az ingyen is.</p>
					<p>Hát elmentünk a zsidóhoz. Elolvasta a levelet.</p>
					<p>Maszlagos szavak voltak benne. Hogy azt mondja:</p>
					<p>
                  Isten nem barátnak teremtett téged. Csak a csuhád barát. Jövel:
                     Légy az én férjem! Isten akaratát lásd abban, hogy engem hozzád vezetett. A
                     férjem ruhái megvannak, és éppen rád illenek. Fegyverei is a tiéid.
               </p>
					<p>Nagy Pali megijedt. Magam is.</p>
					<p>- No - azt mondja -, ezt jelentened kell a priornak.</p>
					<p>- Meg is teszem - feleltem neki. - Csak attól tartok, hogy a prior valami csúfot
                  cselekszik az asszonnyal. Vagy kiűzi a templomból, vagy egyébképpen csúfolja meg.
                  Várjunk, míg szólhatok vele, hogy ne kerülgessen engem. Megteszed nekem, ugye,
                  hogy addig hallgatsz?</p>
					<p>- Hát persze - azt mondja.</p>
					<p>Másnap az asszony megint ott ül a misén, és néz-néz, hogy a lábam is remeg belé.
                  Én meg nemhogy szóltam volna neki, hanem még a persellyel is elkerültem.</p>
					<p>Aztán így folyt ez napokig. Már a vecsernyére is eljárt, és nézett, nézett:
                  szívott magához a szemével. Szívott! Szívta a véremet, lelkemet! Szívta a
                  szemével.</p>
					<p>Egy vecsernye után kimentem a templomból.</p>
					<p>S még azon éjjel útnak eredtünk. Hazavezettem a Bakonyon át - mihozzánk.</p>
					<p>Otthon szívesen és örömmel fogadtak bennünket. A nőtestvéreim mind férjnél voltak
                  már, de azért kiadták a részemet a jószágból.</p>
					<p>Egybe is keltünk.</p>
					<p>Egy petrinus összeesketett bennünket. Igaz, hogy kényszerítettem rá. Fogtam egy
                  buzogányt, és azt mondtam: fejbe ütlek, ha össze nem esketsz! Hát elmondta a
                  házasság formuláját, s azontúl férj és feleség voltunk.</p>
					<p>Esztendő múlván egy holt gyermekünk született.</p>
					<p>Énbennem már előbb is meg-megmozdult a lélek. Sokszor, mikor ránéztem arra az
                  üresfejű asszonyra, elgondoltam, hogy tíz-húsz év, és elhervad a szép bőr,
                  elfonnyad a szép hús, a legszebb macskából is vén macska lesz valamikor, és én az
                  örök életre való jussomat egy vén macskáért adtam oda! Hát nem vagyok-e én
                  százszorta bolondabb a bibliai Ézsaunál!</p>
					<p>Akkor, hogy az a holt gyermek ott feküdt az ágyon, megrázkódott bennem a szív, és
                  azt mondtam magamban:</p>
					<p>- Mi jogon várok én örömöket Istentől? Elfordultam tőle; Isten is elfordult
                  éntőlem. Ez csak az első csapás, ami ér. Isten várt egy esztendeig, most kezd
                  sújtolni.</p>
					<p>Mondhatatlanul elbúsultam.</p>
					<p>Egy napon meg is kérdeztem az asszonyt, hogy, mondok, hol van a csuhám,
                  skapulárém?</p>
					<p>- A ruháskamrában - feleli elnyíló szemmel. - Miért kérdezed?</p>
					<p>- Csak - mondom - kérdezem.</p>
					<p>Csak áll, mint a bálvány. Ránézek megint:</p>
					<p>- Mit gondolsz, asszony, várjuk-e tovább, hogy ránk szakadjon az Isten
                  ítélete?</p>
					<p>- Mit akarsz? - azt mondja olyan megdöbbenve, hogy azt hittem, a szíve kiüti a
                  mellét.</p>
					<p>- Visszatérek a klastromba.</p>
					<p>Nem, ő arról nem akart hallani semmit. Elém térdelt, mint valami isten elé, és úgy
                  esdekelt, hogy ne hagyjam el. Avagy nem volt-e ő énnekem szerető hitvestársam?
                  Bántott-e valaha csak egy rossz szóval is?</p>
					<p>A sírást én nem bírom se nézni, se hallgatni. És különösen az asszonysírás... És
                  hát nem volt rossz asszony, nem mondhatom, hogy a lelke rossz lett volna. Minden
                  este imádkozott velem, és kérte Istent, hogy ne haragudjon ránk.</p>
					<p>Főzni is jól főzött. És hát igazán olyan volt, mint a lábhoz simuló macska.</p>
					<p>Még fél esztendeig éltem vele, de a lelkemet mind gyakrabban mardosta az a
                  gondolat, hogy elcseréltem az Eget a Földért.</p>
					<p>A feleségemnek nem beszéltem róla. Ő is búsabb volt, mint szokott lenni, de azért
                  gondosan forgott minden dolgában. Olyan jól gazdálkodott, mint valami férfi.</p>
					<p>Egy este hozzám dőlt, és egy forró könnycsepp esett a nyakamba.</p>
					<p>- Miért sírsz?</p>
					<p>- Ugye - azt mondja -, nekünk nem ad gyermeket az Isten?</p>
					<p>- Magam is azt vélem - feleltem bús szívvel.</p>
					<p>Azon éjjel semmit sem aludtam.</p>
					<p>Másnap hajnalban azon színnel, hogy vadászni megyek, lóra ültem, és idejöttem
                  Budára. A lovam még a határban elhagytam. A köntösömet megszaggattam, és
                  belocsoltam szarvasvérrel. Az íjamat, puzdrámat, lándzsámat, tőrömet is vérbe
                  kevertem, s elhánytam egy bokor mellé a ruhám közelében.</p>
					<p>S jöttem tovább gyalog, míg végre eljutottam a várba. S becsöngettem.</p>
					<p>Mit bámulsz ezen annyira? A klastromban minden fráternek megvan a maga története.
                  Mindenkinek. Akinek pedig még nincs, annak majd meglesz! Nem vagyunk angyalok!</p>
					<p>S letette a megfont kosarat. Keresztet vetett magára, és otthagyta a bámuló
                  frátert a kertben.</p>
				</div>
				<div type="chapter">
					<head>7</head>
					<p>Jancsi fejét megzavarta ez az elbeszélés. Ő eddig a fiatalok között élt,
                  novíciusok, klerikusok között. Azok ha susogtak is olykor valamit, lecsi-fecsi
                  beszédnek gondolta. Hogy most egy érett korú fráter ereszkedik vele bizalmas
                  beszédbe, s hogy a nőket oly veszedelmeseknek mondja, ez már súllyal esett az
                  elméjébe.</p>
					<p>Különösen hatott pedig rá az a nyilatkozat, hogy a klastrom minden idős fráterének
                  volt botlása. Vajon Marcellusznak is? Dezső fráternek is? Szikárdusznak is?
                  Lehetetlen!</p>
					<p>De mikor olyan bizonyosra mondta!</p>
					<p>Kereste az alkalmat, hogy újra szót kezdhessen Ábrahámmal, de az bevonult a
                  cellájába. Egyik fráter a másik cellájába nem léphet be. Azután meg vecsernyére
                  csengettek. Vecsernye után vacsoráznak, vacsora után kompletára mennek, kompleta
                  után hét zsoltár hosszányi beszélgetés van ugyan, de csak együttesen, aztán
                  mindjárt csengetnek, s másnap mise utánig veszteglés van a klastromban.</p>
					<p>Jancsi hát csak magában tünőködött.</p>
					<p>Hogy a nő veszedelem és kárhozat, sokszor hallotta. Tanították is a szerzetben.
                  Ádám mily becsületes ember volt, s a kívánságokkal bélelt, ostoba nő hogy
                  berántotta a boldogtalanságba! Mózesnek nem volt felesége, sem a prófétáknak. Az
                  apostoloknak, a szent remetéknek, a szerzetalapító szenteknek ha volt is,
                  elhagyták, mint valami rossz bocskort. A lelki életet élő emberek mind elfordultak
                  a nőktől. Harcoltak a tulajdon testük ellen, hogy a lelkük szabaduljon tőle.</p>
					<p>Ábrahám fráter igen megvilágosodott elméjű ember. Világosabb elméjű talán a
                  mestereknél is.</p>
					<p>Másnap délelőtt bűnvalló kapitulum volt. Csupa apróságokkal vádolták magukat.</p>
					<p>Ábrahám fráter is előállt. Csüggedt fővel mondta el a szokásos vádló formát, s
                  utána így szólt:</p>
					<p>- Hiábavalóságokat locsogtam tegnap a kertben ifjabbik János fráternek.</p>
					<p>Jancsi megrezzent. A szíve dobogása is elhalkult.</p>
					<p>- Miket locsogtál? - kérdezte a prior.</p>
					<p>- Elmondtam az életem történetét. És bővebben, mint kellett volna. A végén azzal
                  szépítettem azt a rút ballépésemet, hogy azt mondtam: a klastromban mindenki
                  követett el botlást.</p>
					<p>S véniába terült. Várta az ítéletet.</p>
					<p>- Húsz ostor, ifjabb János kezéből! - mondotta a prior.</p>
					<p>Ábrahám feligazodott térdre. A csuháját lebocsátotta derékig, és lehajtotta a
                  fejét a mellére.</p>
					<p>Jancsi fölvette a korbácsot, és fölemelte.</p>
					<p>- Miserere mei deus!... - kezdte az első csapásnál
                  Ábrahám.</p>
					<p>S minden csapásra elmondott egy sort a zsoltárból. Jancsi mélyen megilletődve állt
                  aztán a maga vallomásával a prior elé:</p>
					<p>- Két vétséggel vádolom magamat - mondotta. Az egyik az, hogy Ábris fráter
                  haszontalan beszédei iránt érdeklődtem. A másik az, hogy gondolataimban napok óta
                  egy apácával foglalkozom.</p>
					<p>A fráterek elszörnyedtek. Megtörténhetett, hogy valamelyik fiatal efféle vallomást
                  mondott, de azt is inkább gyónásban cselekedte. Nyíltan ilyesmit kirakni, és
                  ráadásul még hogy nem is világi nő, akivel foglalkozik, hanem apáca, szokatlan
                  valami volt.</p>
					<p>Abban az időben történt, hogy egy ismeretlen nevű magyar ember nagy népmozgalmat
                  támasztott Franciaországban.</p>
					<p>Azt hirdette, hogy megjelent neki Szűz Mária, és így szólt hozzá:</p>
					<p>- Eredj a nép közé! Mondd meg nekik, hogy sírok! Sírok, mikor lenézek a földre, s
                  látom, hogy azokat a helyeket, ahol az én szent fiammal éltem, még mindig a
                  pogányok bitangolják! Keljen fel a nép! Végezze el, amit a lovagok
                  abbahagytak!</p>
					<p>Ezernyi ezer ember gyűlt a nagy szakállú, sápadt, agg ember szűzmáriás zászlaja
                  alá. A mozgalom kiterjedt Európa minden országára. Magyarországra is.</p>
					<p>
                  Mária sír! Az emberek bűnben élnek!
               </p>
					<p>Országutakon, falvakon, városokon át félmeztelenre vetkezett népcsoportok vonultak
                  égő gyertyákkal, keresztekkel, templomi zászlókkal s a bús zsoltárok éneklésével.
                  Olykor leborultak a földre, a hóba, a sárba. Olykor véresre korbácsolták a hátukat
                  a templomok vagy útszéli keresztek előtt. Mindenütt csatlakoztak hozzájuk.
                  Gyermekek is. És harminchárom napon át - annyi nap, ahány évet Krisztus e Földön
                  élt - vezekeltek a többivel.</p>
					<p>Az országokat vallásos borzongások töltötték el.</p>
					<p>
                  Mária sír! Ez a szó elég volt arra, hogy milliók
                  rendüljenek meg, és szálljanak a bánat mélységeibe.</p>
					<p>E mozgalmak hullámai persze behatoltak a klastromokba is, és a szigorú életet
                  mindinkább szigorították bent.</p>
					<p>A szerzetesek féltve őrizték a lelkük fehérségét. A magukét is, a társaikét is. És
                  minden szenvedésnek alája vetették magukat, ha arra eszmélkedtek, hogy folt esett
                  a tisztaságukon.</p>
					<p>Jancsi fráter is abban a korban élt. Inkább meghalni, hogysem
                     bűnbe esni! - ez volt az ő érzése is.</p>
					<p>A prior száz korbácsot veretett rá, s megszabta, hogy aznap elmondjon egy psalmus-t. Ez a szó: egy psalmus, azt
                  jelentette, hogy a zsoltárokat végig el kell mondania, s minden zsoltár után
                  véniát tennie.</p>
					<p>Aznap fel volt mentve minden dologtól.</p>
					<p>E vezeklés után újra fölvenni a beszélgetés fonalát bajos volt. Jancsi hetekig nem
                  is gondolt reá. Pedig másnap már újra együtt dolgoztak a kertben. Locsolgatták a
                  virágágyakat, noha Jancsinak ugyancsak fájt a háta, valahányszor az öntözőkupát
                  fölemelte. S beszélgettek is. De persze csak ártatlan apróságokról.</p>
					<p>Ábris fráter e színtelen beszélgetésekben olyan volt Jancsinak, mint valami bezárt
                  láda, amelyről bizonyos az, hogy sok mindenfélét rejteget. De hogyan nyissa fel,
                  ha már egyszer az ujja csaknem beleszakadt!?</p>
					<p>Egy májusi ebéd után a méhek eresztettek. Ábris fogta be a rajt. A kast letették a
                  kőrisfa alá, s ők maguk is a közelébe ültek. Némán nézték, hogyan vonul be a zengő
                  bogárnép a kasba.</p>
					<p>Jancsi akkor megint fölvette a beszédnek a fonalát:</p>
					<p>- Bocsáss meg - mondotta -, hogy visszatérek egy nemrég elejtett szavadra, ami
                  engem megragadott. Hiszen erkölcsi tanítást nem vétek kérnem, és nem vétek adnod.
                  És te, fráter, oly bölcs vagy, hogy bámullak. Kérlek, világosíts engem a te nagy
                  világosságoddal!</p>
					<p>Ábrahám ránézett, és nyugodtan felelte:</p>
					<p>- Ha olyasmit kérdezel, ami nem ütközik a regulákba, felelek reá. De az életemről
                  nem beszélek többé. Utólagosan, hogy végiggondoltam a beszélgetésünket, éreztem,
                  hogy hibáztam. A tizenkilenc év folyamán mindösszesen se beszéltem annyit a
                  klastromban, amennyit aznap egyfolytában. Elég lett volna annyit mondanom, hogy
                  óvakodj a nőktől!</p>
					<p>- Éppen ez az, amit kérdeznék. Azt mondtad, hogy a nő szeme a legnagyobb
                  veszedelem a lelki emberre. Megértem. De hát aki nem szerzetes, mindennaposan
                  beszélget a nőkkel.</p>
					<p>- Nem is kívánom a sorsukat a másvilágon. Mind testi ember. A szerzetesnek pedig
                  irtóznia kell a testiségtől. Láttál-e már festett címereket?</p>
					<p>- Sokat.</p>
					<p>- Hát én még többet. Az én családomnak is van. Egy fegyveres vitéz, ahogy ráteszi
                  a lábát a leverten elnyújtódzó vadkanra. Az a szerzetes, aki legyőzte a testét,
                  ilyen címert érdemel Istentől.</p>
					<p>- De hát jó Ábris fráter, itt sűrű a homály énbennem. A testet is Isten
                  teremtette...</p>
					<p>Ábris fráter elmosolyodott, s nagy fensőséggel nézett az ifjúra.</p>
					<p>- Haj, hol vagy te, Jancsi? Hát nem tanultad, hogy a test csak a föld? Éppen
                  olyan, mintha azt mondanád: a csuhámat is Isten teremtette. Mert hiszen a csuha
                  gyapjú, a gyapjú a birkán terem. A birkát is Isten teremtette. Tehát a gyapjút is.
                  És ilyeténképpen a csuha is Isten teremtése. A csuha nem barát, és a föld nem
                  ember. Isten lehelete az ember.</p>
					<p>- Testbe foglaltan.</p>
					<p>- Most testbe foglaltan. Most. Érted? Most. De ki tudja,
                  mikor lehelt ki engem Isten? Ez-e az első testem? Vagy ez már a második? Vagy a
                  századik?</p>
					<p>- Hát te is azt gondolod...</p>
					<p>- Azt gondolom, hogy addig élünk ezen a Földön, amíg tisztára nem érezzük, hogy
                  mikor azt mondom, én, az nem a test.</p>
					<p>Ezt mondva diadalmasan nézett Jancsira.</p>
					<p>Jancsi a fejét rázta.</p>
					<p>Ábris hümmentett:</p>
					<p>- Látom, hogy nem értesz. De hát hogyan nem lehet azt érteni, hogy a test csak
                  hús. Olyan hús, amilyet a székekben mérnek. Ha megrothad, dohos. A lélek ellenben
                  Istenből való valónk. A lélek nem rothad meg, hanem visszaszáll Istenhez. De vajon
                  maga elé bocsátja-e Isten, ha elszennyeződött? Nem hiszem. Inkább gondolom, hogy
                  visszakergeti. A földre. Ád neki új testet. Helyezi szenvedések közé, hogy mindig
                  azt kelljen mondania, éreznie: „Jaj nekem!
                  Én szerencsétlen vagyok. Én
                  szenvedek. Én így, én úgy...”</p>
					<p>Mert a testi javakba merült ember nem érzi az én-t. Sose
                  mondja:</p>
					<p>„Én boldog vagyok. Nekem gyönyörűség
                  az életem.” Az én el van benne homályosodva, mint a gyémánt
                  a szemétre került gyűrűben.</p>
					<p>Azért szenvedünk tehát akaratlanul vagy akarva, hogy a lelkünk tisztuljon,
                  erősödjön.</p>
					<p>Jancsi újra a fejét rázta:</p>
					<p>- Én nem emlékszem rá, hogy...</p>
					<p>Ábris vállat vont:</p>
					<p>- Mi az emlékezés? Batyu. Haszontalan ringy-rongy. Minek cipelnénk egyik testből a
                  másikba?</p>
					<p>Jancsi nem tágított:</p>
					<p>- De hogyan kapcsolatos ez a nők kérdésével?</p>
					<p>- Úgy kapcsolatos, hogy a nő testibb teremtmény a férfiúnál.</p>
					<p>- De hát ez is csak testbe foglalt lélek?</p>
					<p>- Az. De mégsem olyan tisztult, mint a férfi. Figyeld meg a gondolkodásukat, s
                  megösmered őket. Emlékezzél rá, hogy anyád mire vigyázott jobban: a testedre, vagy
                  a lelkedre? Minden anya meg van elégedve, ha a gyermeke egészséges. Hogy lélekben
                  egészséges-e, lélekben növekedő-e, erkölcsben, tanulásban jó úton jár-e, az
                  anyáknak az mellékes valami.</p>
					<p>- Hát az apácák?</p>
					<p>Ábrahám legyintett:</p>
					<p>- Istennek szentelt madarak. Hány ment közülük magaszántából a kalitkába?</p>
					<p>Leszakított egy marék gyöpöt, s eldobta.</p>
					<p>- Ne beszéljünk az apácákról - mondotta. - Azok nem nők már. Én a kívül való
                  nőkről beszélek. Fuss tőlük, fuss! Fuss, mert testiségbe vonnak. Minden más lelki
                  veszedelemmel szembeszállhatsz, tülekedhetsz, harcolhatsz vele, csak a nő az,
                  amelytől futni kell. Egyébképpen nem menekülhetsz tőle.</p>
					<p>- És azt véled, hogy minden fráter rá volt kényszerítve, hogy ezt cselekedje?</p>
					<p>Ábris annyira benne volt a beszéd hevében, hogy gyanútlanul rásiklott ismét a
                  pletykára.</p>
					<p>- Mind, mind végigpróbálta - felelte, a kezével is egybefoglalóan intve. - Mind
                  úgy bukott be a küszöbön, hogy a testi bűnökben botlott meg. Egyet kivéve, aki
                  ölt. De az is nőt ölt meg! Nőt! Ember-kígyót. Ismered te is. A nevét persze nem
                  tudod meg tőlem.</p>
					<p>Jancsi elhűlve meresztette a szemét Ábrahámra. De csakhamar helyre igazodott, és
                  színleg nyugodtan kérdezte: </p>
					<p>- De hát csakolyan fráter, mind Marcellusz vagy Szikárdusz vagy Dezső vagy az öreg
                  György...</p>
					<p>- Mind! Mind! Mindenkinek a történetét ismerem. Csak nektek kettőtöknek nincs még
                  a hátatok mögött történet: neked meg Jakabnak. De az ördög titeket is megpróbál.
                  Ébren légy.</p>
					<p>És sóhajtott, és maga elé nézett a földre.</p>
					<p>Kevéssel rá fölemelte a fejét, s félig összehunyorított szemmel nézett
                  Jancsira.</p>
					<p>- Ki volt az az apáca, akit a kapitulumban megvallottál?</p>
					<p>Jancsi elsápadt.</p>
					<p>Nem felelt.</p>
				</div>
				<div type="chapter">
					<head>8</head>
					<p>A következő év tavaszán híre érkezett a klastromba, hogy a cseh király házasságát
                  a pápa felbontotta.</p>
					<p>Néhány hétre rá újságolták, hogy a tatár újra készül. Ezt ugyan minden évben
                  újságolták a tatárjárás óta, de mindig azt vélték: most igaz!</p>
					<p>Ottokárral állott a békesség. Annyira állott, hogy a látogatását is várták.</p>
					<p>Azt mondták, hogy Budán fogadja őt Béla király. S Jordánusz fráter napról napra
                  hordta is a hírt: - Már elindult. - Már Pozsonyban van. - Már Esztergomnál tart. -
                  Már Budára érkezett.</p>
					<p>Aztán naponként értesültek róla, hogy Béla király milyen nyájasan fogadta, hova
                  szállásolták, mit mondott, mikor Budát meglátta, kiket hítt meg a király ebédre a
                  cseh király mellé, milyen lovasjátékot rendeztek a budai mezőn, hány ember törte
                  ott kezét, lábát, s ki lett a győztes. Aztán a nagy vadászatok a budai hegyekben.
                  Hány hajtó kerítette az erdőt. Hány őzet, szarvast, vaddisznót terített le a cseh
                  király, hányat István herceg. Még Béla herceg is ugyancsak ügyeskedett.</p>
					<p>A klastromban mindezt érdeklődéssel hallgatták. De Jordánuszon kívül egy fráter se
                  látott a cseh királyból egy gombot se. Csupán hogy a vadászat napján hallották a
                  budai hegyeken a kürtök szavát.</p>
					<p>Egy júliusi reggelen Marcellusz beszólt a kertajtón:</p>
					<p>- Jancsi! Nyiratkozzál meg, beretválkozzál meg. Végy magadra tiszta csuhát.</p>
					<p>Marcellusz akkor már a nehéz provinciálisi tisztséget viselte. (Négyévenként
                  választják a priorok a provinciálist.)</p>
					<p>Jancsi sietést engedelmeskedett. Már előtte való nap hallotta, hogy a cseh király
                  a szigetre is ellátogat. Királyi szolgák jelentették náluk is, az apácáknál is. Az
                  apácák már délelőtt átküldöttek két cselédapácát cserepes virágért. Bizony nem
                  bírt többet adni három bokor fehér rózsánál.</p>
					<p>Az udvaron már javában nyiratkoztak, beretválkoztak a fráterek. Nem szoktak
                  különben beretválkozni, csak ünnepeken. Máskor elég volt, ha ollóval nyírták tövig
                  a szakállukat, bajuszukat.</p>
					<p>Mióta az a vallomása történt, a prior csak nagy ünnepeken vagy az apácák
                  áldozásakor vitte magával ministrálásra. De már be az apácák klastromába akkor se
                  vitte, ha a provinciális a szigetre látogatott.</p>
					<p>Jancsi nem is igen kereste az alkalmat. A királyleány, valahányszor látta, mindig
                  megzavarta a lelke nyugalmát. Pedig a templomban alig is láthatta. Még áldozáskor
                  is a kórus rostélyához ment a pap, és ott tette a nyelvükre a szent ostyát. Jancsi
                  mindig meg is fogadta, mikor mentek, hogy nem néz a rostélyra, de akaratlanul is
                  oda pillantott, ha arra fordult, s látta kifehérleni a kórus homályából Margitnak
                  gömbölyű, fehér állát vagy a kezét. Utána napokig olyan volt, mint a
                  holdkóros.</p>
					<p>De nem vallott többé a kapitulumban.</p>
					<p>Nem bűn ez - gondolta. - Nem az apáca forog az én eszemben,
                  hanem egy élőkép. Nem festő festette, Isten alkotta. Tiszta
                  szívvel gyönyörködöm benne. Mit tisztítsak, ha nem érzem,
                  hogy szennyeződöm!?</p>
					<p>Mégis, mikor az anyja látogatására ment be - havonként egyszer -, mindig
                  megdobbant a szíve, mikor az anyja Margitot emlegette.</p>
					<p>Szerette és csodálta az anyja. Lehet, hogy az anyja is a király leányát csodálta
                  benne.</p>
					<p>- Ma reggel lisztet hoztak. Képzeld: Margit is velünk jött a portára. Hiába
                  mondtam neki: Nem engedem, nem engedem! De ő mindig csak azzal kerekedik felül,
                  hogy aszongya: Engedd, aszongya, Jézus szerelméért! Ilyen.</p>
					<p>Tegnapelőtt meg tudod-e mi történt? Az, hogy a vacsorán Petronyella szóror úgy
                  elkókadva nézett maga elé, ahogy az olyan szokott, aki búnak ereszkedik. Hát
                  ládd-e: Margit hozzá ment, oszt a vállára tette a kezét. Oszt aszongya, hogy
                  aszongya: - „Hallod-e - aszongya -, minek gondolsz te a hiú világi ruhákra?
                  Elrongyolódnak azok, és a szemétre kerülnek, és megrothadnak. Inkább öltözzél
                  Krisztus dicsőségébe: az alázatosságba.”</p>
					<p>Úgy ám. Petronyella szóror csak elijedt és rábámult, mint valami kísértetre. Oszt
                  aszongya, hogy aszongya: „Honnan tudod te, hogy mirűl gondókodok!”</p>
					<p>Másnap mondta aztán Petronyella, hogy aszongya valósággal kitanálta a
                  gondolatomat. Mert valósággal arra gondókodtam, hogy aszongya vót nekem otthon egy
                  violaszínű, virágos bársonyszoknyám és hozzá három rend aranycsipke vállam, kilenc
                  gyöngyös boglár rajta; ki viseli? És azt sóhajtottam meg, hogy a húgaim, nénéim
                  milyen szép ruhákba járnak: selyembe, bársonyba, szép piros szattyán cipellőbe,
                  oszt mindenféle szép násfák csillognak, villognak rajtok; én meg ebbe a fakó
                  palástba, hitvány kámzsába...</p>
					<p>Jancsi érdeklődéssel hallgatta ezeket a pletykákat. Petronellát nem ismerte, de
                  gondolta: olyanféle büszke járású, úri leány lehet, mint Kinga, a Rátoldy ispánnak
                  a leánya.</p>
					<p>Így gondolataiban szinte vele élt Margittal, akaratlanul is.</p>
					<p>Hát az a rendelet, hogy a cseh királlyal bemennek a klastromba, szerfelett
                  fölizgatta. Megnyiratkozott, megberetválkozott a többivel. György fráternál már
                  akkorra elő volt készítve a sok új csuha. Korán reggel szedték össze a budai
                  klastromban.</p>
					<p>Marcellusz végignézett a fráterek során, és Jancsin állt meg a szeme.</p>
					<p>- Te jössz majd be velem a klastromba.</p>
					<p>Jancsi szívén végigömlött a boldogság hulláma. Valamennyien nem mehetnek be a
                  királyi vendéggel, csak a provinciális és egy másik. De miért nem Szikárdusz lesz
                  az a másik? Talán, hogy idős már, és beteges, és nem álldogálhat hosszasan.
                  Bizonyára meg is beszélték már az ügyet, mert Szikárdusz egykedvű arccal hallgatta
                  a szólítást. Csak a többi fráter szeme állt egy percig sárgán.</p>
					<p>Mért választotta épp őt a szigorú Marcellusz? Megfeledkezett-e a vallomásáról?
                  Vagy elmúlt ügynek tekintette?</p>
					<p>Visszatérése óta érezte, hogy Marcellusz megkülönbözteti a figyelmével. Azt vélte,
                  hogy annak a kehelynek köszönheti, amit a klastromnak szerzett. Arra is
                  vélekedett, hogy annak a válaszának, mikor azt mondta, hogy a följebbvaló szavára
                  birkózott.</p>
					<p>Lehet, hogy egyikkel se találta el az igazat. Lehet, hogy Marcellusz csupán azért
                  választotta, mert jóképű fiú volt, és ügyes mozgású, értelmes.</p>
					<p>Ebéd után mindjárt elvégezték a nónát, s három óra felé kimentek ők is a partra,
                  hogy a királyok jövetelét lássák.</p>
					<p>Jancsinak Marcellusz mellett kellett maradnia. Alázatosan hallgatta a
                  rendelkezéseit: mikor hol álljon, hol lépjen, hol hajoljon, hol maradjon
                  félre.</p>
					<p>A Duna-parton három órakor már ott sokadozott a szigeti nép. A különféle papok és
                  barátok, nemesek és jobbágyok éppúgy tarkálltak ott, mint mikor Margit érkezett.
                  Tíz testőr a király piros-fehér színében, ezüstös hegyű kelevézzel őrködött a part
                  kiszállóján, hogy tér maradjon az érkezőknek.</p>
					<p>- Helyet! Helyet! Helyet!</p>
					<p>Csak az idő volt melegebb. A nyári nap tüzes hőséggel tűzött a szigetre.</p>
					<p>A levegőben legyek karingóztak. A falombok bágyadtan csüngtek a fákon.</p>
					<p>Az óbudai királyi palota pirosra festett, bádog tornyai odalátszottak a szigetre.
                  A túlsó parton az új hidas várta a királyi családot. Piros-fehér, oroszlános
                  magyar zászlók és egyszín-piros, szintén oroszlános cseh zászlók ékesítették.
                  Bizonyára ágyúlövés is jelezte volna az indulásukat, ha az ágyút már feltalálták
                  volna. De még akkor nem is álmodtak efféle ördögi találmányról.</p>
					<p>Egyszer csak szürke porfelleg gomolyodik Óbuda felől, s kibontakozik belőle egy
                  ékes lovascsapat a túlsó parton. Szikrázik a sok aranyláncos, cifrasüveges úron a
                  napfény. Négy asszony is lovagol köztük.</p>
					<p>- A királyné jön - mormogják a parton -, és a menye is.</p>
					<p>István hercegnek a feleségét értették.</p>
					<p>A másik két nő mögöttük udvari hölgy volt. Vérszín-piros ruhába öltözött apródok
                  vezették kantárszáron az asszonyok lovát. Leghátul a királyi lovászok
                  lovagoltak.</p>
					<p>Hogy a parthoz érkeztek, az asszonyok egy-egy apród hátára léptek, aki a
                  kengyelhez hajolt, aztán négykézlábra ereszkedett.</p>
					<p>A férfiak is leugráltak. S a hidas megindult velük. A harangok a szigeti négy
                  templomban megszólaltak. Béla királyt már messziről meg lehetett ismerni a
                  beretvált arcáról. Mellette egy valamivel kisebb, barna, nagybajuszú és rövid
                  szakállú, erősen tagos ember állt a dereglye közepén. Tehát az a cseh király, az a
                  gombaforma, fehér süvegű.</p>
					<p>Jancsi meglepődve nézte. Ami kevés csehet látott életében, mind szőke volt vagy
                  vörös. Szerette volna Marcelluszt megkérdezni, hogy jól vélekedik-e? De a
                  klastromi illemtudásba ütközött volna a kérdése. Marcellusz pedig szót se szólt,
                  csak bámult ő is.</p>
					<p>A hidas közeledett. A hölgyek ültek. A férfiak álltak. Látszott már, hogy a cseh
                  király jó harmincas ember.</p>
					<p>A bajusza, mintha úgy ragasztották volna fel, nagy volt az arcához képest, szinte
                  elsüllyedt benne az orra hegye is. A szakálla két ágra nyírott Krisztus-szakáll. A
                  süvege könnyű fehérselyem, elöl gyémántos boglár villog rajta.</p>
					<p>Valahányszor szól, Béla király balján is megszólal egy hajadonfővel álló cseh
                  főúr. Látni való, hogy a tolmácsuk.</p>
					<p>Marcellusz megbökte Jancsit.</p>
					<p>- Jer!</p>
					<p>S intett a többi fráternek is.</p>
					<p>Kibontakoztak a sokaságból. Sietve haladtak az apácák klastromához.</p>
					<p>Marcellusz becsengetett:</p>
					<p>- Jönnek - mondotta a kapus apácának. - Margit felöltözött-e illendően?</p>
					<p>- Új ruhát öltött - felelte a szóror.</p>
					<p>- Mondd a priorisszának, hogy már várakozhatik a királyi teremben.</p>
					<p>A kapu elé álltak. A fráterek kétfelől. Marcellusz Jancsival a kapuhoz.</p>
					<p>- El ne feledd, hogy amikor én meghajlok, te is meghajolj - ismételte Marcellusz.
                  - Az ajtót én nyitom meg nekik. Te megvárod, míg mind belépnek, akik idejönnek.
                  Aztán te lépsz be utoljára. A királyi szoba ajtajában maradsz. De csak mintha az
                  ajtó árnyéka volnál. Mikor elbúcsúznak, az ajtókárpitot félrevonod.</p>
					<p>Jancsi csodálkozva látta, hogy Marcellusz arcán két piros folt látható, és a keze
                  remeg.</p>
					<p>A két király a sokaság kíséretében sétálva érkezett a kapuhoz.</p>
					<p>A két fráter mélyen meghajolt.</p>
					<p>Marcellusz a keze egy nyomásával széttárta a nagy kettős ajtót, s elöl haladt. A
                  királyi terem ajtajánál szintén így cselekedett. A klastromba nem lépett be más,
                  csak a királyi család és a két kísérő hölgy, a tolmács és négy cseh főúr,
                  bizonyára cseh hercegek. Jancsi belépett utánuk, és az ajtó mellett maradt.</p>
					<p>Elbámulva nézte, mennyire megőszült a király. Az arcán jobb- és baloldalt mély
                  ráncok keletkeztek, s a szeme is ráncok közé süppedt. A királyné meg még kövérebb,
                  mint azelőtt, és még fakóbban sárga az arca. A görög nők csak fiatalon szépek.</p>
					<p>Aztán hát István királyfi! Hogy megemberedett, mióta nem látta! Az arca most is
                  olyan telt, mint gyermekkorában. Szakállát, bajuszát beretválja, mint az apja.
                  Csak a szeme érettebb, komolyabb tekintetű, mint gyermekkorában volt. A felesége
                  barna, tüzes szemű menyecske. Igazi kerek kun arc. Termetre is kicsi. Semmi
                  méltóság nincs a mozdulataiban. Eleven, mint a mókus. Noha a termete éppen nem
                  vékony, sőt derékban ugyancsak vaskos. Csak a feje kevély felhányásán látszik,
                  hogy mindig érzi: kinek a felesége.</p>
					<p>És a kis Béla herceg! Aki lepkét fogdosott ezelőtt kilenc-tíz évvel. Micsoda
                  komoly, szép legényember vált belőle! Már a bajusza is mohodzik. Vállasabbnak
                  indul a bátyjánál, de szelídebb arcú, meggondoltabb a járása is.</p>
					<p>A cseh királyt is végigvizsgálta. Különös volt neki, hogy akkora tiszteletben
                  látja. A király íme, karonfogva vezeti a trónszékhez. (Két trónus-forma szék áll a
                  falnál, és valami hat, szintén koronás faragatú diófaszék.) Megvárja míg leült, s
                  csak azután ül le maga is, a cseh király baljára.</p>
					<p>A terem közepén a katonás derekú Olimpiádesz asszony áll egy másik vén apácával,
                  bizonyára a szubpriorisszával. Szemöldökének íve mintha magasabb volna a
                  szokottnál. A királyné sebes szóval susog velük:</p>
					<p>- Margit felöltözött-e már? Gondosan öltözött-e? Mondjátok neki, hogy feleljen ám
                  a királynak, ha kérdi. No, csak menjetek érte most már...</p>
					<p>A két apáca meghátrált, és eltűnt a hátsó kárpit mögött. A királyok leültek. A
                  királyné is a menyével. A többi állva maradt.</p>
					<p>Kellemes hűvösség volt a teremben. Az asszonyok valami ismeretlen ruhaillatot
                  árasztottak maguk körül. Csupa gyémánt volt a két királyné, meg csupa tengeri
                  gyöngy. A ruhájukon is sűrűn aranyhímzés, arannyal varrott csipke. A két kísérő
                  hölgy nem öltözött annyi drágaságba, csupán a mellükön csillogott ötsoros, vékony
                  aranylánc, s az ujjukon ragyogott néhány gyűrű. Igaz, hogy nem is voltak már
                  fiatalok.</p>
					<p>A terem elcsendesült. A cseh király sorra bámulta a falra festett képeket. Szent
                  Erzsébetre rámutatott, és tisztelettel kérdezte:</p>
					<p>- Ki ez a szép szent?</p>
					<p>- A húgom - felelte Béla király -, Szent Erzsébet.</p>
					<p>- És ez a másik?</p>
					<p>- Ez meg a bátyám Szent László király.</p>
					<p>- És ez?</p>
					<p>- Ez meg az öregapám, Szent István király.</p>
					<p>A cseh király mély tisztelettel bókolt minden válaszra a szentképek felé. Volt
                  benne annyi tapintat, hogy a Mária-képet már nem kérdezte, hogy kicsoda.</p>
					<p>A hátsó kárpit meglebbent. Olimpiádesz jelent meg mosolyogva. A kárpit mellé állt,
                  és félrevonta.</p>
					<p>A kárpit mögött Margit jelent meg palást nélkül, sarkig fehér apáca-ruhában. A
                  kezén vezette a hatéves Erzsikét.</p>
					<p>A belépésekor nyugodtan pillantott az egybegyűltekre, aztán földre sütött szemmel
                  lépett beljebb.</p>
					<p>A királyok fölkeltek. Erzsike az apjához, anyjához rohant, és rájuk
                  ölelkezett.</p>
					<p>Béla király a leányához lépett. Gyöngéden a két tenyerébe fogta az arcát, és
                  megcsókolta.</p>
					<p>Aztán bemutatta a cseh királynak.</p>
					<p>- Ottokár király, barátunk. A leányom.</p>
					<p>Mind a ketten meghajoltak.</p>
					<p>A cseh király tudta, hogy apácával nem szabad kezet szorítania.</p>
					<p>Az arcán mosolygás vonult el. Némán bámult a leányra. Aztán németül szólalt
                  meg:</p>
					<p>- Ich freue mich sehr, dass ich...</p>
					<p>- A leányom nem ért németül! - szólt elmosolyodva a király. - Inkább latinul
                  beszélj vele.</p>
					<p>- Azon a nyelven meg én nem értek - felelte röstelkedőn mosolyogva Ottokár.</p>
					<p>S bal kézzel pödört egyet a bajusza balszárnyán. Margit az anyjára tekintett. Az
                  anyja öröm-szemmel csókolta homlokon, s utána a hercegek is, a sógorasszony is,
                  István hercegnek a felesége.</p>
					<p>A cseh király hát tolmács segítségével kezdett társalgást:</p>
					<p>- Örülök, hercegkisasszony, hogy megismerhetem. A klastromi levegő éppen nem árt a
                  szépségének.</p>
					<p>S hogy erre Margit szeme-pillája megrezdült, Ottokár folytatta:</p>
					<p>- Életem legkedvesebb emlékei között fogok gondolni erre az órára, hogy
                  hercegségedet láthattam.</p>
					<p>Erre már Margit is megszólalt. Kissé bágyadtan, de nyugodtan felelt.</p>
					<p>- Kedves hallanom, hogy atyám nagyméltóságodat barátjának nevezi.</p>
					<p>- Csak nekem lehet az büszkeségem - bókolt Ottokár -, épp azért is látogattam meg.
                  És semmi se fokozná e napnak kedvességét, csak az, ha hercegkisasszonyomnak valami
                  örömet szerezhetnék. Lehetnék-e oly szerencsés, hogy valamit kívánna tőlem?</p>
					<p>Margit reápillantott, aztán a szemét újra lesütve felelte:</p>
					<p>- Maradjanak békében atyámmal, ez az egyetlen kérésem, Istenhez is,
                  nagyméltóságodhoz is.</p>
					<p>Ottokár Béla királyhoz fordult, és mind a két kezét odanyújtotta neki.</p>
					<p>- Íme, hercegkisasszony, hercegséged előtt is megerősítjük egy becsületes
                  kézszorítással a békességet.</p>
					<p>Margit könnyedén bólintott, és hálával pillantott Ottokárra.</p>
					<p>Akkor István herceg is odavezette a kis Erzsikét:</p>
					<p>- Az én leánykám.</p>
					<p>Ottokár megsimogatta a kisleány állacskáját, aztán lehajolt, és megcsókolta.</p>
					<p>- De hát ez a kis angyal csak nem marad tán bent?</p>
					<p>- Bizony bent marad ő - felelte István. - Mai világban mindig kell valakinek
                  imádkoznia a királyi családokban is.</p>
					<p>- Az országot néha jobban megvédi az imádság, mint a fegyverek - toldotta meg Béla
                  király.</p>
					<p>Ottokár bólintott, és Margitra nézett:</p>
					<p>- De hát akkor Margit hercegkisasszony nem marad talán bent? Hiszen látom: nincs
                  még a fején a végső fogadalom jele.</p>
					<p>- Nem rajtam késett eddig - felelte Margit csendesen.</p>
					<p>És elmosolyodott.</p>
					<p>Ottokár reménységét fejezte ki, hogy Margitnak ez a szándéka megváltozik.</p>
					<p>Margit a földre nézett.</p>
					<p>A terembe négy fiatal apáca lépett be. Az egyik - a hosszú nyakú Rátoldy-leány -
                  mindenféle gyümölcsöt, őszibarackot, körtét, almát hozott ezüst vesszőből font
                  kosárban. Finom ujjai szinte illettek a gyümölcsök színéhez. Valami erőszakos légy
                  azonban ott röpködött a kosár fölött, és Kinga megállt s tétovázott, az arca
                  elvörösödött. De mégiscsak megindult, s a kosarat letette. Rálegyintett, s a légy
                  el is tűnt. De a következő percben már ott ült megint az egyik őszibarackon.</p>
					<p>Egy másik fiatal apáca egy kis kupa bort emelt, szintén ezüstkupában. A harmadik
                  aranypoharakat ezüsttálcán tett az asztalra.</p>
					<p>Olimpiádesz teletöltötte a poharakat. Az arca piros volt. Igen vigyázott, hogy a
                  bor el ne cseppenjen.</p>
					<p>Az edényeken faragott és vésett koronás címer díszelgett.</p>
					<p>A királyné megkínálta a cseh királyt. Az persze nem nyúlt a gyümölcshöz. Poharat
                  vett fel, s meghajlott a két királyné felé, Margit felé is.</p>
					<p>S Margitnak szólott:</p>
					<p>- Lehetek oly szerencsés, hercegkisasszony, hogy a poharát megérinthetem?</p>
					<p>Margit pillantást váltott Olimpiádesszel, s maga is fölvett egy poharat. A poharuk
                  érintkezett.</p>
					<p>- A bor szent ital, hercegkisasszony - mondotta a cseh király.</p>
					<p>Margit csak éppen érintette az ajkával a poharat. Talán nem is ivott.</p>
					<p>Ottokár dicsérte a bort.</p>
					<p>- Ilyet csak a magyar föld terem.</p>
					<p>Valami aszúbor volt. Aztán hajlongva ismételte Margitnak, hogy örült a látásának,
                  s megköszönte Béla királynak és a királynénak, hogy őt Margitnak bemutatták.</p>
					<p>A látogatás ezzel véget ért.</p>
					<p>Marcellusz intésére Jancsi félrevonta a kárpitot. A látogatók kiléptek.</p>
					<p>Béla király a tornácon megkérdezte a vendégét, hogy óhajtja-e megnézni a templomot
                  is.</p>
					<p>Ottokár bókolt.</p>
					<p>A templom ajtajának mind a két szárnya ki volt tárva.</p>
					<p>Amint beléptek, az apácák kórusán ének zendült: Elegit eos
                     Dominus...
               </p>
					<p>A templom fel volt díszítve cserlombokkal és virággal, be volt terítve szőnyeggel.
                  Az oltárokon minden gyertya égett.</p>
					<p>Szikárdusz ünnepi palástban állt a bejárat első oszlopánál, és meghintette őket
                  szenteltvízzel.</p>
					<p>A cseh király bámulva nézett szét a csupa-remek kis templomban. Megbámulta a fehér
                  és karcsú márványoszlopok faragását, a vörösen hagyott téglafalból fehéren kiálló,
                  gót ablakokat, a márványszálakból hálózatosan boltozott mennyezetet.</p>
					<p>A Szent Kereszt oltára előtt a két király szinte egyszerre bocsátkozott térdre.
                  Mögöttük, akik álltak, szintén letérdeltek.</p>
					<p>S a két király röviden imádkozott.</p>
					<p>Aztán beljebb léptek. A király halk szóval magyarázva mutatott az apácák rostélyos
                  kórusára. A keze mozdulata Margit külön kis fülkéjére irányult.</p>
					<p>A királyleány már ott fehérlett. Állt fehér árnyékként, mint a többi apáca.
                  Ottokár feléje bókolt. Margit viszonozta a könnyű meghajlást.</p>
					<p>A főoltárnál Szikárdusz áldásra emelte a kezét, mire a királyok ismét
                  letérdeltek.</p>
					<p>A barátok aztán ott maradtak, csak Marcellusz kísérte még Jancsi fráterrel a
                  társaságot a klastrom déli végéig, ahol a társaság megint lóra ült. A János
                  vitézek várának szemléletére mentek.</p>
					<p>Marcellusz megkönnyebbülten lélegzett.</p>
					<p>- Láttad? - kérdezte a homlokát és arcát törölgetve - láttad, hogy lángolt a
                  csehnek a szeme?</p>
					<p>Jancsi csodálkozva nézett Marcelluszra. A hangja elevensége szokatlan volt neki. A
                  vén barát arcát piros foltok színezték. A füle is égett. Szinte legényesen
                  lépkedett az úton, a hüvelykujját az övé szíjába akasztva; csípőn volt a bal
                  keze.</p>
					<p>- Láttam, atyám - felelte Jancsi alázatosan.</p>
					<p>- És Margit... De milyen elmésen válaszolt! Tetszik neki! Tetszik! Tehát
                  elfogadja.</p>
					<p>Jancsi azt az illetlenséget követte el, hogy megállt. A szeme rákövült
                  Marcelluszra.</p>
					<p>- Mit bámulsz? - mosolyodott el Marcellusz. - Feleségül veszi. Hát nem tudod?
                  Hiszen a békekötésnek ez az egyik pontja. Azért jött. Meg akarta nézni, hát...
                  zsákban csak nem vesz macskát? Mit értesz te a politikában, csacsi? Csak gondold
                  el, hogyha ez a két nemzet egyesíti az erejét!!!</p>
					<p>- De hiszen... - hebegte Jancsi szinte fuldokolva - hiszen mondta, hogy... apáca
                  marad.</p>
					<p>Marcellusz legyintett:</p>
					<p>- Az csak olyan leány-beszéd. Ottokárnak az első felesége is apáca volt.</p>
				</div>
				<div type="chapter">
					<head>9</head>
					<p>A következő napon még egy vadászat kürtjeit visszhangzották a budai hegyek, aztán
                  minden elcsendesült. A cseh király eltávozott.</p>
					<p>A fráterek klastromában már akkor mindenki azt őrlette, hogy mért járt a cseh
                  király a szigeten. Udvarias figyelem volt-e csupán a látogatása? Vagy valami
                  gondolatot is hordozott? A regulák tiltották a világi ügyekről való haszontalan
                  beszélgetést, de mindenki megfeledkezett a regulák erre vonatkozó tilalmáról. A
                  prior is.</p>
					<p>Mert Margit távozása a klastromból nagy vonatkozásokat rejtegetett a jövő
                  kezében.</p>
					<p>A délutáni beszélgetésekben minden oldalról meghányták-vetették ezt a kérdést.</p>
					<p>A beszélgetésbe beleszólhatott mindenki, még az idősebb János fráter is.</p>
					<p>- Szamár vagyok, prior atyám, de hát az a cseh király nem a szigeti barack
                  látására jött ide az apácákhoz. Némelyek aggódtak, hogy a szigeti klastrom
                  Margitnak a távozásával a közönséges klastromok vonalára süllyed. Béla király
                  máris a minorita szerzetből választott gyóntatót. Igaz, hogy nem a
                  Domonkos-rendtől való elfordulásképpen, hanem mert a minoriták mellette voltak,
                  mikor a pápával megkülönbözött. De mégiscsak vesztett vele a Domonkos-rend. Ha
                  Margitot is kiveszik tőlük, a királyi család nem gondol többé a domonkosokkal.</p>
					<p>Mások épp ellenkezőleg abban reménykedtek, hogy Margit, ha királyné lesz is,
                  megtartja a szeretetében a klastromot.</p>
					<p>Aztán Béla máris öreg. Utána István következik a királyságra, és Istvánnak máris
                  benn a leánya. Szerencséje lesz a klastromnak, ha Margit elfogadja a cseh király
                  kezét.</p>
					<p>De hátha Istvánnak a lányát is férjhez viszik? Meg a többi hercegi leányt is? Mivé
                  válik az olyan kert, amelyből épp az arany almafákat viszik el?</p>
					<p>Szikárdusznak is ez volt az aggodalma.</p>
					<p>Csak Marcellusz jelenlétében voltak tartózkodók. Marcellusz nem szerette az olyan
                  beszélgetéseket, amelyek a regulát áthágják. Pedig ő tudott volna legtöbbet
                  mondani.</p>
					<p>Egy délben, hogy náluk ebédelt, ebéd után Szikárdusz mégis előpendítette az
                  ügyet.</p>
					<p>- Mit gondolsz - kérdezte -, meglesz?</p>
					<p>- Meglesz - felelte Marcellusz. - A család akarja. Lehet, hogy Margit se
                  idegenkedik tőle. Csak az a kérdés, hogy a cseh király nem gondol-e mást, mikorra
                  hazaér?</p>
					<p>Ez már határozott beszéd volt. Marcellusz gyóntatója Margitnak. Úgy ismeri a
                  lelkét, mint a magáét.</p>
					<p>Akkor aztán tovább merték fonni a beszédet, hogy vajon mi következményei lesznek a
                  két klastromra a házasságnak?</p>
					<p>Marcellusz a vállát vonogatta.</p>
					<p>- Ti mit gondoltok?</p>
					<p>A legkisebbnek kellett először válaszolnia, mert ha a prior mondja meg elsőnek a
                  véleményét, a többi se mer másképp vélekedni. A legkisebb Jancsi fráter volt a
                  szigeti professzorok között.</p>
					<p>Beteg arccal hallgatta őket, s kitérően válaszolt:</p>
					<p>- Az országos kérdéseket Isten intézi.</p>
					<p>Marcellusz pillanatra rábámult, aztán helyeslően intett rá az ujjával.</p>
					<p>- Így van! Mit tanakodtok? Az ilyen nagy kereket nem emberi kéz fordítja meg.
                  Különben micsoda kicsinységekre irányozzátok ti az eszeteket? Hogy a klastromnak
                  java-e vagy kára? Mi a klastrom? Egy kis ház, amelyben tízen, húszan, ötvenen
                  élnek. Az ország ellenben milliók sorsát foglalja magában. Nem az-e a fő, hogy a
                  sok millió keresztény nép békességben éljen?</p>
					<p>A királyné már másnap meglátogatta a leányát. Mit beszéltek? Senki se tudta. A
                  királyi család sohasem a vasablaknál beszélt. S aznap a királyné félóra hosszára
                  magányos beszélgetésre vonta a leányát.</p>
					<p>Mit beszélgettek? Nem merte senki se megkérdezni. Margit meg nem szólt róla.
                  Különben is gyakorta megtörtént, hogy a királyné tanúk nélkül beszélt a
                  leányával.</p>
					<p>Egy hét múlván az a hír járta, hogy követség érkezett a cseh királytól Budára. Ez
                  is történt már máskor is. De aznap délután a királyné megint a leányánál járt, és
                  még hosszasabban beszélgettek tanúk nélkül.</p>
					<p>Marcelluszt aznap a királyné hívatta. A fráterek mindenben kapcsolatot
                  szimatoltak. Tehát csakugyan bizonyos!</p>
					<p>S valóban, aznap este Marcellusz nem tért meg Budára, hanem ott hált a szigeti
                  klastromban. A frátereknek csak annyit mondott, hogy holnapra be kell mennie az
                  apácákhoz.</p>
					<p>No de hát nem egyedül megy be. Megtudják, miért járt benn?</p>
					<p>Marcellusz másnap Jancsinak intett, hogy legyen a kísérője.</p>
					<p>Az idő felhős volt és zivatart lehelő. A csendességben legyek zümmögtek. A
                  templomot már az apácáknál is becsukták.</p>
					<p>A klastrom ajtaján csengettek.</p>
					<p>- Jolánta szóror - mondotta Marcellusz -, Margit szórort kérem a vasablakra.</p>
					<p>A klastromban három Margit is volt. István nénjének, Annának a leánya és a
                  makonyai hercegleány is Margit nevet viselt. (Sőt egy negyedik Margit is
                  jelentkezett már, az erdélyi Mátyus herceg anyja.) Mégis a Margit szóror csak egy volt. A másik Margit neve Margitka, s a harmadiké Makonyai Margit, vagy csak
                  röviden: Makonyai.</p>
					<p>- Még bent van a kóruson - felelte az apáca. - Szólítsam?</p>
					<p>- Szólítsd. Mondd, hogy én kéretem.</p>
					<p>S benyitott a társalgóba.</p>
					<p>Egy gyászruhás asszony ült már ott, várakozóban, s vele egy tizennyolc éves forma
                  ifjú, és egy valamivel idősebb leány. Azokon is gyászruha feketéllt. Mind a
                  háromnak hegyes volt az orra és az álla, tehát bizonyos, hogy anya és gyermekei. A
                  szerzetesek láttára fölkeltek és bókoltak.</p>
					<p>Marcellusz megszólította az asszonyt.</p>
					<p>- A leányodat hoztad-e? Nem hiszem, hogy felveszik. Nincs hely.</p>
					<p>- Nem azért jöttem - felelte megáradt könnyezéssel az asszony -, hanem a
                  királyleányhoz. Az uramat fogságba vetették... Hatalmaskodásért... templomban
                  történt emberölésért... Azt mondták, itt könyörögjek...</p>
					<p>Marcellusz a fejét rázta.</p>
					<p>- Hogy hívják az uradat?</p>
					<p>Az asszony könnyekben fuldoklott. Helyette a fiú felelt:</p>
					<p>- Máté fia János, irsai.</p>
					<p>- Nem ismerem. De jobb lenne, ha holnap délelőtt jönnétek. Akkor talán a király is
                  bejön, és Margit szóror beszélhet vele az ügyetekben.</p>
					<p>Az asszony hálásan köszönte a tanácsot. Elvonult a gyermekeivel.</p>
					<p>- Szörnyűség! - morogta Marcellusz - hogyan javukra ragadják Margitnak a
                  gyöngeségét! Gyilkolt, rabolt, s mikor bajba kerül, küldi a családját
                  Margithoz.</p>
					<p>Negyedórát is vártak, míg végre Margit megjelent, és félrevonta a kárpitot.
                  Mellette Olimpiádesz asszony és mögöttük még egy fiatal fekete kendős apáca volt
                  látható.</p>
					<p>A regula szerint csak egy apáca szokta ugyan kísérni a hívottat, de ha Marcellusz
                  vagy Dezső lektor jelentkezett, akkor többen is mentek. Mert vagy templomi
                  ügyekről beszélgettek, vagy az officiumok ünnepi változásairól, vagy egyházi
                  hírekről, és azt többen is hallgathatták. Néha csemegét is küldtek a szülők
                  Margitnak, vagy aszúbort. S olyankor a klastrom minden apácája örült, de legjobban
                  a betegek, akiknek Margit a maga részét is elvitte.</p>
					<p>De máskülönben is örültek, valahányszor látogató érkezett. Ők nem léptek ki a
                  falak közül soha, s bármennyire meghaltak is a világnak, a vasablakon át
                  érdeklődéssel pillantgattak beléje.</p>
					<p>- Valami baj történt-e, atyám? - kérdezte Margit.</p>
					<p>S oldalt pillantott, hogy meglássa, ki a kísérője Marcellusznak.</p>
					<p>Jancsi meghajolt.</p>
					<p>Margit bólintott neki.</p>
					<p>- Nincs - felelte Marcellusz. - Csak éppen hogy nem beszéltem veled a nagy
                  látogatás óta.</p>
					<p>- Jól viselkedtem-e?</p>
					<p>- Okosan és jól. Semmi elfogódás nem látszott rajtad. Bámultunk!</p>
					<p>Margit arcán szelíd mosolygás vonult át. De mégis inkább kedvetlen volt a nézése,
                  mint örvendező. Már nem az az új ruha volt rajta, amelyikben a cseh királynak
                  bemutatták, hanem kopott. A bal vállán három nagy cérnaöltés fehérlett. A
                  skapuláréja fekete színe is elfakult.</p>
					<p>- Bámultunk - ismételte Marcellusz. - Mert bizony nehéz okosnak lenni, mikor
                  nagyon kell. Többnyire akkor vagyunk a legostobábbak, mikor arról van szó, hogy no
                  most légy okos, Domokos! Nehéz percek voltak, csak valld meg!</p>
					<p>Margit a fejét rázta:</p>
					<p>- Nem, atyám. Mikor értesítettek, hogy már közelednek, letérdeltem a cellámban a
                  Mária-kép elé, és könyörögtem Máriának, hogy jöjjön velem, és ha szólnom kell,
                  beszéljen a nyelvemmel. Akkor aztán bátran léptem be.</p>
					<p>Marcellusz megsimította a feje kopaszát, nézett, pillogott.</p>
					<p>- Nos, és milyennek ítéled a cseh királyt?</p>
					<p>Margit mosolyogva vont vállat:</p>
					<p>- Meglepett, hogy nem olyan, amilyennek látszik. Kissé világiasan beszél ugyan, de
                  hát meg tudom érteni. Elvégre ő nem nevelkedett klastromban.</p>
					<p>- Igazi király - szólt közbe Olimpiádesz.</p>
					<p>Szünet következett.</p>
					<p>Marcellusz pislogott.</p>
					<p>- Tudod tán - mondotta -, hogy elvált a feleségétől.</p>
					<p>Margit megvonta a vállát:</p>
					<p>- Hallottam.</p>
					<p>S ezt olyan hangon mondta, hogy benne volt ez a gondolat is: Mi közöm a családi
                  ügyeiben?</p>
					<p>- Apáca volt a felesége, dominikána - folytatta Marcellusz -, a pápa bontotta fel
                  a házasságukat.</p>
					<p>Margit nem felelt. Félig lehunyt szemmel, nyugodtan nézett Marcelluszra, mintha
                  azt kérdezné: Mért mondod nekem ezeket?</p>
					<p>Marcellusz folytatta:</p>
					<p>- Tudod, hogy a békekötésben mi van?</p>
					<p>Margit bólintott:</p>
					<p>- Tudom.</p>
					<p>- Eszerint azt is tudod, hogy királyi atyád családjából kell ismét nősülnie.</p>
					<p>- Tudom. Van a családunkban hajadon is, özvegy is.</p>
					<p>- Csakhogy... mindnyájunknak feltűnt, hogy reád szíves szemmel nézett.</p>
					<p>Margit szeme-pillája megrezzent. Az arca elkomolyodott, szinte hideggé vált.</p>
					<p>- Tehát anyám küldött... - szólt szinte szemrehányó hangon -, de hiszen anyám már
                  járt itt. Meg is feleltem neki.</p>
					<p>- Gondold meg, leányom... - kérlelte Marcellusz ellágyultan.</p>
					<p>- Mit gondoljak meg? Itt nincs semmi meggondolni való - fakadt ki fájdalmasan
                  Margit. - Ha már egyszer valaki apáca, és igazi apáca, vajon fontolgathat-e azon,
                  hogy ne legyen apáca?</p>
					<p>Marcellusz is feljebb emelte a fejét:</p>
					<p>- De hát vajon mért lettél apáca? Nem azért-e, hogy a nemzet sorsa válságos volt?
                  A nemzet sorsa megint válságos. Évek óta gyengítik az átkos harcok. A pogány
                  tatárok szeme egyre az országunkon forog. Az egyház azt kívánja, hogy a keresztény
                  fejedelmek békességben éljenek.</p>
					<p>Margit a szemét lesütve hallgatott. Szeme szép pillái mintha megnőttek volna, s
                  feketébbek volnának, mint máskor. De ez csak azért látszott így, mert fehér arca
                  még fehérebbé vált. Marcellusznak a derekán csüngő olvasójára nézett. Aztán az
                  arcára.</p>
					<p>- Vajon én vagyok-e az oka - felelte csendesen -, hogy nem élnek békességben?</p>
					<p>S hogy erre Marcelluszban elrekedt a felelet, folytatta:</p>
					<p>- Ha nemcsak templomban volnának keresztények, hanem templomon kívül is, bizony
                  békességben élnének. Kérlek, atyám, mondd meg nekik, hogy ne háborgassanak engem a
                  cseh király kívánságaival. Nekem minden földi királynál kedvesebb az én tövissel
                  koronázott királyom. Attól engem el nem tántorít se kérés, se fenyegetés.</p>
					<p>Ezt mondva kissé elfordult. A mozdulatából látszott, hogy befejezettnek óhajtja a
                  beszélgetést.</p>
					<p>Marcellusz felvonta a vállát, szemöldökét, két tenyerét. Aztán búcsút
                  bólintott.</p>
					<p>- Hát jó: megmondom.</p>
				</div>
				<div type="chapter">
					<head>10</head>
					<p>Jancsinak jelentkeznie kellett áldásért, mikor visszatért.</p>
					<p>- Nos?</p>
					<p>Jancsi elmondta szóról szóra, mi történt, s hogy Marcellusz elment a királyi
                  palotába. Most már a házasság elputtyant.</p>
					<p>Szikárdusz örvendezett.</p>
					<p>- Ha Margit marad, a többi hercegleány is marad.</p>
					<p>A két kapus ez órától fogva ugyancsak leste az apácaklastromot.</p>
					<p>Délután négy óra tájt már jelentette is Jakab:</p>
					<p>- A király a klastromban van.</p>
					<p>Vesperásig bent időzött a király. Aznap nem tudhatták meg, mit végzett.</p>
					<p>Másnap délelőtt meg a királyné járt bent megint. Nóna után Szikárdusz Jancsit
                  hívatta:</p>
					<p>- Eredj be anyádnak látására, és tudd meg, ha lehet: mi történt? A lektor fráter
                  kísérjen.</p>
					<p>Azonban délután éppen sok volt a klastromi látogató. Jancsi elment a
                  társalgószobáig. Húszan is ültek bent a padokon. Kívül is álldogáltak - egy
                  pocakos ősz úr, meg egy kis tízéveske leány is vele.</p>
					<p>Jancsi fráter visszatért a lektorral, s várt a kapusszobában egy óra hosszát.
                  Mikor ismét kiléptek, királyi testőröket láttak, ahogy siettek a testőrök a
                  klastrom felé.</p>
					<p>No, most már befellegzett a mai látogatásnak!</p>
					<p>Néhány perc múlván csakugyan megjelent a király és királyné is.</p>
					<p>Csak kettesben, gondolkodó arccal léptek be a klastromba.</p>
					<p>Jancsiéknak vissza kellett térniük.</p>
					<p>- Ez annak a jele - tűnődött Szikárdusz -, hogy Margitot nem könnyű házasságba
                  vinni.</p>
					<p>- De annak is jele - vélekedett Jancsi alázatosan -, hogy a király igen akarja a
                  házasságot.</p>
					<p>A következő nap délelőttjén Marcellusz jelent meg ismét a klastromban.</p>
					<p>- Margit nem hajlik - töprengett aggodalmasan. - Ma reggel korán hívatott a
                  király. Haragszik. Margitnak erősen a lelkére kell beszélnem. Ha kell, fenyegetnem
                  is.</p>
					<p>S egyedül ment az apácákhoz.</p>
					<p>Sokáig időzött oda. Már az asztalnál ültek, mikor Jakab jelentette Szikárdusznak,
                  hogy Marcellusz elhagyta az apáca-klastromot, s egyenesen a révnek tartott.</p>
					<p>Bizonyára a királyi palotába kellett mennie, hogy azonnal jelentse, mit
                  végezett.</p>
					<p>Szikárdusz mindestig várta Marcelluszt. Hiába. Bizonyára hazatért Budára.</p>
					<p>Másnap délelőtt nem járt senki az apácáknál. Délután bement maga Jancsival, és
                  Olimpiádeszt hívatta.</p>
					<p>A priorissza kisírt szemmel, sápadt arccal jelent meg a vasablaknál. Egy másik
                  öreg apáca volt vele. Annak is megereszkedett volt az orra, és csupa aggodalom a
                  szeme.</p>
					<p>- Mit parancsolsz, atyám?</p>
					<p>- Hát, hát csak hogy mi történik nálatok? Látok kiraly, kiralyné jar hozzatok. Mi
                  megtörtenik idebe?</p>
					<p>- Ó, Istenem - felelte Olimpiádesz a fejét rázva -, én magam se tudom, hogy mi
                  történik itten. Ha az ifjabb király itthon volna, talán az rá tudná bírni ezt a
                  makacs leányt.</p>
					<p>- Hát nem akarja házasság?</p>
					<p>- Nem, semmiképpen. Még az én szavamra se hajlik. Pedig eddig mindig olyan volt,
                  mint a kezes bárány. Soha attól nem hallottam ezt a szót: Nem
                     akarom!
               </p>
					<p>- Hát mit parancsolgatjátok neki? Okossággal, rábeszéléssel talán...</p>
					<p>- Rábeszéléssel? Hiszen egyebet se mívelünk. Egyre csak azt festegetjük eléje,
                  micsoda méltóság vár rá; hogy mennyi kincse lesz; mily pompa környékezi; hogyan
                  borulnak a lábához a püspökök, érsekek, hercegasszonyok; a pápa is hogyan
                  örvendezik; mennyi templomot építhet.</p>
					<p>- No és?...</p>
					<p>- Befogja a fülét. A fejét rázza. Fut a templomba. A királyt is magára
                  haragította. A király órahosszat magyarázta neki, hogy a cseh király milyen derék,
                  gazdag ember, és hogy milyen jó férj. Utoljára megbosszankodott, rátoppantott:</p>
					<p>- Nem vagyok-e atyád? Nem kötelességed-e, hogy engedelmeskedj nekem?</p>
					<p>Jaj, szörnyű volt! Margit térdre borult, és összetette a kezét:</p>
					<p>- Atyám, ne nézz rám haragos szemmel! Emlékezzél, hogy vajon Istennek
                  szenteltetek-e engem, vagy a cseh királynak? Isten haragja ellenünk fordul, ha
                  kivesztek engem e szent helyről, és belöktök a krisztustalan keresztények
                  közé.</p>
					<p>Akkor a király előhozta a királynét is, hogy az anya talán jobban érti, hogyan
                  lehet hozzáférkőzni a leány eszéhez.</p>
					<p>A királyné próbálta is:</p>
					<p>- Nem magad mondottad-e - lobbant rá -, hogy Ottokár derék és kedves ember! Hát
                  mit húzódozol tőle? Ha azt mondottad volna, hogy idegenkedel tőle, mindjárt úgy
                  beszélünk, hogy elhárítsuk rólad a szándékát. De most már késő. Ő néhány szóval
                  példázgatolódzott, hogy tetszel neki. Kár a szépségednek, kedvességednek -
                  mondotta - falak között elhervadnia. Erre én besietek hozzád, te is jól
                  nyilatkozol. Búcsúzáskor megint előemlít. Mink azt mondjuk, hogy minden óhajtását teljesíteni fogjuk, mert kedves nekünk a barátsága. Most
                  itt vannak a követei. Válaszért zaklatnak. S el kell őket bocsátanunk üres kézzel.
                  Nem tudod te ezt megérteni, hogy mi minden rossz származhatik ebből?!</p>
					<p>- Ó, Istenem - fakadt sírásra Margit -, hát sejthettem-e, hogy a kérdésed mögött
                  ilyen gondolatokat rejtegetsz, anyám? Ha akkor nem takarsz előttem mellékes
                  gondolatot, mindjárt megfeleltem volna, hogy hat cseh királlyal sem cserélem el az
                  én égi királyomat. De nem kérdeztél tovább, anyám, s vajon én vagyok-e a
                  hibás?</p>
					<p>- Minek ez a sok karattyolás - fakadt ki türelmetlenül a király. - Most már tudod
                  és érted, hogy családi határozat ez! Ezt már megmásítani nem lehet.</p>
					<p>Margit csak sírt, és a fejét rázta.</p>
					<p>- Magad beszélted, anyám - mondotta -, hogy mikor a tatárok elől Dalmáciába
                  futottatok, sírva kérted Istent, hogy adja vissza országodat, és felajánlottál
                  neki, mikor még meg se születtem. Most meg visszavennél Istentől, és a cseh
                  királynak adnál? Ó, milyen csere!</p>
					<p>- Bolond vagy! - riadt a királyné. - Teljesen megbolondultál!</p>
					<p>És akkor ellenem fordult:</p>
					<p>- Vajon nem ti csavartátok-e el a fejét?</p>
					<p>És arra a király is rám mérgedt, hogy azt mondja:</p>
					<p>- Megérzitek, ha ezt a leányt meg nem fordítjátok! Minden adományomat
                  visszavonom!</p>
					<p>Jaj, majd elsüllyedtem szégyelletemben!</p>
					<p>Mikor elmentek, rátámadtam Margitra, hogy mondok:</p>
					<p>- Lásd, mi csúfságba keversz te engem! Teéretted hagytam el a világot és minden
                  javait, és járok itt hitvány kámzsában, élek itt a leányommal együtt olyan
                  asztalnál, hogy odakint nekem a pulykapásztorom is különben él, és íme, most
                  temiattad undok gyanúságot ökrendenek, köpdösnek reám!</p>
					<p>Erre meg az én lábamhoz borult, és úgy könyörgött:</p>
					<p>- Szenvedd el, anyám, Krisztusért, mint ahogy ő elszenvedte, hogy reá köpdöstek,
                  megostorozták.</p>
					<p>Aztán kiment gyapjat mosni az udvarra, és ott sírdogált. És azt mondja a
                  cselédeknek:</p>
					<p>- Mily boldogok vagytok ti! Bár volnék én is inkább valami szegény koldusnak a
                  gyermeke és nem király leánya, senki nem zavarna és nem gyötörne, hogy ne lelkem
                  szerint élhessek Istennek.</p>
					<p>A cselédek meg a gyermekleányok persze sajnálkoztak rajta.</p>
					<p>Tegnap reggel meg Marcellusz fráter jön be. Hívat, és kérdi, hogy Margit
                  meggondolta-e már?</p>
					<p>- Nem beszéltem ma még vele - feleltem. - Még mindig ott imádkozgat a kóruson. Nem
                  mer kijönni. Azt mondta, akárki hívatja, nem jön elő.</p>
					<p>- No, csak mondd neki, hogy én hívatom.</p>
					<p>Bemegyek hozzá. Ott térdel.</p>
					<p>Szólok neki. Meg se fordul.</p>
					<p>- Margit! - kiáltok rá - hát ez az engedelmesség!?</p>
					<p>Arra megfordul, mint valami beteg, és azt mondja:</p>
					<p>- Kérlek, anyám, ne gyötörjetek!</p>
					<p>- Marcellusz fráter van itt - toppantok rá -, és hívat a vasablakra.</p>
					<p>Arra aztán fölkel, és hangosan a feszülethez fordul, amelyik ott függ a kórus
                  oldalán. És azt mondja:</p>
					<p>- Minden szenvedésre kész vagyok érted, Uram! Csak erőt kérek, hogy meg is
                  bírjam!</p>
					<p>Marcellusz fráter azt mondta, hogy egyedül kíván vele szólani. Hát épp csak az
                  ajtóig mentem vele.</p>
					<p>De szörnyű mérges lehetett, mert a beszéd végén már kihallatszott az ajtón is a
                  kiabálása. Hogy azt mondja:</p>
					<p>- Kitaszít a pápa az egyházból! Meglásd!</p>
					<p>Margit mit felelt rá? Azt nem hallottuk. Kis időre rá Margit kilépett sápadtan, és
                  visszatért a templomba. Délig nem láttuk. Akkor a csengetésre előjött. Leült az
                  asztalhoz, de alig evett egy falatot.</p>
					<p>A lektrix Szent Katalin életét olvasta. Láttam rajta, hogy azt hallgatja nagy
                  figyelemmel.</p>
					<p>Ebéd után kérdeztem tőle, hogy mit beszélt Marcellusz. A szeme megtelt könnyel.
                  Sokáig nem bírt felelni. Végre azt mondja:</p>
					<p>- Anyám, ha még egyszer rám jönnek azzal a házassággal, akár atyám, akár anyám,
                  akár Marcellusz, akárki más, mondd meg nekik, hogy lemetszem az orromat. Akkor
                  aztán hozzáadhatnak a cseh királyhoz.</p>
					<p>Én csak elszörnyülködtem. És most már reszketek, ha hallom a külső csengetést.
                  Megbíztam ugyan Szabinát és a kantrixot, Katalint, hogy szüntelen vigyázzanak reá,
                  de nem is alhatok, annyira aggódom, hogy valami csúfot cselekszik magával.</p>
					<p>Szikárdusz is megijedt.</p>
					<p>- Jezsus Mariam, Jezsus Mariam! Vigasztaljátok! Én nem értek, hogyan lehet ennyire
                  zaklatás! Kérlek, mondd neki, hogy itt vagyok, és hogy szolgálatára állok, ha
                  beszélni óhajtja velem.</p>
					<p>A két apáca távozott.</p>
					<p>Szikárdusz a halántékát a két kezébe fogva járt fel és alá a társalgóban.</p>
					<p>- Jezsus Mariam - jajongott -, mit szólsz erre, Jancsi fráter?</p>
					<p>A fráter sápadtan és komoran állt a falnál.</p>
					<p>- Ha én beszélhetnék vele - mondotta -, bizonnyal nem tenné meg.</p>
					<p>Szikárdusz kapott ezen.</p>
					<p>- Hát beszélj vele. Megengedek. Te okos ember vagy. Beszélj vele. Mondj neki erős
                  vigasztalás. Tudsz valami szép beszéd mondani?</p>
					<p>- Mondok én neki olyan beszédet, hogy...</p>
					<p>- Mit gondolsz?</p>
					<p>- Mária szenvedését fogom festeni neki, meg a szent vértanúkat, hogy mennyire nem
                  csüggedtek. És hogy a szenvedés virága az égi dicsőségben bontja ki a
                  bimbaját.</p>
					<p>- „Szenvedés viraga.” Naggyon jó! Naggyon jó. Beszélj neki, beszélj! Szenvedes
                  viraga. Iggen-iggen szép!</p>
					<p>A belső ajtó megnyikkant. A vasablak felé egy fehér árnyék közeledett belülről.
                  Margit volt. Sápadtan, kékárnyékos, bús szemmel állt meg a rostélynál, és
                  szenvedőn nézett Szikárduszra.</p>
					<p>Csak az ajka mozdulásából látszott, hogy a szokásos köszöntést mondja: - Áve.</p>
					<p>- Hallottam, mi történte - kezdte a fejét csóválva Szikárdusz. - Szolgálok neked,
                  leányom, ha akarsz valami. És itt van Jancsi fráter, ő is sajnálja téged.</p>
					<p>Margit rányitotta fájdalmas-szép szemét Jancsira.</p>
					<p>- Köszönöm, János fráter, a jóságodat. Az imádságot se volt még alkalmam
                  megköszönnöm. Pedig szebb imádságot nem olvastunk annál. Mivel viszonozzuk?</p>
					<p>Jancsi nem tudott felelni. Csak az ajka mozdult, a nyelve nem.</p>
					<p>- Nem azért írtam, hercegkisasszony - rebegte végre -, nem azért...</p>
					<p>Margit szomorúan mosolygott.</p>
					<p>- Miért mondasz engem hercegkisasszonynak?</p>
					<p>Szikárdusz rámordult:</p>
					<p>- Micsoda bolondok megbeszélsz? Margit fogadalmas szóror.
                  Nem szereti hallani „hercegkisasszony”.</p>
					<p>Margit helyeslőn bólintott:</p>
					<p>- Nem, fráter. Krisztusnak szolgálóleánya vagyok én. Ez az
                  egyetlen méltóságom.</p>
					<p>És Szikárduszhoz fordult:</p>
					<p>- Ugye, helyesled, atyám, az én gondolkodásomat, hogy megmaradok Krisztus
                  tisztaságában holtomig?</p>
					<p>- Én helyeslek.</p>
					<p>Margit arca földerült:</p>
					<p>- Köszönöm. Hál’ Istennek, hogy van végre egy lélek... Kérlek, jó prior atyám,
                  Jézus szerelmére kérlek: adjátok reám a végső szentelést, a fekete kendőt. Hogy ne
                  háborgassanak engem többé soha! Kérlek, adjátok reám. És ha valami bajotok lesz,
                  neked is, jóságos János fráter, csak izenjetek be, és imádkozok értetek. Isten
                  meghallgat engem.</p>
					<p>- Sürgetni fogok - felelte Szikárdusz. - Beszélni fogok Marcellusz fráterrel.
                  Megmondom kívánságodat, leányom.</p>
					<p>És Jancsira nézett, hogy no, mondja el hát azt a vigasztaló beszédet.</p>
					<p>De Jancsi annyira meg volt indulva, hogy csak némán és nedves szemmel bámult a
                  leányra.</p>
					<p>- Köszönöm, atyám - bólintott Margit. - Az ígéreted nagy vigasztalás nekem.
                  Visszatérek a templomba, és hálálkodok Istennek, hogy pártfogót küldött nekem a te
                  jóságos személyedben.</p>
					<p>S bólintott, és a kárpitot lebocsátotta.</p>
					<p>Szikárdusz hazatérőben hümmögött-bümmögött. Egyszer csak megállt.</p>
					<p>Az orra szinte felszökött a szeme közé.</p>
					<p>- No - döbbent Jancsira -, ha lesz valami országos ünnep, téged foglak
                  megajánlani, hogy légy ünnepi predikátor.</p>
				</div>
				<div type="chapter">
					<head>11</head>
					<p>Szikárdusz várt egynehány napot, hogy Marcellusz átlátogat tán a szigetre. De
                  Marcellusz nem jelentkezett. Vajon útnak indult-e? A királyi családból se láttak
                  senkit, hogy járt volna az apácáknál.</p>
					<p>Annyit mégis megtudtak, hogy a cseh követek távoztak Budáról.</p>
					<p>Mit izent Béla király a csehnek? Nem tudta senki.</p>
					<p>A budai klastromból végre két szolga-fráter - vagy mint ők mondták, paraszt-fráter - látogatott le a szigetre. Lisztet
                  szállítottak le egynéhány zsákkal taligán. Viszont a szigetről sárgarépát kértek.
                  Azoktól tudták meg, hogy Marcelluszon torokgyulladás van. Éjjel fel se kelt
                  matutinumra.</p>
					<p>Jancsi kiásott délután két háti sárgarépát. Egyiket maga vette a hátára, másikat
                  Ábrahám. Szikárdusz is velük ment, hogy meglátogassa a beteg priort, meg hogy
                  közölje vele Margit óhajtását.</p>
					<p>Aznap vásár volt Budán. Már a Duna partján látszott lent, ahogy tarkállva
                  sokadozik a Gellérthegy aljáig a sok díszes úri sátor, töméntelen ló és szekér.
                  Fenn az utcákon három vármegye népe sokadozott. Olasz és német kalmárok sátorainak
                  sora fehérlett a gomolygó porfelhőkben az utcákon. Különösen sok volt a
                  fegyverárus. Tinók bőgtek, lovak nyerítettek, disznók rőköltek. Megrakott szolgák
                  az úri nők nyomában, vitték a selymet, bársonyt, újmódi fazekakat, nyársakat,
                  teknőket. Az urak nyomában meg az új lándzsát, új íjat, új pajzsot, új
                  gyöngyös-ezüstös, cifra nyeregszámot.</p>
					<p>- Tessék! Tessék! - kiáltotta egy kövér bábos - édes kalács! Hideg mézsör!
                  Tessék!</p>
					<p>A három barát sok lökdösődés között hágdosott fel az utcán. Szikárdusz
                  lihegett.</p>
					<p>- Ne siessetek annyira.</p>
					<p>Ahogy a pecsenyesütőkhöz érnek, egyszer csak női rikoltás hangzik a
                  sokadalomban:</p>
					<p>- Ábris!</p>
					<p>És előkerekedik egy piros zsinóros, fehér atlaszkabátú, csinos, magas asszony, kék
                  szemű. Rohan Ábris fráternek.</p>
					<p>- Ábris! Ábris! - sikítja szemének nagy nyiladozásaival - hát élsz!? Ó, Istenem!
                  Csakhogy megtaláltalak! De hogyan is nem gondoltam... Ábris!</p>
					<p>S tárogatja a karját a fráterre, mint a sas, mikor a bárányt ragadja meg.</p>
					<p>- Lelkem, Ábrisom!</p>
					<p>A frátert elfűtötte a meleg. Úgy elvörösödött, hogy még a füle is olyanná vált,
                  mint a bazsarózsa. Kikepeckelődik az asszony karjából, s ellöki magától:</p>
					<p>- Eredj tőlem! Nem ismerlek!</p>
					<p>Az asszony azonban csak tárogatta a két karját, csak vijjogott:</p>
					<p>- Fiad van, Ábris! Fiad! Tízesztendős már. Ép! Gyönyörű! Ábris az ő neve is. Épp
                  most vettem neki egy...</p>
					<p>- Hazudsz! - nyögte Ábris - nem igaz az! Egy szavad se! Hazudsz!</p>
					<p>- Én? Hazudok? Ó, hogy nem hoztam el! Csöppig olyan, mint te vagy! Ábris...</p>
					<p>- Nem igaz! - kínlódott Ábris. - Hagyjatok engem! Nem ösmerlek.</p>
					<p>- Nem igaz? Még a haja is olyan vörös! Marcsa! - kiáltott a mellette bámuló
                  cselédasszonyra. - Nem igaz-e! Ihol-e a trombita, amit vettem neki...</p>
					<p>- De Isten szentuccse igaz, nemzetes uram! - bizonyított a jobbágyasszony.</p>
					<p>S mindenképpen kezet akart csókolni az urának.</p>
					<p>Ábris azonban ellökdöste őket.</p>
					<p>- Távozzatok, ördögnek küldöttei! - hörgött rájuk - távozzatok! Nem akarok rólatok
                  tudni semmit.</p>
					<p>- Ábris! Ábris! - sírta az asszony.</p>
					<p>- Távozzatok.</p>
					<p>Szikárdusz is fölemelte a botját:</p>
					<p>- Micsoda istentelenség ez! Takarodjatok innen!</p>
					<p>S ráütött a jobbágyasszonyra, hogy a kontya is lecsúszott.</p>
					<p>A nép köréjük csoportosult, és nevetett.</p>
					<p>- Lám, a barát! - mondották.</p>
					<p>- Lám, a veres huncut!</p>
					<p>- Bezzeg izzad a barát!</p>
					<p>- Bezzeg rámelegítettek!</p>
					<p>Egy királyi katona rájuk ordított:</p>
					<p>- Félre innen! A király szerzetét bántjátok-e!?</p>
					<p>Nagy vállas ember volt. A bajusza is meredekre fent. Erős kézzel taszigálta félre
                  a csoportot. Ábrisnét is.</p>
					<p>A három barát tovább menekült.</p>
					<p>Mikorra a klastromhoz értek, Ábris oly sápadt volt, hogy alig állott. S verejték
                  harmatozott a homlokán.</p>
					<p>Az ajtót a régi kapus nyitotta meg. Szikárdusz mindjárt a provinciális egészsége
                  felől tudakozódott.</p>
					<p>Ábris fráter visszapillantott az utcára, s nagyot lélegzett, mikor az ajtót újra
                  bereteszelte.</p>
					<p>- Sejtettem - zihálta Jancsinak -, sejtettem, hogy nem lesz jó kijönnöm... Az
                  éjjel tűzzel álmodtam... Nagy füsttel égett... De miért is nem szóltatok, hogy ma
                  vásár van!?</p>
					<p>Megtörülte a homlokát a csuhája ujjával, és Szikárduszhoz fordult:</p>
					<p>- Kérlek, prior atyám, tegyetek el innen valahova messze, akárha egyik külső
                  országi klastromba.</p>
					<p>- Jó - felelte Szikárdusz -, azt is megbeszélek Marcellusz fráterrel.</p>
					<p>Marcelluszt az udvaron találták. Ült egy karosszékben. A torka körül volt csavarva
                  fehér kendővel fülig. A szeme dagadt volt. A homlokát az aggodalom ráncai
                  barázdálták.</p>
					<p>- Ilyen hurut - hákogta a fejét csóválva -, mikor hideg sincsen...</p>
					<p>Mégis érdeklődéssel hallgatta Szikárdusznak az elbeszélését az apácák
                  kétségbeeséséről, és Margitnak az üzenetét.</p>
					<p>- Abból nem lesz semmi - hápogott. - Amit két király akar, az ellen egy apácácska
                  semmit se tehet.</p>
					<p>- De a cseh követek már elmenték - mondotta Szikárdusz. - Mi izenet vihették mást
                  Ottokárnak, csak azt, hogy Margit nem akarja férjhez menni.</p>
					<p>Marcellusz legyintett.</p>
					<p>- Csak azt, hogy férjhez akar menni.</p>
					<p>- Azt az izenetet vitték?</p>
					<p>- Nem tudom. De vihettek-e egyebet? Tudod, hogy a béke pontjaiban mi van?
                  Ottokárnak a királyi családból kell házasodnia. A királynak minden lánya férjnél
                  van, csak egy a hajadon. Ottokár megkéri. Hát mármost elképzelheted-e, hogy Béla
                  király azt mondja: Nem adom!? Hiszen akkor Béla király megtörte az egyezséget.</p>
					<p>Ez utóbbi mondatot már hangtalanul susogta. Haragudni látszott, hogy Szikárdusz
                  annyira együgyű.</p>
					<p>- Csúfot tesz magával, azt mondta! - hebegte Szikárdusz - azt mondta, hogy
                  lemetszi az orra.</p>
					<p>Marcellusz meghőkölt:</p>
					<p>- Azt csak nem teszi!</p>
					<p>- De azt mondta.</p>
					<p>Marcellusz rosszallón rázta a fejét. A homlokára ráncok gyűltek.</p>
					<p>- Kitelik tőle - susogta. - Jordánusz frátert küldjétek ide.</p>
					<p>Szikárdusz aztán elbeszélte, hogy Ábris fráternek micsoda kedvetlensége
                  történt.</p>
					<p>- Ha a király vitéze ott nincs...</p>
					<p>A fráterek elképedve hallgatták az ügyet. Ábrahám fráter a szemét lesütve, még
                  mindig sápadtan állt közöttük. A lába is reszketett.</p>
					<p>- Maradj itt - mondotta Marcellusz. - A szigetre nem térhetsz többé vissza.
                  Mihelyt meggyógyulok, velem jössz. Majd választunk valami klastromot.</p>
					<p>- Csak mentül messzebb! - rebegte Ábrahám.</p>
				</div>
				<div type="chapter">
					<head>12</head>
					<p>Négy nap múlván Marcellusz kissé bágyadt arccal, de már a szokott erejében jelent
                  meg a szigeten.</p>
					<p>- Jó hírt hozok! - újságolta nyugodtan Szikárdusznak - a király nem erőlteti
                  tovább Margitot.</p>
					<p>- Hál’ Istennek! - fohászkodott Szikárdusz a két kezét is az égnek emelintve. - De
                  hát...</p>
					<p>- Hogy oldják meg a csomót? Hát a király odaadta a lánya helyett a követeknek a
                  lengyelországi unokája képét. Szép leány, s valamivel fiatalabb is Margitnál. A
                  követek is elámultak a szépségén. Hát azt a képet küldte Margit helyett, s
                  ajánlotta, hogy válassza azt a leányt feleségül.</p>
					<p>- Kunigundát.</p>
					<p>- Azt. Így aztán a békekötésnek ez a pontja nem Bélán törik, ha törik. Gyer be
                  velem az apácákhoz. Szegény leányt hadd lássuk örülni is.</p>
					<p>Szikárdusz szeme ragyogott. A tenyerébe köpött, és körülsimította a haját.</p>
					<p>- Tehát a király belenyugodja?</p>
					<p>- Nem nagy megnyugvás biz az neki. Akármennyire szereti is a leányát, az, hogy
                  ellene szegült, elbúsította. Attól tartok, nem is bocsátja meg. A királyné is
                  haragszik reá. Szerette volna kivenni. A böjtben igen megösztövéredett. A királyné
                  azóta enyhíteni szeretné a klastromi regulákat.</p>
					<p>- Érthető, érthető - bólogatott Szikárdusz.</p>
					<p>És leveregette a köpönyegéről a port. Aztán elővette a botját a sarokból.</p>
					<p>Ahogy indulnának, Marcellusz megállt az ajtóban.</p>
					<p>- Tudod, mi történt? Egy fráterunkkal kevesebb van odaát a klastromunkban.</p>
					<p>Szikárdusz elmeresztette a szemét.</p>
					<p>- Ábris!</p>
					<p>- Az. Három nap nem aludt, nem dolgozott; senkivel nem beszélt, csak bolyongott
                  fel-alá a házban. Olykor könnyezett, és Krisztus lábát csókolta. Olykor félreült
                  valami zugba, a fejét ingatta, és elmosolyodott. Figyelmeztettek rá, hogy
                  megbolondult.</p>
					<p>- Csak hagyjátok - mondottam.</p>
					<p>Tegnap reggel, mise után felkelt a helyéről, és kiment a nép között. Mondta volna,
                  hogy így vagy úgy: nekem családi kötelességeim maradtak otthon. Ámbár iszen
                  micsoda kötelességek valók előbbre? De így elmenni... Különben mindig olyan
                  alattomos természet volt az!</p>
					<p>És Marcellusz megvetőn legyintett. Köpött is egyet. Aztán másról beszélgettek.</p>
				</div>
				<div type="chapter">
					<head>13</head>
					<p>Béla király okosan oldotta meg a nehéz kérdést, Ottokárnak megtetszett a Kinga
                  vagy Kunigunda képe. Fölkerekedett, hogy elevenen is lássa. Örömmel tapasztalta,
                  hogy a festő gyönyörű képe csak gyarló másolat Istennek arról a
                  leánygyermekéről.</p>
					<p>Csekély akadály állt csak útjában a házasságnak: másodfokú unokatestvérek voltak.
                  Ottokár ugyanis III. Béla leányának, Konstanciának volt az unokája. De hát a pápa
                  keze minden csomót megold. Amint Béla király értesült, hogy Ottokár szívesen véset
                  gyűrűt Kunigundának is, a leggyorsabb lovát nyergeltette Tóbiás zágrábi
                  préposthoz.</p>
					<p>A prépostnak lóra kellett ülnie.</p>
					<p>Ment és jött.</p>
					<p>Október 25-én megtörtént az esküvő Pozsonyban.</p>
					<p>Margit tehát békén maradt.</p>
					<p>De a királyi család meghidegült iránta.</p>
					<p>Azelőtt szinte minden héten meglátogatták. Különösen a királyné. Mert hiszen a
                  király csak a teleket töltötte otthon. Ha a királyné férfi kísérő nélkül
                  látogatott be, együtt ebédelt velük a refektóriumban. Vitt be magával édes
                  aszúborokat, mazsolát, datolyát, narancsot. Kedvesen beszélt minden apácával.
                  Olykor a lektrix nem olvasott, s a priorissza elengedte a szilenciumot is.</p>
					<p>A főrendű hölgyek érintkezése a királyi udvarral ilyeténképp a klastromban
                  történt. Abban az évről évre háborús világban szó se lehetett olynemű
                  udvartartásról, aminő a későbbi századokban fejlődött Nyugaton. A királyné is
                  gyakorta utazott. Olykor politikai járatokat is bízott rá a király, mint 1260-ban
                  is láttuk, hogy az Ottokárral való békekötésre őt küldötte a király Pozsonyba.
                  Ugyanazon év második felében sok főúrral, jól fegyverzett magyar és kun haddal
                  Horvátországban járt, hogy Béla fia nevében az ország hódolatát fogadja. Onnan meg
                  lement Spalatóba, mert azt hallotta, hogy Spalato lakói összekülönböztek a
                  klisszai őrséggel. Fegyverrel vágott közibük. Bizony nem afféle koronás páva volt,
                  mint a pompában henyélő nyugati királynék.</p>
					<p>Hát abban a világban szó sem lehetett arról, hogy a főnemesség hölgyei a királyné
                  sugaraiban sütkérezzenek. Udvari bálnak még a nevét sem ismerték.</p>
					<p>A mágnásasszonyok szeme tehát a szigeti apáca-klastromra irányult. Oda bejutni
                  olyan törekvés volt, mint másutt az udvarba bejutni.</p>
					<p>- A leányom apáca - dicsekedtek otthon a kastélyukban -, a szigeti klastromban
                  van, a király leánya mellett. A királyné mindennapos ottan.</p>
					<p>S büszkén mutogatták a leányuk levelét:</p>
					<p>
                  Egyéb újság nincs, csak hogy a királyné ma is bent ebédelt
                     nálunk. Kérdezte az otthonvalókat. Meg is csókolt.
               </p>
					<p>Néha a király is bent ebédelt azelőtt a leánya klastromában. Persze ő nem ülhetett
                  be a refektóriumba hetven-nyolcvan apáca közé, hát a királyi teremben terítettek
                  olyankor asztalt. Margittal oda bement a kis Erzsi is, István királynak a
                  leánykája, és Margitka, Ottokár Kunigundájának a húga. Na meg Olimpiádesz a
                  leányával.</p>
					<p>Az ilyén látogatások alkalmával a királyi szülők megajándékozták a klastromot.
                  Aranytányérok, ezüsttálak, drága templomi ékességek kerültek Margitnak a
                  klastromába és templomába. S őneki külön is jutott egy-egy erszény pénz -
                  többnyire újveretű ezüstmárka. (Akkoriban az járta Magyarországon.)</p>
					<p>Apácának ugyan nem szabad pénzt elfogadnia, de a prior megengedheti. Hiszen
                  irgalmas cselekedetre való. Mire is költhetné egyébre?</p>
					<p>Az öreg György frátert olyankor Margit a vasablakra hívatta.</p>
					<p>- Jó fráter - kérlelte édesen -, reád bízom. Aki szegényt tudsz, látsz, keresd
                  meg. Add neki.</p>
					<p>És az öreg fráter elbócirkált Budán, Pesten, a szegényes külsejű házakba, mintha
                  koldulna. S leült beszélgetni.</p>
					<p>Ahol panaszkodtak neki, vagy látta, hogy nehéz a szükség, adott a pénzből:</p>
					<p>- Nesztek. Egy jó lélek küldi. A nevét nem tudjátok meg soha.</p>
					<p>Aztán visszatért a klastromba, s elmondta Margitnak: kiken segített, hogyan
                  örvendeztek. Margit hallgatta boldogan.</p>
					<p>Mindennek vége szakadt.</p>
					<p>A királyi család feléje se nézett a klastromnak.</p>
					<p>Az apácák súgtak-búgtak Margit mögött. A priorisszától aggodalmas arccal
                  tudakolták:</p>
					<p>- Vajon csakugyan megfosztja-e a klastromot a király? Vajon mink is koldulásból
                  élünk-e ezután már, mint a fráterek?</p>
					<p>- Nem, azt nem teszi a király - aggodalmaskodott Olimpiádesz. - De bizony jobb
                  lenne, ha Margit áthelyezkedne egy más klastromba.</p>
					<p>Margit figyelmét nem kerülte el a sugdosódás, hirtelen elhallgatás, a hideg
                  rábámulások. Olykor kérdezte is egyiket-másikat:</p>
					<p>- Hibáztam valamiben? Kérlek, mondd meg, hogy megigazíthassam.</p>
					<p>De kitérően feleltek.</p>
					<p>Egy este eltűnt a lepedő Margitnak az ágyáról. S mikor Margit kereste, a társai
                  hideg nyugalommal szóltak:</p>
					<p>- Mit keresel? A lepedőt? Nem tudjuk, hova lett. De hiszen nem vagy-e te is
                  csakolyan apáca, mint mink vagyunk? Mink nem hálunk lepedőn.</p>
					<p>Aztán eltűnt a vánkos.</p>
					<p>- Miért aludnál te vánkoson? Apácatársaid feljebb dombosítják fejtül a
                  szalmazsákot, vagy lazsnakot gyűrnek a fejük alá.</p>
					<p>Aztán egyszer meg, hogy inget kért, a ruhatáros apáca hidegen csodálkozott
                  reá:</p>
					<p>- Micsoda jogon kívánsz te inget? Hiszen nem vagy beteg! Ismered a regulát, hogy
                  inget csak a beteg-házban fekvőnek adhatok.</p>
					<p>- Igaz - felelte szinte ijedten Margit. - Istenem, mennyi időn át vétettem a
                  regula ellen!</p>
					<p>Aztán elvették előle a királyi címeres ezüsttányért, amelyről gyermekkora óta
                  evett.</p>
					<p>- Miért akarsz te különb tányérról enni a klastrom asztalán?</p>
					<p>Eltűnt az ezüstpohara.</p>
					<p>- Bent igyál belőle, amikor királyasszony anyáddal ebédelsz.</p>
					<p>Mindez Margitot jégcsapként érintette szíven.</p>
					<p>Az első pillanatban elképedt, de aztán megadással csüggesztette le a fejét.</p>
					<p>- Igaz, igaz. De hogyan nem jutott ez eddig eszembe!</p>
					<p>És még vádolta magát, hogy lepedőn hált, puha vánkoson nyugtatta a fejét, inget
                  viselt, külön edényei voltak. De megszokta mindezt gyermekkorától. Ő maga nem
                  gondolt rá, csak a mások szeme látta ezeket az apró kedvezményeket.</p>
					<p>Szinte elszörnyülködött, mikor meggondolta, hogy mindenben az alázatosságot
                  kereste; hiszen még a cselédek kezéből is kivette az orr-fintorító munkákat, és
                  lám, ezek az apróságok elkerülték a figyelmét!</p>
					<p>Rosszabbul esett neki, mikor a társai azon kezdtek példázgatolódzni, hogy jó
                  lenne, ha áttétetné magát más klastromba, például a beginákhoz vagy a
                  szesztrákhoz. Ott nem olyan szigorúak a regulák. Ott jobb az ágy, különb ételek
                  kerülnek az asztalra. Még fejedelemasszony is korábban lehetne.</p>
					<p>Mind e beszédek a nyájasság mézével voltak megédesítve, de Margit mégis érezte
                  bennük a maszlagot.</p>
					<p>...Mit vétettem? - tűnődött olykor könnyes szemmel. - Kinek vétettem? Bizonyosan
                  megharagítottam valamelyiket, és a többi is meggyűlölt. De melyiket?</p>
					<p>Kezdte figyelni őket, a mívelő-házban, a kerengőn, az udvaron, az asztalnál.</p>
					<p>Egy délután, hogy az udvarra ültek ki dolgozni, Margit letérdelt egy idős szóror
                  elé:</p>
					<p>- Három napja nem szólottál hozzám. Kérlek, bocsáss meg, ha valamit vétettem!</p>
					<p>A szóror elmosolyodva ölelte fel:</p>
					<p>- Ugyan, Margit. Véletlenül történhetett. Igazán nem haragszom.</p>
					<p>És megcsókolta.</p>
					<p>Ezen még inkább megzavarodott a leány.</p>
					<p>- Tehát nincs haragosom. De hát akkor miért érzem hidegnek a szemüket? Talán
                  pletykáznak reám? Talán gúnyolódást hallgattam? De hiszen én nem nevettem velük
                  soha.</p>
					<p>Olykor nyugtalanul gondolt a szülőire is. Miért nem jönnek be hozzá? Hiszen a cseh
                  király már megnősült, az ügy elintézett ügy. Darabig arra vélekedett, hogy
                  nincsenek otthon, mert hiszen gyakorta utaznak. Olykor annyifelé, ahányan voltak.
                  István királynak az elveszett Stájerország helyett Erdély lett az országa. Ott
                  tanyázott. Béla hercegnek, hogy a tizenötödik évét elérte, Szlavóniát adták és
                  Dalmáciát. A királyné maga is jelen volt a beiktatásán.</p>
					<p>Béla király meg ősszel Pozsonyban időzött, hogy az unokája és a cseh király
                  lakodalmán jelen legyen.</p>
					<p>Hát Margit ha sokallta is, hogy oly régen nem néztek feléje, megnyugodott abban,
                  hogy a világi embereknek sokfelé ágazik a gondjuk.</p>
					<p>Végre a királyné novemberben újra megjelent a klastromban, és a régi szeretettel
                  ölelte magához.</p>
					<p>Akkor az apácák is egyszerre megváltoztak.</p>
					<p>Este, hogy a vacsorához ültek, elcsodálkozva látta, hogy ott az ezüsttányérja,
                  gyöngyház nyelű kése, ezüst-ivópohara.</p>
					<p>Beletette a tányérjába a kését, poharát, s intett a felszolgáló apácának:</p>
					<p>- Hozz nekem óntányért, ónpoharat, vaskést.</p>
					<p>S mikor a hálóterembe értek, ott találta a vánkost, lepedőt az ágyán. Levonta a
                  lepedőt, és félretette a vánkost.</p>
					<p>- Nem akarok különb lenni a többinél.</p>
					<p>És hált puszta szalmazsákon, durva szalmapárnán. Takaródzott hitvány
                  szőrlazsnakkal.</p>
				</div>
				<div type="chapter">
					<head>14</head>
					<p>A királyi szülők szeretete tehát ismét a régi melegséggel fordult Margitra.
                  Beleegyeztek, hogy a végleges beszentelés megtörténjen.</p>
					<p>De Benedek érsek beteg volt azon az őszön. Meg is halt. A helyébe Fülöp, zágrábi
                  püspök került. A téli hideg különben se volt alkalmas oly hosszú szertartásra.
                  Húsvétkor meg a királyi pár Szlavóniába utazott. A letört spalatóiak tizenkét
                  főrendi gyermekét fogadták el ott túszul a békesség biztosítására.</p>
					<p>Mikorra visszatértek, zöldjében állt a sziget.</p>
					<p>Margit újra sürgette a feketézést. Hát elhívatták az érseket, s az érsek a királyi
                  szülőkkel pünkösd harmadik napját választotta a szentelésre.</p>
					<p>Május 28-ra jutott abban az évben pünkösd, tehát a harmadik napja május 30-ra.</p>
					<p>A két klastromban minden évben volt professzió-tétel, hol az apácáknál, hol a
                  frátereknél, mégis Margit ünnepies fogadalomtételére, vagy mint akkor mondták befeketézésére, szokatlan izgalommal készültek.</p>
					<p>Sohase történt még, hogy királyleányt feketézzenek; meg az se történt, hogy püspök
                  végezze a szertartást, pláne hogy három püspököt is láttak volna azonegy oltárnál.
                  Márpedig a királyleány beavatására három püspök készült: az esztergomi mellett a
                  váci püspök meg a nyitrai püspök.</p>
					<p>Hogy lesz az, mint lesz az? - tűnődtek a két klastromban.</p>
					<p>Az ő szertartásuk más volt, mint ahogy a püspökök szokták. A dominikánusoknak még
                  a misekönyvük is más, mint a világi papoké. A pápa különböztette meg őket ezzel, s
                  ez nekik ma is örömük. Hát hogyan lesz az a püspöki apácaszentelés? Náluk, ha a
                  provinciális szentelt apácát, a mise végén szokta. A püspök mise közben. Náluk a
                  szentelés azzal kezdődik, hogy a pap a kórus felé fordul, és szól templomi éneklő
                  hangon: Jövel Krisztusnak jegyese! Arra az apácák fölkelnek
                  a rostély mögött, és bekísérik processióban Krisztusnak a jegyesét. Mások az
                  énekek is...</p>
					<p>De hát csak egy az: a szertartás veleje egyezik: egy fiatal leány halottnak
                  nyilváníttatik, eltemetik elevenen. De nem is egy leány, hanem egyszerre négy!
                  Margit nem volt rábírható, hogy egymaga legyen az ünnepelt. Őneki mindig terhére
                  volt a méltósága.</p>
					<p>Hát vele együtt jelölték szentelésre Anna nénjének a leányát, Margitkát, aztán
                  makonyai Margitot, Vilmos hercegnek a leányát és Bodoméry Örzsit, Olimpiádesznek a
                  leányát.</p>
					<p>A templomot aznap korán reggel telehordták a fráterek eleven lombbal. Az apácák
                  meg az oltárokat ékesítették föl olasz jázminnal, kék liliommal, csipkerózsával. A
                  királyi szolgák egy göngyöleg piros görög szőnyeget szállítottak a templomba, s a
                  trónszék padlójára terítették.</p>
					<p>A templom közepén Olimpiádesz és Szikárdusz parancsa szerint mozgott minden
                  kéz.</p>
					<p>Jancsi is vitt a kertjükből egynéhány korán nyíló rózsát: Klára szórorral rendezte
                  az oltárokra.</p>
					<p>Mind a három oltárt bevirágozták. Legjobban persze a Szent Erzsébet oltárát.
                  Margit azon oltár előtt kívánta, hogy ráadják a fekete fátyolt.</p>
					<p>És a templom ajtajában, mikor a lombot válogatták, susogva beszéltek:</p>
					<p>- Hogy készül Margit szóror a mai napra? - kérdezte Jancsi az egyik apácát.</p>
					<p>- Még valamennyiük közt ő a legnyugodtabb. Az éjjel fenn imádkozott
                  matutinumig.</p>
					<p>- Örül?</p>
					<p>- Boldog. Sohase láttam boldogabb arcot életemben.</p>
					<p>Olimpiádesz is beszélgetett Marcellusszal.</p>
					<p>- Szép, jó lesz az idő, amint látom - mondotta Olimpiádesz a felhőkre vizsgálódva.
                  - Pedig ugyan féltem, hogy esőre fordul. Nincs szomorúbb valami, mint az esős
                  időben való avatás.</p>
					<p>Az idő valóban kedvező volt. Az ég is mintha ünnepet érezne, tiszta kéken borult a
                  sziget fölé. Csak egy kis falka bárányfelhő fehérlett a magasságban.</p>
					<p>- Hogy fogadja be azt a sok embert ez a templom? - mormogott Marcellusz.</p>
					<p>Bizony oda nem sok ember fért. A templom szélessége mai mértékkel az oltártérben
                  hét és fél méter, a hajóban tizenkét méter volt; a hossza meg az oltártérben
                  huszonhat méter, a hajóban tizenöt. (Hogy az oltártér ilyen aránytalanul hosszúnak
                  épült, annak az apácák kórusa volt az oka: nem lehetett másképp elhelyezni a
                  kórust.)</p>
					<p>Marcellusz úgy oldotta meg a nehéz kérdést, hogy a Pestről-Budáról átjött
                  frátereket a klastrom kapujába sorakoztatta. A sor külső végén Jordánusz fráter
                  állott két udvari fegyveres ajtónállóval.</p>
					<p>Az aranyláncos, süvegükön is aranykarimás főnemeseket, ékszerektől roskadozó főúri
                  dámákat az ajtónállók is bebocsátották, de voltak kétséges ismeretlenek: gazdag
                  kalmárok és egyéb, ékszeres asszonyságok, akiket azelőtt senki se látott. Olyankor
                  Jordánusz elhárítóan intett, s az ajtónállók keresztbe vetették az ajtó előtt a
                  kelevézüket.</p>
					<p>- Sokan vagyunk: ma nem lehet.</p>
					<p>Zsidóasszonyok is iparkodtak be. Egy olyanforma, zöld selyembe öltözött, fekete
                  szemű asszonyság büszkén hárította volna félre a vitézeket:</p>
					<p>- Bikcsey Detréné vagyok.</p>
					<p>A vitézek kérdőn néztek Jordánuszra.</p>
					<p>- Micsoda méltóság az urad? - kérdezte a barát.</p>
					<p>- Micsoda méltóság? Halott a királyért, hazáért a mohi mezőn - felelte büszkén az
                  asszony.</p>
					<p>- Akkor a mennyországban van - mondta rendíthetetlenül Jordánusz -, és oda te is
                  bejuthatsz, de ide nem. Majd holnap.</p>
					<p>Az asszony sírva fakadott dühében, de hiába: nem eresztették be.</p>
					<p>Kilenc óra volt. A királyi pár közeledését jelezték a harangok. A templom már úgy
                  megtelt, hogy alig lehetett benne mozogni.</p>
					<p>A királyi pár már nem is a főajtón ment be a templomba, hanem a klauzúrán át s a
                  vasajtón. A váci püspök vezette be őket. Odabent bizonyára szót váltottak
                  Margittal is.</p>
					<p>A fráterek is csak a vasajtón át juthattak be. Ők a főoltár mögé állottak
                  karajban, fekete csuklyájukat a fejükre vontan. A sekrestye is premontreiekkel és
                  franciskánusokkal volt tele. A templomban embergőz, lombillat és asszonyi ruhák
                  illata.</p>
					<p>Végre hát megkezdődött a nagymise.</p>
					<p>Három nagy szakállú, vén püspök és négy Domonkos-rendi diakónus. Marcellusz is ott
                  állt a főoltár és a trónszék között, arannyal hímzett, fehér selyempluviáléban,
                  karingben, fehér stólában. Minden oltáron égő gyertyák lobogtak a meleg
                  levegőben.</p>
					<p>Az érsek a főoltárnál mondta a misét, de az epistola után megszakította.</p>
					<p>Föltették a fejére a püspöki süveget. Kezébe adták a pásztorbotot, és átlépkedtek
                  Szent Erzsébetnek az oltárához. Ott már az oltárra volt készítve a négy fekete
                  lepel, négy fekete fátyol, a négy mirtuszkoszorú, egy nagy olló és ezüsttálcán
                  négy aranygyűrű. Az oltár lépcsőjét piros virágos szőnyeg takarta. Egy üres
                  karosszék várakozott ott az érsekre.</p>
					<p>Az érsek beleül a székbe, és végigsimítja a szakállát. Mell közepéig leng ritka
                  szálas, ősz szakálla, mint a prófétáknak. Gyér, ősz haja pókháló szálaként csillog
                  a nyaka körül. A nézése bágyadt, és a mozdulatai lassúak.</p>
					<p>Marcellusz a klastrom vasajtaja felé fordul, és erős, érdes hangon énekli:</p>
					<p>- Jertek, okos szüzek! Fogjátok lámpástokat! A vőlegény érkezik!</p>
					<p>Minden szem az ajtó felé fordul. A hátul állók ágaskodnak. Egy anya a falnál
                  fölemelte hétéves leánykáját, hogy legalább az lásson valamit.</p>
					<p>A templomban halk morajlás. A kórus vasajtaja széttárul, s a négy leány vonul be
                  fehérben: a szokott fehér kámzsában, fehér skapuláréban. Csak a fejükön leng a
                  köznapi vélum helyett fehér selyemfátyol, menyasszonyi fátyol. Margitnak derékig
                  érő, hollószín haja átfeketéllik azon. Neki pápai engedelme volt arra, hogy a
                  haját meghagyja. A királyné kérte ezt az első fogadalom-tevéskor. Bizonyára már
                  akkor gondolt arra a lehetőségre, hogy Margitot feleségül kérik. De különben is az
                  volt a szokás Európa-szerte, hogy a fejedelmi nők a klastromban a hajukat
                  megtarthatták, ha akarták.</p>
					<p>A másik három leányon rajta van a fátyol alatt a fehér vélum. A halicsi
                  hercegleány még csak tizennégy éves, eleven szemű, fejjel kisebb Margitnál. A
                  makonyai hercegleány hosszú nyakú, szőke, kék szemű leány, félénk tekintetű.
                  Margitnál két évvel korosabb. Örzsike meg barna, mint az anyja, kis termetű, holló
                  tekintetű szépség.</p>
					<p>Mind a négy leány kezében viaszgyertya ég. Margit arca fehér, mint a ruhája; a
                  szemét kissé lesütve, lassan lépeget befelé.</p>
					<p>Mögötte két idős apáca jelenik meg. Az egyik íves szemöldökű, meredek derekú, de
                  zömök és telt tagú, a másik ösztövér, magas. A szokott apácapalást feketéllik
                  rajtuk, és átlátszó fekete fátyol.</p>
					<p>Olimpiádesz az íves szemöldökű. A másik: Katalin mesterasszony, a tudós apáca,
                  Margit tanítómestere.</p>
					<p>A másik három leány mögött is két-két vén apáca a kísérő.</p>
					<p>A templom közepére érnek.</p>
					<p>Margit megáll, és sötét pillájú, szép szemét az érsekre nyitja.</p>
					<p>Marcellusz eléjük lép, s a püspökhöz fordul. Szól ünnepien:</p>
					<p>- Főtisztelendő atya! Az egyház kér, hogy e négy szüzet megáldd, megszenteld,
                  Jézus urunknak eljegyezd.</p>
					<p>A leányok letérdelnek.</p>
					<p>- Méltók-e rá? - kérdezi az érsek.</p>
					<p>- Bizony mondom, hogy amennyire a gyarló emberi megismerés terjed, méltóknak
                  ítélem őket reá.</p>
					<p>Az érsek a két püspökhöz fordul:</p>
					<p>- Isten és megváltó Jézus urunk segítségével megáldjuk tehát e szüzeket, és
                  megszenteljük őket, és eljegyezzük őket a mi urunknak, Jézusnak, Isten szent
                  fiának.</p>
					<p>És a leányok felé emelkedik az arca:</p>
					<p>- Jertek! - énekli - jertek.</p>
					<p>- Követünk - zendül az ének az apácák kórusán.</p>
					<p>Csupa női hang, mintha felhőkből szállana alá.</p>
					<p>A négy leány az érsekhez közeledik, és térdével a földet érinti.</p>
					<p>- Jertek! - ismétli az érsek még magasabb éneklő hangon.</p>
					<p>- Követünk! - zúg ismét az ének.</p>
					<p>Akkor már az oltárhoz érkeztek a kísérő vén apácákkal együtt. Ott a négy leány
                  letérdel az érsek elé.</p>
					<p>- Jertek, leányim, hallgassatok engem - énekli az érsek -, Isten félelmét
                  tanítom.</p>
					<p>Az apácák kórusáról hangzik a válaszének:</p>
					<p>- Követünk téged szívünk teljességével...</p>
					<p>Az érsek a leányokhoz fordul, és hangos szóval kérdezi:</p>
					<p>- Tehát azt akarjátok, hogy szent szüzességben éljetek e Földön?</p>
					<p>- Azt - feleli a négy leány.</p>
					<p>- És ígéritek, hogy megőrzitek a tisztaságtokat örökké?</p>
					<p>- Ígérjük.</p>
					<p>Az érsek mind a két kezét nyújtja Margitnak.</p>
					<p>Margit Olimpiádesz kezébe adja a gyertyáját, s imádkozón összetett két kis kezét
                  beleteszi az érsek kezébe.</p>
					<p>- Deo gratias! - mondja az érsek az égre pillantva.</p>
					<p>A királyné fehér keszkenőbe takarta az arcát. A király arcán is két könnycsepp
                  gördült végig.</p>
					<p>Az érsek a másik három leány kezét is egyenként vette a kezébe:</p>
					<p>- Deo gratias.
               </p>
					<p>Aztán folytatta magyarul:</p>
					<p>- Tehát az az óhajtástok, hogy megáldjunk, megszenteljünk, Jézus urunknak
                  eljegyezzünk benneteket?</p>
					<p>- Az.</p>
					<p>Az érsek fölkelt, s az oltár felé fordult. Megáldotta és megszentelte a négy
                  fekete vélumot.</p>
					<p>Az apácák a kóruson a mindenszentek litániáját énekelték. Mikor odáig jutottak:
                     A meghalt híveknek adj uram örök nyugodalmat, az ének
                  megszakadt.</p>
					<p>Az érsek szeme a magasba fordult:</p>
					<p>- Áldd meg uram Isten e négy szüzet, és méltasd őket a felszentelésre.</p>
					<p>A kar felelt:</p>
					<p>- Kérünk téged, hallgass meg minket!</p>
					<p>Az érsek énekelt: Jöjj el, Szentlélek Isten.
               </p>
					<p>A kar és a nép folytatta. A leányok letérdeltek.</p>
					<p>Az érsek megszentelte a koszorút, és a fejére illesztette Margitnak, aztán a három
                  másik leánynak. Megszentelte a gyűrűket, és a jobb kezük gyűrűsujjára vonta:</p>
					<p>- Eljegyezlek ezennel Jézus Krisztusnak, Isten fiának, hogy néki hív
                  szolgálóleánya légy, és mindörökre megkoronáztassál, az Atyának és Fiúnak és
                  Szentlélek nevében. Ámen.</p>
					<p>Az apácák kara magas zengéssel énekelte:</p>
					<p>
                  Jegyese vagyok az Úrnak, Kinek angyalok szolgálnak, Kinek
                     szépségét nap és hold csodálja!
               </p>
					<p>Margit térdre bocsátkozott az oltár előtt.</p>
					<p>Olimpiádesz egy mozdulattal megoldotta a haját.</p>
					<p>A gazdag, fekete haj végighullámzott Margit vállán, s leomlott csaknem a
                  bokájáig.</p>
					<p>Az apácák kórusán tovább zengett az ének: A világ uralmát a föld
                     minden pompáját megvetettem, a mi urunk Jézus Krisztus szeretetéért...
               </p>
					<p>A priorissza Margitnak a nyakánál a haja alá tette bal kezét, s jobbjában
                  megcsillant az olló...</p>
					<p>Az elszörnyülködés morajlása zúgott át a templomon.</p>
					<p>Margit egy percre behunyta a szemét. Aztán Szent Erzsébet képére nézett. Egy
                  mozdulattal összemarkolta maga körül hajának selyemkévéjét, és a szemét az égnek
                  emelve, üdvözült arccal tette az oltár vánkosára.</p>
					<p>Az érsek fogta a fekete lepelt: hosszan elterjesztette.</p>
					<p>A négy leány véniába terült az oltár szőnyegén.</p>
					<p>Az érsek rájuk terítette a halotti lepelt.</p>
				</div>
			</div>
			<div type="group">
				<head>HARMADIK RÉSZ</head>
				<div type="chapter">
					<head>1</head>
					<p>Édes hallgatnunk a fonómesékben, hogy az öreg király az élete vége felé odaadja az
                  országa felét a legderekabbik fiának.</p>
					<p>A mesék aztán el is hallgatnak ezzel.</p>
					<p>Mert jobb is azt nem tudni, hogy a derék fiúnak azontúl mindig azon forog az esze,
                  hogyan túrhatná ki az öreget a maga maradék országából.</p>
					<p>Hogyan lehetne?</p>
					<p>Béla király maga is olyan derék fiú volt fiatal korában. De neki már öregségében
                  több esze volt, mint az apjának, a csupa jóság jeruzsálemi Endrének: ő nem
                  felezett, hanem inkább elfoglalt egy másik országot a magáé mellett,
                  Stájerországot, és azt adta oda a fiának.</p>
					<p>Bölcsen volt ez kigondolva, megtéve is. István maga is megelégedett vele. De haj,
                  hogy a sors megtréfálja olykor a legbölcsebb embert is! Arra nem számított Béla,
                  hogy az országot vissza is foglalhatják.</p>
					<p>Istvánnak nem maradt a Morva-mezei csata után, csak a sovány jövedelmű erdélyi
                  hercegség, meg egy üres cím: a kunok ura.</p>
					<p>S akkor már koronázott király volt ő is. Tartott udvari kancelláriust (Benedek
                  szebeni prépostot) - a feleségének is egy kancelláriust (Fülöp váci püspököt) -
                  udvarbírót (Baas volt a neve), tárnokmestereket (Kemény fia Lőrincet és Csete fia
                  Aladárt), lovászmestereket (Benedeket és Rátoldy Istvánt); tárnokmestert
                  (Istvánt); pohárnokmestert (Domonkost). Voltak ajtónállói, kardtartói, testőrei,
                  orvosai és mindenféle nagyméltóságú szolganépei.</p>
					<p>Mindezek aranyat ettek és ezüstöt ittak.</p>
					<p>Hát még a hadbajáró hívek, akik a zászlaja alatt vitézkedtek Bulgáriában,
                  Stájerországban! Úri kötelessége volt, hogy azokat is maga körül lássa,
                  adományokkal gazdagítsa, jövendő uralkodására megtartsa.</p>
					<p>Az ifjú István várt valameddig, hogy az apja mit ád neki az alóla kirántott stájer
                  gyékény helyett. Béla királynak azonban ez időben semmi reménysége sem volt arra,
                  hogy másik országot szerezhessen a fiának. A tatár felhő ott sötétlett szüntelenül
                  az ország keleti egén. A cseh királlyal örült, hogy békében élhetett. Halicsból
                  nem dobhatta ki a vejét. Se Lengyelországból a másik vejét. Se Bulgáriából a
                  harmadik vejét. Hát csak várt.</p>
					<p>István azonban nem várhatott. Kérő levelet íratott az apjának, hogy adjon neki
                  illő részt az országból, mint a régi királyok szoktak adni a
                     fiaiknak.</p>
					<p>Az öreg király kedvetlenül olvasta a levelet. Eszébe jutott, hogy mikor neki is
                  elfelezte az apja az országot, s őt is ifjabb királynak nevezték, a nemesség egy
                  része őmellé pártolt. Aki pedig jobbra pártol, ellene van a balnak. Aki balra
                  pártol, ellene van a jobbnak. Aki az ifjú király mellé pártol, ellene van az
                  öregnek. Nagy étvágyú elégedetlenek minduntalan pártoltak által hol tőle az
                  apjához, hol az apjától őhozzá.</p>
					<p>És ő csak nehezen bírta őket zablán tartani. Benne erős volt az erkölcsi érzés:
                  nem ágaskodott az apja ellen. De az ő fia nem olyan jámbor természetű; a menye is
                  kun, s a többi kun is szítja benne a tüzet.</p>
					<p>Felelt a levélre: Fiam, nem okosság az országot megosztani: várjunk időre,
                  alkalomra...</p>
					<p>István nem így vélekedett: megint írt, és immár követelőn. Jogokat hangoztatott. Ő
                  király immár, meg is van koronázva: az ország fele őt megilleti, visszatartani
                  jogtalanság.</p>
					<p>Az öreg királyban felforrott a vér:</p>
					<p>- Mondjátok meg a fiamnak, hogy ha a papoktól nem tanulta meg az Isten negyedik
                  parancsolatát, megtanítom én magam!</p>
					<p>És a kardjára csapott.</p>
					<p>S elkövetkezett az az Isten haragját kísértő szörnyűség, hogy a fiú az apa ellen
                  köszörülte a kardot. Margit beavatása után alig egy hétre már dúltak, raboltak
                  István hívei a királyi jószágokon.</p>
					<p>A megbúsult király kardot kötött, és összehívta a hadát.</p>
					<p>Ősz felé a két sereg Pozsony táján szemben állott.</p>
					<p>A királyné néma kétségbeesésben töltötte a napokat. Büszke görög nő volt: az
                  ország veszedelmének látása se bírhatta arra, hogy a megsértett apa mellől
                  elmozduljon, s Istvánnak a történtek után azt mondja: fiam.</p>
					<p>Még inkább szenvedett Margit, aki István bátyját éppúgy szerette, mint az
                  apját.</p>
					<p>Éjszakánként, míg a társai nyugodtak, imádkozott, sanyargatta magát.</p>
					<p>Jancsi fráter egy látogatásában hajat meresztő híreket hallott róla:</p>
					<p>- Ma reggel - beszélte az anyja - tiszta kámzsát vett magára. Ahogy a mosásba
                  vinném a régit, látom, hogy a háta csupa egy vér. Mutatom Konok Benedikta
                  szórornak, hát csak sírva fakad.</p>
					<p>- Miért sírsz? - kérdezik tőle a többi szórorok is.</p>
					<p>- Hát - aszongya -, ne mondjátok senkinek: az történt az este, hogy kompletórium
                  után, mikor a többi feküdni tért, Margit visszatartott:</p>
					<p>- Jer - aszongya -, Jézus szerelmére kérlek!</p>
					<p>S vezet be a kapitulum-házba.</p>
					<p>Mindjárt gondoltam, hogy diszciplínát akar. Mondtam is neki, hogy mondok:</p>
					<p>- Veresd magad mással: nekem halálom az, ha valakit diszciplínáznom kell.</p>
					<p>- De - aszongya - Jézus szerelmére kérlek: cselekedd meg! Te vagy a legerősebb
                  valamennyi között, és én ma erős diszciplínát akarok.</p>
					<p>Avval a kezembe nyomja a hétágú, csomós végű szíjostort:</p>
					<p>- Verj - aszongya -, verj! Szenvedni akarok a bátyámért, az atyámért. Talán a
                  mindenlátó jó Isten reám néz, és megkönyörül az én szenvedésemért ezen a
                  szerencsétlen országon!</p>
					<p>S leoldja a csuhát, s belefog a zsoltárba. Kezdem verni.</p>
					<p>- Jobban! Jobban! - mondja közben.</p>
					<p>És folytatja a zsoltárt.</p>
					<p>- Már három zsoltárt elmondott, és tudjátok, hogy minden zsoltár száz csapás.
                  Elfáradtam.</p>
					<p>- Tovább! Tovább! - mondja. - Erősebben!</p>
					<p>- Nem bírom - fakadok sírva. - Kérlek, Margit, elég lesz.</p>
					<p>- Csak verj -, mondja.</p>
					<p>S belekezd a negyedik, bús zsoltárba, a misererébe. Akkor, hogy a holdfény
                  besütött, látom, hogy a hátán sötét foltok terjedeznek.</p>
					<p>- Margit! - mondom eliszonyodva - vérzel!</p>
					<p>- Verj! - aszongya - ne törődj vele!</p>
					<p>Akkor látom, hogy az ostorszíjak végére sündisznóbőrt kötött.</p>
					<p>Eldobtam az ostort, és kifutottam a kapitulumból.</p>
				</div>
				<div type="chapter">
					<head>2</head>
					<p>Azokban a napokban történt, hogy Jakab bevitt egy csomó teleírt ívet a könyvkötő
                  műhelybe. Az apácák birtokainak és gazdasági épületeinek jegyzéke volt az. A budai
                  lektor küldte, hogy Jancsi táblába kösse.</p>
					<p>Jancsit azonban nem találta a műhelyben, hát letette az iratnyalábot a
                  munkaasztalra.</p>
					<p>Ahogy az asztalra pillant, megakad a szeme egy lyukas tojáshéjon.</p>
					<p>A tojáshéj tentafoltos. A zugban áll az asztal sarkán. Két kis fakéreg közé
                  illesztve, hogy el ne dőljön.</p>
					<p>Minek a tenta Jancsinak? Őrá nem bíznak soha írnivalót. A könyvekre Dezső fráter
                  pingálja rá a betűket.</p>
					<p>A lúdtoll is ott hever. Fölveszi.</p>
					<p>Nézi. A tentamaradvány a lúdtoll belsejében szinte nedves.</p>
					<p>Tehát Jancsi fráter írogat is!</p>
					<p>Mért ír? Miket ír? Talán bizony kancellistaságra készül? Vagy könyvíró szeretne
                  lenni?</p>
					<p>Szétnéz az asztalon, de csak régi papirosok hosszú szeleteit látja, aminőkkel a
                  könyvkötők táblát ragasztanak. A műhely sarkában halommal hevert mindig az olyan
                  papiros. Csupa régi, elnyűtt könyvek, latin és magyar levelek különféle
                  levéltárakból. Mind pergamen-papiros. Olyikról levirított a színes
                  lapcifrázat.</p>
					<p>Ahogy ott turkál a sok ó papirosban, a kezébe akad egy ujjnyi vastag csomó,
                  tenyérnyi lapokra szabdalt és vékony fonállal átkötött papiros.</p>
					<p>Belelapoz abba is.</p>
					<p>Felötlik neki a friss írás.</p>
					<p>Nézi a világosságnál: csupa törlés; megkezdett sorok, eltörlött sorok,
                  közbeírások. Egy helyen csak, a lapocska közepén nagy betűkkel: Egy chalot leweley egy chalothos. (Egy halott levelei egy halotthoz.)</p>
					<p>Nézi a következő lapot: sűrű írás, törlés kevés benne. És kiaprózza belőle a
                  következőket: (Mai írás szerint.)</p>
					<p>
                  Egy hajóst a tengeren zöld szigethez hajt a szél. A sziget
                     olyan, mint egy vízen úszó, nagy virágkoszorú. Benne kócsagok. Nem kócsagok,
                     szárnyon lebegő fehér emberek.
               </p>
					<p>
                  Kettő közülük a hajóra száll:
               </p>
					<p>
                  - Isten hozott! Az Örök-sziget vár rád! Hagyd el hajódat! Vesd
                     vízbe minden kincsedet! Nálunk csak hírből ismerjük a gondot s a halált, mint
                     ahogy nálatok csak hírből ismerik a boldogságot.
               </p>
					<p>
                  - Mindent elhagyok, mindent elvetek, csak egy képet viszek be
                     magammal, azt is csak szívemben. Egy leány képe az, egy szent leányé, akit úgy
                     rejtek szívemben, mint ó erdő mélye a vén fa oldalán a Szent Szűz képét.
               </p>
					<p>
                  - Nem hozhatsz be a szívedben se semmit. Mert a bánatok
                     világából jössz te, ahol még a gondolat is szenvedés. Innod adunk a felejtés
                     vizéből...
               </p>
					<p>
                  - Akkor hát inkább visszatérek. Az Örök-sziget minden szépsége
                     és bája nem oly kedves nekem, mint az a kép, mint az én szép, édes
                     bánatom...
               </p>
					<p>Jakab fráter meredt szemmel nézett az írásra.</p>
					<p>Friss írás. Legfeljebb kétnapos. Nem a lektor írta. Csak Jancsi írhatta.</p>
					<p>S olvasta volna tovább is, de az udvaron ajtónyitás hallatszott.</p>
					<p>Fülelt: ki az?</p>
					<p>Csakhamar megértette, hogy Szikárdusz járja a cellákat. Halkan beszél is
                  valakivel: az öreg Mihály fráterrel. Klastromi szokás, hogy havonként egyszer
                  rendre vizsgálják a cellákat, kivált a fiatalokét.</p>
					<p>Megnézik az ágyat, a kép mögét, a szobák sarkában a földet, szék ülőlapjának
                  alját, ablakzugot, hogy találkozik-e valami regulába ütköző dugomány.</p>
					<p>Ritkán találnak valamit. Van úgy, hogy évek is elforognak anélkül, hogy valamit
                  találnának. De azért minden hónapban megnézegetik a cellákat.</p>
					<p>Mert az ördög nem alszik. Megtörténik, hogy egyik-másik elcsábult fráter pénzt
                  rejt el vagy ennivalót vagy inget. A lelkek tisztaságára vigyázni jó!</p>
					<p>Jakab letette az írást az asztalra, és visszatért a cellájába.</p>
					<p>A két öreg fráter persze a könyvkötő műhelyt is átfitette. A fonállal átkötött
                  iratcsomó a szemükbe ötlött. Szikárdusz nézi, lapozza. Neki is megfogja a szemét a
                  nagybetűs egy sor.</p>
					<p>
                  Egy halott levelei...
               </p>
					<p>Rányitja a szemét, s Mihály fráterre néz:</p>
					<p>- Hm!</p>
					<p>- Gyanús? Olvastasd el a lektorral.</p>
					<p>- Hát csak vizsgáld tovább a műhelyt.</p>
					<p>S átment a lektor szobájába.</p>
					<p>- Fráter, olvasd ezt az írást.</p>
					<p>Dezső fráter a világosság felé tartotta a papirost. Mindjárt tudta, hogy nem azt a
                  felét kell olvasnia, amelyiken a betűk a régiek.</p>
					<p>Összevonta amúgy is összeálló szemöldökét, aztán az írásra sunyorított. Mindjárt
                  látszott is az arcán a megbotránkozás.</p>
					<p>- Olvasd hangosan - mondotta Szikárdusz.</p>
					<p>
                  Alkonyat száll a szigetre. A májusi szellő felkél olykor, és
                     sóhajtásként száll át a virágzó bodzabokron. A szellő a föld sóhajtása.
               </p>
					<p>
                  Hát a földnek is van szíve?
               </p>
					<p>Köhintett, és a lap sarkára nézett. Végiglevelezte az iratcsomót.</p>
					<p>- Micsoda szamárságok! - mormogta.</p>
					<p>Próbálta összerendezni a lapokat, hogy az írások kapcsolatait megtalálja, de vagy
                  hiányzott belőlük, vagy nem is volt soha kerek egész.</p>
					<p>- Olvasd már! - türelmetlenkedett Szikárdusz. És aggodalmasra vált az arca.</p>
					<p>A lektor újból belekezdett az olvasásba:</p>
					<p>
                  Egy elsárgult falevelet sodor lábad elé a szél. Eltaposod? Vagy
                     felveszed?
               </p>
					<p>
                  Az én szívem az a sárga falevél.
               </p>
					<p>
                  . . . . . . . . . . . . . . . . . . . . . . . . . . . . . . . .
                     . . . . . . . . . . . . . . . . . . . . . . . . . . . . . . . . . . . . . . . .
                     . . . 
               </p>
					<p>
                  Él a klastromodon kívül egy ember, aki mindennap gondol reád
                     tavasz óta! Emberi életének tavasza óta!
               </p>
					<p>
                  A te fehér arcod úgy fénylik szívében, mint a csillag képe a
                     tónak vízében.
               </p>
					<p>
                  A tónak nem lehet semmi reménysége, hogy a csillag leszáll ezüst
                     tükörére...
               </p>
					<p>
                  . . . . . . . . . . . . . . . . . . . . . . . . . . . . . . . .
                     . . . . . . . . . . . . . . . . . . . . . . . . . . . . . . . . . . . . . . . .
                     . . . 
               </p>
					<p>
                  Miért írom le ezt papirosra? Nem tudom.
               </p>
					<p>
                  Az ajak lehet néma. A szív nem. És a szív is megárad olykor,
                     mint a Duna vize. És olyankor kiönt.
               </p>
					<p>
                  Ez az én írásom: szívem megáradt érzéseinek kiömlése.
               </p>
					<p>A levél itt megszakadt. A következő lapon megkezdett tisztázás volt, valami régi
                  történelmi iratnak a másolása. De csak egynéhány sor készült el belőle:</p>
					<p>Utshud deacnas emleechusetusch nraacha Urpad fenedelumnec czaladnarol, mel
                  nrascocat as vtolsco pogham fupap schunwesc labanaban talaltanac es megeegetthenec
                  es chunv tnveeteleewel...</p>
					<p>Következtek ismét elhányt írások, amelyek láthatóképpen saját gondolatai voltak a
                  fráternek:</p>
					<p>
                  Ő, Szűzanyám, te tudod, hogy lelkemet nem vonja el tőled földi
                     nőnek képe! Nem földi nő az, akire gondolok. Hiszen hozzád vezet!
               </p>
					<p>Aztán egy sárga, szúrágta lap következett:</p>
					<p>
                  Mi az emberi élet ezen a földön? Mint a fa árnyéka a Dunának
                     partján. Délelőtt virágos gyepre fordítja a nap; délután a sárra. Este
                     elmúlik...
               </p>
					<p>S következtek apró lapok, valami nagyobb lap szeletei:</p>
					<p>
                  (Ördöggel hogyha álmodok, rákiálthatom: Pusztulj innen! De hogy
                     kiáltsam ezt rá egy angyalra?
               </p>
					<p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . . </p>
					<p>
                  Ó, mily halvány vagy, egyetlenem! Képed olyan, mint a harmatos
                     fehér rózsa...
               </p>
					<p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . . </p>
					<p>
                  Nemcsak az elmének vannak gondolatai, a szívnek is.
               </p>
					<p>
                  Olyan vagy te a lánytársaid között, mint az ünnep a hétköznapok
                     között.
               </p>
					<p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . . </p>
					<p>
                  Az ember eljuthat messze tengerekre. Eljuthat a világ minden
                     távolába. Talán még oda is, hova az égi nap aláereszkedik éjjeli
                     nyugvásra.
               </p>
					<p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . . </p>
					<p>
                  Szomszédságomban élsz, te, velem egy lélek! Te lánnyá vált
                     galamb! Te eleven álom! S elérhetetlen vagy!
               </p>
					<p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . . </p>
					<p>Következett, amit már Jakab is olvasott. A lektor azon is végigbaktatott. Aztán
                  Szikárduszra bámult.</p>
					<p>- Hm! - mondotta Szikárdusz - tehát folytatja.</p>
					<p>A lektor a homloka közepére emelte a szemöldökét:</p>
					<p>- Az apáca. Emlékszem rá, hogy egy kapitulumon vádolta is magát vele.</p>
					<p>- Ki lehet az az apáca? - kérdezte Szikárdusz.</p>
					<p>- Azt nem a frátertől való kérdeznünk - felelte a lektor. - Először is nyomozzátok
                  ki, hogy levéltöredékek-e ezek az írások. Ha levéltöredékek, hány levelet írt? Ha
                  levelet írt, elküldte-e azokat a leveleket? S ha elküldte, hogyan jutottak be?</p>
					<p>- Mindjárt - mondotta prior - megnézzük: van-e az apácától válasz?</p>
					<p>A lektor is fölkelt. Ment ő is Szikárdusszal a műhelybe.</p>
					<p>- Találtál valamit? - kérdezte Szikárdusz Mihálytól, aki a mestergerenda hézagaiba
                  nyúlkált.</p>
					<p>- Még eddig nem - felelte Mihály, poros ujjait a csuhájába törülve. - Gyere,
                  lektor: neked vékonyabb az ujjad!</p>
					<p>Jancsi a kertben dolgozott. Nem is sejtette, hogy micsoda veszedelem indul a
                  fejére.</p>
					<p>A földi vonzalmak efféle jelentkezése nem volt szokatlan a klastromban. Minden
                  fráter elszenvedte húszéves kora tájt az emberi szív kánikuláját. Hiszen azért is
                  függött a korbács mindenki cellájában, hogy azzal verje el a testi gondolatokat,
                  ha másképp nem lehet. De épp abban az esztendőben hozták hírét egy németországi
                  klastrom csúfságának, hogy ott egy fiatal szerzetes belevesztette a lelkét egy
                  szintén fiatal apáca szépségébe. S egy este az apáca beleült az udvari kapu
                  forgójába, és kifordította magát az utcára. Erről a bűnös szökésről Európa minden
                  klastromaiban röstelkedve beszéltek. A nép elvégre sosem értette meg, hogy a
                  szerzetesek is emberek, s a klastromok mindenütt kincsükül őrzik a jóhírüket.</p>
					<p>Hát azért rémült el Szikárdusz is a bűnös iratok fölfedezésekor. Ha a
                  magyarországi klastromokban történik ilyesmi - ha nem is kapuforgón, mert hiszen
                  itt kisebbekre szabták -, de hát akármi más formában is, ha történik ilyesmi, a
                  két király lesz az első, aki kiveszi a lányát.</p>
					<p>A műhelyben a két fráter nem talált egyebet, csak a nagy csomó régi papirost,
                  amely arra való volt, hogy a könyvkötő fráter belső ragasztásra alkalmazza.</p>
					<p>Aztán megtudakozták az öreg György frátert, aki át-átkísérte Jancsit az anyja
                  látogatására, hogy ki szokta az anyját bekísérni.</p>
					<p>- Hol egyik, hol másik - felelte az öreg.</p>
					<p>- Szokott-e beadni Jancsi valami írást az anyjának?</p>
					<p>- Nem szokott a’.</p>
					<p>- Nem nyújtotta ki a kezét valamelyik apáca búcsúzáskor?</p>
					<p>- Nem.</p>
					<p>- Sose adott be Jancsi fráter semmi írást?</p>
					<p>- Nem. Vagyis igaz is, egyszer adott valami imádságot. Azt se láttam, hogy adta,
                  csak hallottam, hogy ígérte.</p>
					<p>- Kinek ígérte?</p>
					<p>- Megálljunk csak, hagy gondókodok. Izének-e: Kalára szórornak.</p>
					<p>A két fráter összenézett:</p>
					<p>- Én is emlékszek rá - mondotta Szikárdusz. - Valami imádságot adott be egyszer,
                  mikor misére mentünk.</p>
					<p>A lektor bólogatott:</p>
					<p>- Világos. Megnézted az írását?</p>
					<p>- Bizony nem néztem. Úgysem tudtam volna írását elolvasni.</p>
					<p>- Világos. Tehát Klára szóror az égi csillag és a harmatos fehér rózsa.</p>
					<p>S gúnyosan pöfögve nevetett.</p>
					<p>Szikárdusz azonban aggodalmasan rázta a fejét.</p>
					<p>- Be kell mennünk a priorisszához.</p>
					<p>A lektor fölemelte az ujját:</p>
					<p>- Okos vigyázattal. Nehogy kiszálljon a híre a világba. Legjobb, ha a
                  priorisszának se mondjuk meg az igazi okot.</p>
					<p>- Hát?</p>
					<p>- Csak azt kérjük, hogy adja ki azokat az imádságokat, amiket a szóror
                  rejteget.</p>
					<p>- Jó, jó. A szórornak se szóljunk: mire nézzük az írást.</p>
					<p>S nagy nyugtalanul átcsoszogtak.</p>
					<p>Hívatták a priorisszát. Csak annyit mondtak neki, hogy kis időre szükségesek azok
                  az imádságok, amelyeket Jancsi fráter Klára szórornak adott. Különös ok van arra,
                  hogy a szóror se tudjon az imádság visszavételéről.</p>
					<p>A priorissza ugyancsak meregette a szemét, de a két fráter oly fagyos nyugalommal
                  állt az ablaknál, hogy a priorissza nem mert kérdést vetni.</p>
					<p>Várakozásra kérte a frátereket, s eltűnt.</p>
					<p>Alig tíz perc múlván újra megjelent.</p>
					<p>- Nem találtam nála semmi egyéb írást, csak vagy húsz levelet a szülőitől. Azok,
                  íme itt vannak.</p>
					<p>És kíváncsi szemmel nézte, hogyan lapozgatja a lektor a leveleket.</p>
					<p>- Az én engedelmemmel jutottak hozzá ezek a levelek - mondotta Szikárdusznak -,
                  semmi sincs bennük olyan, amiért visszatartottam volna.</p>
					<p>Szikárdusz hallgatott.</p>
					<p>- Ezek valóban a szülőktől erednek - mondotta végre a lektor. - Nekünk azok az
                  imádságok kellenek, amiket az ifjabb János fráter írogatott és adott be. Neked,
                  priorissza szóror, tudnod kell ezekről.</p>
					<p>Olimpiádesz pislogott:</p>
					<p>- Én csak egy imádságra emlékszem. Azt, igaz, hogy Klára szóror kérte, de
                  Margitnak adta. Több imádságra nem emlékszem.</p>
					<p>- Hát akkor kérd el Margittól. Mondd, hogy csak egy napra kérjük.</p>
					<p>Az imádság csakhamar előkerült. A lektor végigolvasta. A fejét rázta rá.</p>
					<p>- Valami hiba van benne? - kérdezte Olimpiádesz aggodalmas kíváncsisággal.</p>
					<p>- Még nem válaszolhatunk - felelte a lektor. - Tehát több írást nem adott be a
                  fráter?</p>
					<p>- Nem.</p>
					<p>- És valamelyik szórorral nem szokott beszélgetni?</p>
					<p>- Nem. Hogy gondolhattok ilyet? Az anyján kívül senkivel.</p>
					<p>- De hiszen Klára szórorral is kellett beszélnie, mikor az imádságról
                  beszéltek.</p>
					<p>- No hát, hogy akkor egyszer imádságokról beszéltek... De többször soha az
                  életben, csak akkor.</p>
					<p>A lektor Szikárduszra bámult.</p>
					<p>- Különös.</p>
					<p>- Különös - mondotta Szikárdusz is.</p>
					<p>Elbúcsúztak.</p>
					<p>Kimentek. - A priorissza nem tud semmit - szólalt meg Szikárdusz az út közepén
                  megállva.</p>
					<p>- Nekem is bizonyos - felelte a lektor. - Valami titkos módon érintkezhettek.</p>
					<p>- De hogyan?</p>
					<p>- Tudhatom én? - vonta fel a vállát ingerülten a lektor. - Én nem leveleztem
                  apácákkal sose!</p>
				</div>
				<div type="chapter">
					<head>3</head>
					<p>A fráterek klastromában tudták, hogy kutatás volt. Nem keltett feltűnést, mert
                  hiszen ismerték a klastromi rendet.</p>
					<p>Jancsi mégis megbűzölte valahogy az ügyet. Szikárdusz különösen elmeresztett
                  szemmel nézett rá az ebédnél, és a lektor is feléje pillantott olvasás közben.</p>
					<p>Az első pillanatban nem is tudta mire vélni. Annyi irkafirka hevert ottan. Ha
                  megturkálták is, nem olvastak benne. Akkori időben inkább kapáltak a fráterek is,
                  hogysem egy olyan papiroslapot is elolvassanak, amit nem írómester írt.</p>
					<p>Az irkálásaira hát nem is gondolt. De eszébe jutott a máriakő. Bizonyára az ötlött
                  a szemükbe!</p>
					<p>Mert a követ bevitte ő a könyvkötő cellába, és a préselő deszkára tette nyomónak.
                  Volt ott két más nagy kő is. De a máriakőről lassanként lepattogzott az
                  iszaptakaró, s előfehérlett helyenként a fényessége. Az foghatta meg a
                  szemüket!</p>
					<p>De hiszen ő minden gyermekkori lopását meggyónta! Sőt Szikárdusznál egyszer
                  generális gyónást is végzett! A követ is meggyónta benne. S még Szikárdusz mondta
                  is:</p>
					<p>- Ezért külön vezekelj! Mert Istennek szánt követ loptál. Annyi, mintha Istentől
                  loptad volna.</p>
					<p>Ő tehát a lelke tisztaságáért mindent megtett. Hogy a kapitulumban nem beszélt a
                  kőről, nem vétsége. Akkor még nem volt szerzetes. S a kapitulumban különben is
                  csak a regulák ellen való vétségeket szokták megvallani.</p>
					<p>Alig várta, hogy az ebédnek vége szakadjon. Beosont ebéd után a műhelyébe, és
                  megnézte a követ.</p>
					<p>A kő csakugyan meg volt fordítva.</p>
					<p>...No, ez mégse járja! - gondolta szívbeli felháborodással. - Gyónásbeli ügyet
                  akar-e az öreg előhordani? Jó: vágják a fejemhez, én is megmondom, hogy
                  meggyóntam, és hogy éppen Szikárdusznak gyóntam meg. Akkor ám lássa az öreg, hogy
                  hogyan mászik ki a csávából!</p>
					<p>Hát haragos nyugalommal várta a kapitulumot. Mikor elvégezték a szokásos
                  kalendárium-hirdetést, evangélium-olvasást, élőkért, holtakért való páternosztert,
                  pápáért való imádságot, élő testvérekért és holt testvérekért való könyörgést,
                  leültek a prior köré. A prior beszédbe fogott. Az olvasott evangélium egy
                  mondatára épített egy kis fejtegetést, hogy ki a szabad ember. Aki a testén úgy
                  uralkodik, mint halász a csónakján. Hova jut az, aki nem bírja odahajtani a
                  csónakját, ahová akarja, hanem a víz erejének kényére bocsátja? Hogyan lehetne ura
                  valaki az életének, aki hitvány testének se bír ura lenni?</p>
					<p>Sokszor hallott fejtegetés volt, de valami vonatkozást éreztek benne. A beszéd
                  végeztével a prior szólította a szerzetet, hogy akik bűnösöknek érzik magukat,
                  tegyenek véniát.</p>
					<p>Jancsi is előállott. Nem volt ugyan megterhelve a lelke, de keserű gyönyörűséggel
                  várta, hogy a prior vagy a lektor megkiáltja a követ.</p>
					<p>Akkor aztán majd megfelel.</p>
					<p>Előtte Jakab végezte a maga vádlását:</p>
					<p>- Fel kellett volna fednem egy társamnak a regulákba ütköző cselekményét. De éppen
                  akkor volt a kutatás. Elegendőnek véltem, hogy a rejtett tárgyat az asztalra
                  teszem, hogy megtalálják. Meg is találták.</p>
					<p>Jancsi egykedvűen hallgatta a vallomást.</p>
					<p>Vélte, hogy a nagy étvágyú János fráter dugott el megint valami ételmaradékot.</p>
					<p>A prior nyugodt arccal felelt:</p>
					<p>- És ha nem találtuk volna meg?</p>
					<p>- Akkor jelentettem volna - válaszolta Jakab.</p>
					<p>Valami csekély büntetést szabott rá a prior. Jancsi fráter következett.</p>
					<p>Elmondta a vétségeit.</p>
					<p>- Későn léptem a kórusba. Engedelem nélkül ittam. Egyéb vétségre nem emlékezek.
                  Kérek üdvösséges büntetést.</p>
					<p>S véniába terült a prior lábához.</p>
					<p>Szikárdusz elővonta a kebeléből az imádságot, Szent Ferenc imádságát.</p>
					<p>- Kelj fel csak. Micsoda írás ez?</p>
					<p>Jancsi föltérdelt.</p>
					<p>Hüledezve nézett a papirosra.</p>
					<p>- Én írtam - szólalt meg végre. - Az apácák kértek, hogy adjak valami új
                  imádságot. Tudtoddal és engedelmeddel adtam, prior atyám.</p>
					<p>- Ez imádság neve Szent Ferenc imádsága. Mink ilyen imádság
                  nem ismerünk. Cifra szavak, semmi velő!</p>
					<p>Jancsi mélyen lehunyta a szemét.</p>
					<p>- Az imádságot valóban én költöttem - rebegte végre röstelkedve. - Voltaképpen
                  Szent Ferenc imádságát akartam leírni, de a győri klastromban maradt.</p>
					<p>- Hogy mersz te Szent Ferenc nevére imádság koholni?</p>
					<p>- Nem szándékosan történt, prior atyám - felelte Jancsi aggodalmas szemmel -,
                  hanem hogy a címét előre leírtam, elfeledtem, hogy át kellene törülnöm.</p>
					<p>- Tehát kettős a feledékenység!</p>
					<p>Jancsi nem szólt rá.</p>
					<p>A prior várakozó szemmel nézett.</p>
					<p>A kapitulumban olyan csendesség volt, hogy a fáklyák halk sercegését is lehetett
                  hallani. Mindenki érezte, hogy még nincs az ügy befejezve.</p>
					<p>- No - szólalt meg Szikárdusz -, nincs több vallani valód?</p>
					<p>- Nincs - felelte Jancsi fráter szinte csodálkozva.</p>
					<p>- Elhallgatsz-e egy bűnödet?</p>
					<p>A fráter megdöbbenve bámult:</p>
					<p>- Mit?</p>
					<p>- Gondolkozzál, hogy mit hazudj!</p>
					<p>Jancsi fráter elhalványult. Vajon mi bűnt kentek rá? Úgy elijedt, hogy még ha
                  eszében tartotta volna is bűnét, abban a percben elfelejtette volna.</p>
					<p>A prior akkor újra belenyúlt a kebelébe, és elővette az iratcsomót.</p>
					<p>- Kinek az írása ez?</p>
					<p>Jancsi szeme elkerekedett. Csak egy perc múlván bírt a nagy csendességben
                  megszólalni:</p>
					<p>- Az én írásaim.</p>
					<p>- Kinek küldted?</p>
					<p>- Senkinek, prior atyám. Hiszen ha elküldtem volna, nem volnának itt.</p>
					<p>- Nem tisztáztad le?</p>
					<p>- Nem. Minek tisztáztam volna? Csak azért írtam, hogy az írást el ne
                  felejtsem.</p>
					<p>Nyugalmat erőltetett az ajkára, de a hangja tompán szólt, mintha fanyelvvel
                  beszélne.</p>
					<p>- Ezek ördög sugallta gondolatok! - fakadt ki a prior. - Valld meg, hogy egy
                  szóror iránt gerjedt benned újra pokol lángja!</p>
					<p>Jancsi maga elé bámult. A szíve úgy duhogott, mint a kallós malom. De iparkodott
                  nyugodt maradni, okosan meggondolni az ügyét. Valóban bűnös érzés-e? Ő nem érezte
                  bűnnek. De mégis nő a szent leány, s nőre bűn gondolnia a tökéletesség útját
                  kereső embernek.</p>
					<p>A mellére csüggedt a feje, s alázatosan rebegte:</p>
					<p>- Megvallom.</p>
					<p>- Melyik szóror volt az?</p>
					<p>Jancsi megrezzent. Dacosan emelte föl a fejét. A szeme elvillámlott. A teste
                  kiegyenesült.</p>
					<p>- A szóror nem tud róla semmit!</p>
					<p>Ezt olyan határozott, erős hangon mondta, hogy érezni lehetett benne a tiltakozást
                  is a további vallatás ellen. A kapitulumban kriptai csendesség volt. Mint vihar
                  előtt a levegő feszültsége.</p>
					<p>Megtörtént már, hogy efféle ügyben a fráter megtagadta az engedelmességet, s
                  ledobta magáról a csuhát. Talán Szikárdusz is emlékezett valami efféle
                  szörnyűségre, mert szelídebbre változott hangon szakított véget a kínos
                  vallatásnak:</p>
					<p>- Vádolod-e magad, hogy e bűnödet elhallgattad?</p>
					<p>Jancsi fráter szemében kialudt a dacolás lángja. A feje a mellére csüggedt.
                  Megtörten bólintott:</p>
					<p>- Vádolom.</p>
					<p>A prior körülpillantott, hogy valaki szól-e.</p>
					<p>Jancsi fráter véniába terült.</p>
					<p>Nem szólt senki.</p>
					<p>A prior a szék karjára könyökölt, s homlokát egy percre a tenyerébe hajtotta.</p>
					<p>Aztán kimondta az ítéletet:</p>
					<p>- Száz ostor a bűnért, száz a titkolódzásért, száz, hogy vissza ne essél a bűnbe;
                  és egy psalmus; minden psalmus után három vénia.</p>
					<p>Ez erős büntetés volt. Az ostorozás után még négyszázötven véniát tenni annyit
                  jelent, hogy másnap dagadt térdekkel fog feküdni, s még jó, ha nem napokon át.</p>
					<p>Megtette. Elszenvedte. A fő a lelki tisztaság.</p>
					<p>Másnap feküdt. Harmadnapra is csak vánszorogva bírt járni. De még akkor is
                  kifeküdt a kertjébe egy halom venyigére. Feküdt sápadtan, szomorúan.</p>
					<p>A fráterek a vallomás után megvetéssel néztek reá. Még Jakab is. Hát csak magában
                  borongott:</p>
					<p>...Bűn-e az álmodás? Én csak az álmaim foszlányait jegyeztem papirosra. Bűn-e az,
                  ha a holdvilágra bámulok? Én csak a holdvilágra bámultam. Ó, én szelíd álmom,
                  fényes holdvilágom! De mért is tapad úgy hozzá a lelkem? Mi közös ügyünk van egyéb
                  az életben, ha nem az oltár? És mégis... Mint az ember meg az árnyéka... Az én
                  lelkem annak a szent leánynak a velejáró, eltéphetetlen árnyéka...</p>
					<p>...Mégis oktalanság volt papirosra írnom, amiket gondoltam! De miért is írtam
                  le?... Mert ha rágondolok, a gondolataim gyönyörűek: sajnálom, hogy elmúlnak, mint
                  a füst.</p>
					<p>...De hogy akadhattak rá az írásomra?</p>
					<p>Eszébe vágódott Jakab óvatos vallomása: A rejtegetett tárgyat az
                     asztalra tettem...
               </p>
					<p>A prior nem kérdezte, mi volt az a tárgy. Kinél? Tehát értette! Hiszen másnál nem
                  is találtak semmit.</p>
					<p>Erre a fölfedezésre elharagosodott az arca.</p>
					<p>Tehát Jakab az oka az én csúfságomnak! Ártatlan szenvedéseimnek!</p>
					<p>Fölkelt. Sötét szemmel indult a ház felé.</p>
					<p>...Micsoda galád ember ez!</p>
					<p>S az arcába szállt a vére. Megállt a kertajtónál, mint a komor bika, mikor
                  kőfalnak ütközik.</p>
					<p>Az ő kőfala a regula volt. Nem szabad belépnie senki cellájába, hanem csak
                  hivatalos okból!</p>
					<p>Visszatért a venyigehalomra, s ott kesergett tovább elméjének dühös
                  háborgásával.</p>
					<p>A kertre nyíló vasajtó megnyikordult.</p>
					<p>Jancsi nem nézett oda. Tudta, hogy csak János fráter lehet. A fráter azon a héten
                  nem koldult, tehát szakácskodott. Főzeléknek való gyökerekért lépett bizonyosan a
                  kertbe.</p>
					<p>A lépéseiről hallatszott is, hogy a házikó felé tart. Az ásó ott szokott állni az
                  ajtóhoz támasztva. No, attól is éri egy megvető pillantás!</p>
					<p>János fráter csakugyan megindult az ásóval a répaágy felé. Ahogy Jancsi mellett
                  elhaladna, megáll előtte, és az ásóra könyököl.</p>
					<p>- Fráterkám - szólal meg titokzatos arccal -, nem történt veled valami...</p>
					<p>Jancsi fölemelte sötét tekintetét:</p>
					<p>- Mi?</p>
					<p>- Valami... jelenés...</p>
					<p>- Jelenés?</p>
					<p>- Nem jelent meg neked valami... kísértő?</p>
					<p>Jancsi már értette. Az ördögöt gondolta a jámbor fráter. A klastromi legendák tele
                  vannak az ördög különféle alakban való megjelenésének történeteivel.</p>
					<p>- Persze hogy megjelent - felelte Jancsi keserű humorral.</p>
					<p>János fráternek olyanná vált a szeme, mint az ijedt bagolyé.</p>
					<p>- Meg?! Milyen volt?</p>
					<p>- Éppen olyan, mint Jakab...</p>
					<p>És kelletlenül tette hozzá</p>
					<p>- ...fráter.</p>
					<p>Az öreg fráter nagyot pillantott vagy hármat.</p>
					<p>- Olyan volt? Éppen olyan volt?</p>
					<p>- Olyan.</p>
					<p>- És mit mo-mo-mondott?</p>
					<p>- Semmit.</p>
					<p>- Semmit?</p>
					<p>- Semmit.</p>
					<p>János fráter keresztet vetett, s a fejét rázogatva ballagott el. A répaágyhoz
                  ment, és gondolatokba mélyedve hányta ki a földből a gyökereket.</p>
					<p>A kapus a szigeti klastromban mindig együtt ebédelt a többivel. A ház oly kicsiny
                  volt, hogy a csengetés, ha a kapun csengettek, behallatszott az ebédlőbe is.</p>
					<p>Ebéd idején nem csengetett ott soha senki.</p>
					<p>Ebéd előtt, a kezük mosásakor, Jakab vidám arccal szólt Jancsinak:</p>
					<p>- Nos, kiheverted már?</p>
					<p>Jancsi nem felelt neki. Rá se nézett.</p>
					<p>Jakab elkomolyodott. Mi ez? Klastromban nem szokás haragudni. Hányszor
                  megtörténik, hogy a kapitulumban egyik-másik fráter elfelejti megvallani valamely
                  botlását, s a másik megkiáltja! Nem szokás haragudni azért. Sőt másnap a vétkezett
                  fráter megköszöni:</p>
					<p>- Köszönöm, hogy segítettél!</p>
					<p>A gyűlölet az ördög mérge. A tökéletességre törekvő ember nem engedi, hogy
                  belecsöppenjen a szívébe.</p>
					<p>Jakab hát nyugtalanul pillantott ebéd közben vagy kétszer Jancsira.</p>
					<p>Ebéd után, hogy összeültek beszélgetni, Jancsi nem ült közéjük. A kertje felé
                  vánszorgott.</p>
					<p>Jakab az ajtónál utolérte.</p>
					<p>- Jancsi fráter!</p>
					<p>Jancsi megfordult, s hidegen nézett rá.</p>
					<p>- Mi tetszik?</p>
					<p>- Gyűlölsz engem!</p>
					<p>Jancsi valóban gyűlölettel nézett reá. Csak vártatva felelt, s neheztelőn:</p>
					<p>- Olyat tettél ellenem, amit bárkitől inkább vártam volna, hogysem tőled! Álnokság
                  az, amit cselekedtél!</p>
					<p>S elfordult tőle. Otthagyta.</p>
					<p>Jakab megütközve bámult utána, s az ajtóra, amelyen Jancsi a kertbe távozott.
                  Aztán megfordult, és a priorhoz ment.</p>
					<p>- Engedelmet kérek, prior atyám, hogy a kertbe léphessek. Jancsi fráter neheztel
                  rám.</p>
					<p>- János fráter - szólt a prior az idősebb Jánosnak -, vigyázd a kaput kis ideig
                  Jakab fráter helyett!</p>
					<p>Jakab bement a kertbe.</p>
					<p>Jancsit a méhes előtt találta.</p>
					<p>Összefont karral állt ott, és komor szemmel nézte a méheket. Az őszi napfényben
                  ritkásan szállongtak a méhek a kas előtt.</p>
					<p>Ahogy Jakab belépett, feléje pillantott, s maradt az állásában, mint valami
                  szobor. </p>
					<p>- Jancsi fráter - kezdte Jakab engesztelőn -, mondd meg, miben látsz engem
                  bűnösnek? Tudod, hogy Istenben egy család vagyunk, és hogy ebben a házban gyűlölet
                  nem lakik.</p>
					<p>Jancsi keserű arccal fordult Jakabra:</p>
					<p>- Ha velem egy testvér vagy Istenben, mért áskálódol ellenem?</p>
					<p>- Ellened én nem cselekedtem semmit. Csak a bűnöd ellen!</p>
					<p>- Oly igen tudtad-e, hogy bűn az, amit a hátam mögött előkapartál? Mért nem
                  szóltál először énnekem? Megkímélhettél volna attól a csúfságtól, hogy a szemembe
                  köpjenek!</p>
					<p>- De ha rászolgáltál!</p>
					<p>- Nem szolgáltam rá! Semmi lelki szenny nem volt abban az írásban! Ha
                  megmagyarázhattam volna... Eredj, hagyj magamra! Utálom az arcodat!</p>
					<p>S elfordult.</p>
					<p>Jakab megdöbbenve nézett rá, aztán sértődött arccal indult az útjára.</p>
					<p>A kert közepén megállt. Elvörösödötten tért vissza Jancsihoz.</p>
					<p>- Jancsi fráter - szólt, s a hangja rezgett -, csak kötelességem megmondanom, hogy
                  én bizonyára beszéltem volna veled előbb is, de amikor az iratokat néztem, épp
                  akkor kezdődött a kutatás. Nem volt rá időm. E nyilatkozatom után merőben a te
                  lelkiismereted ügye, ha engesztelhetetlen maradsz.</p>
					<p>Jancsi nem felelt.</p>
					<p>Jakab lassú lépésekkel tért vissza. Remélte talán, hogy Jancsi utána szól.</p>
					<p>Már a kert ajtajához ért. Azt is lassan nyitotta ki, s még vissza is nézett.</p>
					<p>Jancsi elfordultan állt a méhes előtt.</p>
					<p>Az idősebbik János fráter épp a lektort eresztette ki az ajtón Mihály fráterrel,
                  mikor Jakab az ajtóboltozat alatt megjelent.</p>
					<p>János fráter bezárta az ajtót, s Jakabra meredt a szeme. A falhoz húzódott. A fél
                  vállát felvonta, s keresztet vetett feléje.</p>
					<p>- Mit jelent ez!? - hörkent rá Jakab. - Már másodszor vetsz reám keresztet! Hát mi
                  vagyok én? Rabló vagyok? Vagy embergyilkos? Vagy egyéb gonosztevő?</p>
					<p>János fráter erre megint keresztet vetett feléje hármat is, és rámeregette a
                  szemét:</p>
					<p>- Rosszul esik? - susogta - rosszul esik?</p>
					<p>- Csak nem gondolod, hogy én a sátán vagyok?</p>
					<p>- Néha... Ezentúl mindig keresztet vetek rád. Én nem félek! Engem rá nem
                  szedsz!</p>
					<p>- Megbolondultál-e?!</p>
					<p>- Hát nem tudod még? A sátán a te alakodat öltötte fel. Tegnapelőtt.</p>
					<p>- Ki mondta ezt a butaságot?</p>
					<p>- Jancsi fráter.</p>
					<p>Jakab haragjában elszíntelenült.</p>
					<p>Szótlanul tért be a cellájába.</p>
					<p> Aznap Marcellusz is megfordult a klastromban. Az is elképedve hallgatta, hogy
                  Jancsi belehabarodott Kalára szórorba.</p>
					<p>- Micsoda bolondság! - dörmögte az öreg. - És ha még valami egészséges, szép
                  tekintetű, fiatal leány volna... Szerencse, hogy idejekorán megtudtátok! No,
                  néhány nap múlva izenek a fráterért.</p>
					<p>Ez annyit jelentett, hogy Jancsi nem maradhat a szigeten.</p>
					<p>Jancsinak ez a határozat jobban fájt, mint minden ostor és minden vénia-tevés.</p>
					<p> Harmadnap hívatták Budára.</p>
					<p>Egy október-végi, hideg reggelen történt ez, mikor már a körtefákon is piroslott
                  és hulladozott a levél, s a tar fák ágain a bikanyál selyemfoszlányai kezdtek
                  lengedezni.</p>
					<p>Jancsi utoljára pillantott az apácák rostélya felé, s látta a királyleányt, amint
                  fehér ujjait az arca elé kulcsolva, mély áhítattal imádkozik.</p>
					<p>Aztán az anyjától búcsúzott el. Nem mondta neki, hogy örökre, csak azt, hogy
                  áthelyezik.</p>
					<p>Jakab fráterhez is bement, és kezet nyújtott neki.</p>
					<p>- Isten veled!</p>
					<p>Jakab megölelte.</p>
					<p>- Gondolj rám jó szívvel a távolban.</p>
					<p>S mind a kettő szemében könny csillogott.</p>
					<p>De Jancsi szemében nem a megbocsátás könnye, hanem a keserűségé.</p>
					<p>A szív nem tud megbocsátani, míg a sebe vérzik.</p>
					<p>S ment Budára.</p>
					<p>Csak az úton gondolt arra, hogy Marcellusz még nem is beszélt vele abban a kínos
                  ügyben. Hogy meg fogja rohanni az a vén, zimankós barát! Talán meg is üti! Talán
                  az arcába is köp! Brr!</p>
					<p>Ez a gondolat átfázlalta.</p>
					<p>Megállt. A földre nézett.</p>
					<p>A kísérője is megállt. Mihály fráter volt a kísérője, a valamikor provinciális
                  prior, aki Margitot kísérte át a szigetre, s akkor még olyan volt a szemöldöke,
                  mintha szénnel festették volna a homlokára. Az öreg is megállt, és a földre
                  nézett. Vélte, hogy Jancsi patkót vagy valami pénzt lát a nyirkos
                  kerékvágásban.</p>
					<p>Jancsi rányitotta a szemét:</p>
					<p>- Mihály fráter, mit cselekednél, ha valaki itt az úton szembe lépne veled, és se
                  szó, se beszéd, arcul csapna?</p>
					<p>Az öreg fráter megütközve nézett reá:</p>
					<p>- Hogy beszélhetsz ilyen bolondokat!</p>
					<p>- Bocsáss meg, atyám, de lelki ügyben kérdezem. Kit kérdezhetek bölcsebbet
                  náladnál?</p>
					<p>Az öreg rápislogott bokros szemöldökei alól:</p>
					<p>- Hát fiam, mindjárt tudnám, hogy bűnös vagyok-e, vagy ártatlan. Ha bűnös vagyok,
                  elszenvedem. Ha pedig nem vagyok bűnös... akkor is elszenvedem. Arra gondolok,
                  hogy fiatalságomban bizonyosan követtem el valami olyan rosszat, amiért
                  arculcsapást érdemeltem volna. Most érkezett meg.</p>
					<p>Szótlanul ballagtak tovább. Jancsi érezte, hogy az öreg belelátott a
                  tarisznyájába.</p>
					<p>A klastrom előtt egy kétlovas szekér állt, de jó két pej benne.</p>
					<p>- Beteget hoztál? - kérdezte Mihály fráter a szekerest.</p>
					<p>- Nem - felelte az ember a süvegét a mellére téve. Én tisztölendő Marcélos
                  főbarátnak a szekerese vagyok. Űtet várom.</p>
					<p>A prior beküldte Jancsit Marcellusz cellájába.</p>
					<p>Az öreget levelek rendezésében találta. Az ablaknál állt. Nem szólt semmit. Jancsi
                  szorongó mellel nézte. Aztán a szoba közepére fordult a szeme.</p>
					<p>Egy hitvány zsák hevert a szoba közepén. Belőle kikandikált egy csuha meg egy pár
                  vastag harisnya. Talán egyéb nem is volt benne. Az asztalon kopott, fekete
                  bőrkesztyű hevert. (A szerzetes nem viselhet kesztyűt, csak az úton járó. Az is
                  csak tél idején.) És a szobában valami faggyúszag nehezítette a levegőt. Bizonyára
                  a saruját kenette meg az öreg.</p>
					<p>Végre megfordult. A keblébe dugta a leveleket.</p>
					<p>- Jancsi fiam - mondotta szíves, meleg hangon -, az éjjel mind azon gondolkodtam,
                  hogy melyik klastromba tegyelek? Hát ideiglen nem teszlek egyikbe se. Nekem úgyis
                  kell egy konverzusz fráter, aki kísérjen.</p>
					<p>Jobb lesz az neked, ha sok mindent látsz, fiam. Tanulsz is vele, meg kifújja a
                  szél a fejedből... a pelyvát...</p>
					<p>S fogta a botját, zsákjába vetette még a zsoltáros könyvét is.</p>
					<p>- No, fogd ezt a zsákot. Induljunk Isten szent nevében!</p>
				</div>
				<div type="chapter">
					<head>4</head>
					<p>A királyné siralmas szemmel, aggódva várta a mindennapi követeket: hogyan fog
                  összecsapni az apa és a fiú serege.</p>
					<p>Esdeklő imádkozásaiban a szentség hírében meghalt boszniai püspökhöz is
                  könyörgött:</p>
					<p>- János püspök, add vissza a fiamat!</p>
					<p>És János püspök azon az éjjel meg is jelent a királyné álmában. És szólott:</p>
					<p>- A fiadat visszaadjuk.</p>
					<p>Reggel megérkezett a követ, hogy István az utolsó pillanatban megborsódzott attól
                  a gondolattól, hogy az apja ellen von fegyvert: bízott embereket küldött az apja
                  táborába. És hát az apjának is jobban hajlott a szíve a békességre. Megbízottaik
                  Pozsonyban foglalták írásba a megegyezést.</p>
					<p>A király a hetvenkét vármegyéből huszonkilencet átenged a fiának. A tiszatáji
                  megyék azok. S még rá Istvánnak népe marad a kun, és népe lesz a szász is. Királyi
                  címmel és hatalommal uralkodhatik rajtuk. Bármely nemes ember átköltözhetik egyik
                  királytól a másikhoz. Sem Béla nem zavarja ezért a jószágaikban, sem István. Kétes
                  ügyekben az esztergomi érsek ítél.</p>
					<p>Ezt a békekötést nagyjában megállapították a két király kancellárjai és vezérei.
                  De az apa akkor nem kívánt a fiára ránézni. Két hónap múltán találkoztak csak
                  Poroszlón, dec. 1-én (1262-ben). És ott a fiú megtért lélekkel hajolt meg az apja
                  előtt. Mind a ketten megesküdtek, hogy az egyezségen megállanak.</p>
					<p>De az emberi szív mindent elfelejthet, megbocsáthat, csak azt nem, ha a tulajdon
                  gyermeke emel reá kezet.</p>
					<p>Béla király nem bízott többé a fiában.</p>
					<p>A fiú is érezte, hogy nem nyeri többé vissza az apja szívét: sandán nézett az apja
                  kezére.</p>
					<p>A két király környezete csak szította mind a kettő szívében a
                  bizalmatlanságot.</p>
					<p>- A fiad csak erőgyűjtésért kötött békét - mondották az apának -, kiszorít az
                  országodból.</p>
					<p>- Apád szeretete elfordult tőled - fújták Istvánnak. - Mindent az öcsédnek
                  szán.</p>
					<p>A kettéosztott ország szélein akkor is civakodtak egymással a nemesek. A cselédek
                  elhajtották egymás gulyáját, birkanyáját: a károsult rátört a szomszédjára.
                  Erőszakoskodtak, veszekedtek. A két király az ilyen peres ügyekben a maga hívének
                  kedvezett. Olykor a két király belső vitézei is segítettek hol egyik, hol a másik
                  részen a károsultnak a megtorlásában. Az ilyen jeleneteket aztán mind a két király
                  hatalma csorbításának látta. A püspökök azt tanácsolták az öreg királynak, hogy a
                  pápa követe előtt erősíttesse meg a megegyezést: István esküdjön meg még
                  egyszer.</p>
					<p>Akkoriban még a pápa a királyok királya volt. Maguk a királyok folyamodtak az
                  ilyen ügyekben a szava súlyához.</p>
					<p>Öt hónap múlván, május 3-án, István hát még egyszer, még erősebben megesküdött
                  Szabolcsban, hogy a békességet megtartja, s Béla király is három hónapra rá a pápa
                  követe előtt megesküdött Zólyomban, hogy sem a fiát, sem a fia híveit nem
                  háborgatja.</p>
					<p>De a bizalmatlanság nem szűnt meg. Az öreg király elméje azon dolgozott, hogy a
                  feleségének a jövőjét meg a kisebbik fia sorsát biztosítsa. A feleségének Pilis
                  vármegyét és Pozsega vármegyét ajándékozta azon színnel, hogy kárpótlásképpen adja
                  a háborúskodásban elveszett kincseiért. Béla hercegnek meg a Szlavóniával határos
                  megyéket adta. De feljebb is négy nagy várat: Sopront, Mosont, Pozsonyt, Nyitrát,
                  azon az okon, hogy ha ellenség támadna nyugat felől az országra, Béla herceg
                  legjobban megvédheti.</p>
					<p>- Látod! - fújták a hívei Istvánnak.</p>
					<p>Egy Óváry nevű, dúsgazdag ember, Béla királynak a főpohárnokmestere, hamis pénzt
                  vert otthon Mosonban, meg azonkívül a birtokos társait német fegyveresek
                  segítségével háborgatta. Béla király megharagudott rá: fegyvereseket küldött,
                  elfoglalta a jószágait.</p>
					<p>A gazember Istvánhoz menekült, aki befogadta.</p>
					<p>- Látod! - fújták a hívei Bélának.</p>
					<p>És mégis, hogy István kegyelmet kért annak az Óvárynak, Béla király megadta
                  neki.</p>
					<p>Egy Miskóc Panyit nevű erőszakoskodó, máskülönben vitéz ember valamikor Istvánnal
                  harcolt Bulgáriában. Az is, amikor fejére gyűltek a bajok, Béla országrészéből
                  Istvánéba menekült. István elhitte neki, hogy azért üldözik, mert az ő híve.
                  Levelet adott neki, hogy az apja ítélete meg a bíróság ítélete semmis: ha amott is
                  ő lesz a király, minden birtokát visszaadja.</p>
					<p>Éppígy belenyúlt István egy egyházi birtokügybe is. A jászai konventnek perecsei
                  birtokát elvette, és más földet adott helyette. De azt a perecsei birtokot Béla
                  király adta a konventnek, mikor még egyedül országolt, s azért adta, hogy néhai
                  testvéréért, Kálmánért misézzenek. Hát akkor már Béla király ítélte semmisnek az
                  István cseréjét.</p>
					<p>Így mérgesedett el újra a régi kelevény. Mária királyné is meggyűlölte a fiát. Az
                  öreg király környezetével alattomoskodott, hogy az István udvarában élő
                  főembereket az öreg királyhoz csalják. Nagy adományok, nagy ígéretek mozgatták meg
                  egyenként Istvánnak a híveit. Nyílt titok volt, hogy István letörésén dolgoznak az
                  udvarban. Rossz fiú. Nem lesz nyugalma Magyarországnak, míg István a maga lábán
                  áll.</p>
					<p>És következett ismét a fegyverkezés.</p>
					<p>De Béla nem szállt többé hadba fia ellen, csak seregeket küldött.</p>
					<p>Egyik seregét a másik után verték meg István hívei. A harmadik sereg Dévánál
                  csapott össze fia seregével. Az is elvesztette a csatát. A negyedik a felvidékre
                  rontott, és egyre-másra foglalta el Istvánnak a várait. Mikorra azt is
                  megverhette, a feleségét, gyermekeit elfogták, és a túróci várba vitték.</p>
					<p>Olyan felfordulás volt az országban, mint mikor ellenség dúl benne.</p>
					<p>Alig múlt el a tél, már március elején az ország minden útján fegyveres
                  lovascsapatok szállingóztak Pest vármegye felé. Sátorszállító szekér ezerszám
                  nyikorgott az utakon. A nemesség nagyobb számmal vonult hadba, mint a
                  tatárjáráskor.</p>
					<p>Marcellusz ez időben Vasvárról tartott hazafelé Jancsival. Felkanyarodtak
                  Esztergomnak.</p>
					<p>Harmadik esztendeje járták már együtt az országot. Budáról le Verőcéig, Verőcétől
                  Segesvárig, Segesvártól Patakon át megint vissza Budára.</p>
					<p>Esztergomba egy márciusi, fagyos napon érkeztek meg. A Duna mentén már ezüstösödni
                  kezdettek a fűzfák. De még a tél fagya nyomta a földet. A vár alatt, a Szent
                  György mezőn nagy ölfahasáboknál főztek-sütöttek az öreg király hadába
                  vonulóknak.</p>
					<p>Az utcákon is mindenfelé füst és fegyvercsörgés. Némely ház előtt csapra ütött
                  hordókból itták a bort a fegyveres nemesek. Danoltak, káromkodtak, nevettek,
                  civakodtak.</p>
					<p>A klastromban már az asztalnál ültek a fráterek, mikor ők is megérkeztek. A prior
                  a kapus értesítésére fölkelt az asztaltól, és a fráterekkel együtt eléje sietett
                  Marcellusznak. Az volt a szokás, hogy a kapuban felsorakozva várják a
                  provinciálist, és ott nyújtják neki a szenteltvízhintőt.</p>
					<p>Hát Marcellusz meg is szentelte őket, aztán a priort megcsókolta.</p>
					<p>Jancsi is megölelkezett az ismerős fráterekkel.</p>
					<p>Aztán a két vendég megmosakodott, s folytatták az ebédet a regula szerint való
                  csöndességben.</p>
					<p>Ebéd végeztével aztán Marcellusz elkérdezte: Mit tudnak Budáról? Bizony nem tudnak
                  semmit. A kolduló fráter találkozott ugyan a budai kerület kolduló fráterével, de
                  az se tudott sokat. A királyt az utóbbi hónapokban igen megtörte a gond. A
                  királyné is folyton sír. Az apácaleánya meg annyira gyötri magát, hogy emberi szó
                  azt el nem beszélheti.</p>
					<p>Marcellusz a fejét rázta. Aztán fölkelt, hogy rendre vizsgálja a házat.
                  Elkérdezte: mint élnek? Teljesítik‑e rendesen az officiumokat? Történt-e valami
                  szokatlan kihágás? Van-e valamiben hiányuk?</p>
					<p>Míg ez a hivatalos vizsgálat folyt, leküldötték Jancsit a mezőre egy másik
                  fráterrel: szerezzenek híreket a fegyveresektől: Kik jönnek? Mennyi haddal?
                  Külföldi segítség van-e velük? Várnak-e? Honnan várnak? Mennyit várnak?</p>
					<p>Bizony az országos háború a klastrom csendes lakóit is izgatja. Napról napra
                  mondták is délutánonként a mindenszentek litániáját:</p>
					<p>
                  Belső országos békétlenségtől - ments meg Uram minket!
               </p>
					<p>Jancsi lement hát a vár alá, a Szent György mezejére. Tábornak beillő sokaság
                  zajgott ottan. Kelevézek villogtak, süvegboglárok és forgók csillogtak a gomolygó
                  porban. Az emberi lármát túlrikoltotta olykor a kürtök szava. Sokan a sátorukat is
                  felállították. A budai vásár gyönge méhes-döngés ahhoz képest, ami ott volt. A
                  nyüzsgő fegyveresek közt kalácsárus asszonyok kiabálták:</p>
					<p>- Ma sült, puha kalács! Ma sült!
               </p>
					<p>Másutt ismét nagy halom cipó illatozott a gyepre terített ponyván. Szalonnás sátor
                  is állt mellette. Böjt ideje volt pedig. De háborús időben nincs böjt. A
                  cibereleves meg a hal nem neveli az erőt.</p>
					<p>Ismét másutt kulacsot árultak, nagy halmokban; cifra fakulacsot vagy hólyaggal
                  bevontat vagy bőröset, tarka szironnyal ékesítettet.</p>
					<p>Ismét másutt fegyverárus izmael kalmárok kiáltoztak:</p>
					<p>- Fegyvert! Fegyvert vegyenek!
               </p>
					<p>Egy gólya-lábú, turbános izmaelita gyönyörű tőröket árult, csillogó új tőröket.
                  Egy fűzfa alatt állt. A tőrök két nagy fekete deszkába voltak beleszurkálva
                  nagyság szerint való rendekben. Sokan csoportosultak oda, és válogattak,
                  alkudoztak. Német kalmárok meg sátorban árulták a sisakot, fegyverderekat,
                  páncélt, kürtöt. Külön árultak a magyar és a böszörmény kardmívesek, a stájer
                  dárdások, legszélrül a szintén magyar és izmael íjgyártók és tegzesek.</p>
					<p>Mindeniknél nagy csoport érdeklődő vizsgálta az ékes portékát. A sisakokat a
                  fejükre próbálták. A kardokat kőhöz pengették. A fegyverderekat dárdával
                  kongatták, emelgették, hogy könnyű-e. Az íjgyártóknál meg el is lőttek egy-egy
                  nyilat a Duna tükre fölött, s gyönyörködve nézték, mennyire száll.</p>
					<p>Közben jó pecsenyeillatot hordozott a tavaszi szellő. Öles vasnyársakon sült az
                  ökörhús, disznóhús. Egy denárért akkorát kanyarított belőle az árus, hogy ketten
                  is jól belakozhattak belőle.</p>
					<p>Jancsi kereső szemmel nézte, találna-e az úri fegyveresek között olyat, aki vagy
                  világi testvér, vagy a szerzetnek másképpen barátja, vagy valami jóképű ember,
                  akivel beszélgetésbe bocsátkozhatna.</p>
					<p>Közben egy nevető csoporton állott meg a szeme. Valaki beszélt recsegő nagy
                  hangon, de hogy ki, nem lehetett látni, olyan sűrű volt a csoportosulás ottan.</p>
					<p>Megállnak ők is a hallgatóság mögött, és nyújtogatják a nyakukat. Fülelnek.</p>
					<p>- Hát igaz, hogy leszúrt - folytatja a beszélő -, de ahogy leomlott a lovam,
                  elkaptam a bolgárnak a lábát bokán. Megragadtam a másik kezemmel is. A lova
                  kifutott alóla, én meg egyet csavartam a fejem fölött, úgy sújtottam egy
                  bükkfához, hogy a páncélderék összelapult a derekán. Mit röhögtök, ebadta?
                  Kérdezzétek meg Türje fia Sándort. Ott feküdt mellettem lábatörötten a lova alatt.
                  Még engem kért, hogy aszongya:</p>
					<p>- Ugyan húzd le rólam ezt a döglött lovat.</p>
					<p>Hát megfogtam a lónak a hevederjét, aztán felemeltem.</p>
					<p>- No - mondok -, húzd ki a lábad!</p>
					<p>Aszongya nem bírom, el van törve.</p>
					<p>Bizony el kellett a nagy döglött lovat odább cepelnem, hogy segítsek rajta.</p>
					<p>Jancsinak ösmerős volt ez a hang. Ahogy a hallgatóság röhögésére rés nyílt a
                  süvegek között, bepillantott. Hát egy cincérbajuszú, ősz vitézt lát. A fején
                  nyalkán félrecsapott, új sisak, s a sisak csúcsán három hosszú darutoll.</p>
					<p>- Bajcsy vitéz! - kiáltott megörvendezve.</p>
					<p>De a kiáltása elhangzott a nevető lármában meg egy kürt üvöltésében, amely ott
                  szólalt meg. Egy piros arcú, szőke nemes próbálgatta az új kürtjét nagy
                  kedvvel.</p>
					<p>Jancsi aztán mindjárt arra is gondolt, hogy Bajcsy ugyan mond hírt akár egy
                  zsákkal, de abban nincs köszönet.</p>
					<p>- Gyerünk odább - intett a társának elmosolyodva.</p>
					<p>S hallgatództak jobbra-balra. Helyenként el-elkapott a fülük egy-egy mondást,
                  amely érdekes hadihírnek látszott. Tehát az öreg király nem vezeti a seregét,
                  hanem a mácsai Béla hercegre bízza. Az a Béla herceg nem a király Bélája, hanem a
                  legöregebb leányáé, Annáé. A boldogult Ratiszlávot nevezte apjának, aki legutóbb
                  bolgár cár volt, azelőtt meg halicsi fejedelem.</p>
					<p>Másutt azt beszélték, hogy a mácsai herceg csak cégér lesz, hiszen csak tizennyolc
                  esztendős még. Az igazi vezér a Henrik nádor lesz, meg vele a két fia, Iván és
                  Miklós. A hadból semmiképpen nem marad el a vitéz barsi ispán, Prájszel Henrik,
                  sem a rettenetes erejű Ákos Ernye, sem a pokol tüzén is átverekedő Kemény fia
                  Lőrinc.</p>
					<p>Ismét más csoportban hírt adtak arról, hogy István azért vonul Erdélyből
                  Felső-Magyarországon át, hogy a nemeseket útközben összeszedje. István maga
                  vezérli a hadát. Vele lesz a híres Miskóc Panyit meg Iván fia András, aki mindig
                     első lándzsa, nem fél az ördögtől se. Más híres vitézek
                  is lesznek ottan: a szabolcsi ispán, Dorog fia Sándor; aztán a gömöri ispán, Illés
                  fia Kácsik Péter; aztán Sándor fia Sándor, Básztej Rénold, Pócs Tivadar, valamikor
                  mind az öreg király oroszlánjai.</p>
					<p>Csák Pétert is emlegették, hogy nem halt meg a legutóbbi harcban, csak súlyosan
                  megsebesült. Az is fölkelt: betegen is ott akar lenni a harcban.</p>
					<p>Mindezt egy élemedett korú, bagoly-képű, komoly vitéz beszélte, aki minden öt
                  percben egyet húzott felfelé a nadrágján, s megvetően pillantott a fejüket rázóra.
                  Rendületlen híve maradt Béla királynak, noha a felvidéken lakott, s csak azért
                  került Esztergomnak, hogy a vejét magával vigye a Csallóközből.</p>
					<p>Az volt a különös, hogy többet beszéltek Istvánnak a hadáról, mint a
                  magukéról.</p>
					<p>De azért bíztak magukban.</p>
					<p>- Nem engedi azt az Isten, hogy a fiú győzzön az apján! - mondogatták.</p>
					<p>- Eh! - felelte egy kurta nyakú nemes a levegőbe csapva - a kölyökoroszlán nem bír
                  az öreggel.</p>
					<p>A mindentudó vitéz felemelte az ujját.</p>
					<p>- Meglássátok, nem ér hosszú életet ezen a földön.</p>
					<p>Egy hegyes süvegű zsidó kalmár lépett közéjük, és sebgyógyító íreket kínált.
                  Nagyobb kelete volt egy kengyelárus izmaelita portékájának. Szép aranyozott
                  kengyeleket is árult.</p>
					<p>- Igen olcsó! Khérem, igen olcsó!</p>
					<p>Akkoriban sok izmaelita és sok böszörmény kódorgott .Magyarországon. Az izmaeliták
                  mohamedánusok voltak, bolgárföldiek vagy perzsák. A böszörmények meg besszarábiai
                  fegyverkereskedők. Úgy jártak hozzánk, mint most a bosnyákok. Az övük is úgy körül
                  volt tűzködve tőrrel. Fehér és sárga turbánt viseltek, s bő bugyogót, szűk
                  dolmányt. A fegyvereik kapósak voltak.</p>
					<p>Egy öreg nyárfa alatt, tízakós hordónál sokan töltöttek kulacsot. Jancsinak a
                  szeme megakadt egy félrecsapott farkasbőr süvegű, vállas-erős nemesen, aki
                  rézkupából ivott, éppen a borárus hordajánál.</p>
					<p>Megrántotta a társa karját:</p>
					<p>- Gyere csak...</p>
					<p>A szomjas nemes fenékig hajtotta a kupát, s jóízűt nyögött utána. Egy tizennégy
                  éves forma, szeplős-veres fiú állt mellette. Az is piros süvegű, vékony oldalán
                  gyöngyház nyelű tőr.</p>
					<p>- Iszol-e te is? - kérdezte vígan.</p>
					<p>Abban a tekintetében meglátta Jancsit. Meghökkent. De a következő pillanatban már
                  víg rikkanással nyújtotta neki a kezét, s meg is ölelte:</p>
					<p>- Jancsikám! Jancsikám!</p>
					<p>Ábris volt. Szakálla, bajusza torzas-borzas, mint a régi kefe. Az oldalán
                  tenyérnyi széles kard. A mentéjén nagy karneolgombok. Meghízott, szinte tokát is
                  eresztett. De öregebbnek látszott, mint barát korában. Szakálla, bajusza erősen
                  ősz volt, csak tél-túl vereses, és a szemöldöke is mintha megnőtt volna: csak úgy
                  pislogott alóla, mint nyúl a szénaboglya alól.</p>
					<p>- Örülök, hogy látlak - nyájaskodott borszagot lehelve. - Hogy vagytok? Él-e még
                  az öreg Szikárdusz? Nézd a fiamat. Kölyök, csókolj kezet a frátereknek! Mit
                  szóltok rá? Ugye, mekkora szép kölyök? Még csak tizennégy esztendős, de már elbír
                  egy gabonás zsákot. Jön velem a hadba. Az öreg királynak bizonyosan megáll rajta a
                  szeme, s megkérdi tőle: Hát te ki fia vagy? Mi neved? Mit felelsz, kölyök?</p>
					<p>- Ábrahám fia Ábrahám - felelte a gyerek a bokáját összecsapva, s kissé
                  elvörösödve -, a Csete nemzetségbűl.</p>
					<p>- Hát hogy vagytok? - folytatta Ábris a kérdéseit. - Szidtatok, ugye, engem?</p>
					<p>- Nem - felelte Jancsi. - Egy rossz szót se szóltunk. Hiszen tudod, hogy nem
                  szabad.</p>
					<p>- Nem szabad, nem szabad, de azért bizony úgy magatok között... csak valld meg:
                  legyintgettetek.</p>
					<p>- Mondom, hogy nem. Csupán csak azt neheztelték, hogy búcsúzatlanul távoztál.</p>
					<p>- No hát azt gondoltam. Fel is mentem volna én illendőképpen, megmondtam volna a
                  szándékomat. Százszor is megmozdultam, hogy... De mindig az volt előttem, hogy
                  elszörnyűködnek, sokat beszélnek, meggondolást ajánlanak legalább három napot;
                  addig aztán mind a fülemet fújja, még Marcelluszt is rám küldik. Aztán hát tik
                  arról talán nem is tudtok, hogy a misén ott ült az asszony akkor. A fiammal. Úgy
                  ültek, hogy meg kellett őket látnom. És hát a fiamat egyszerre megösmertem.</p>
					<p>Jancsi a szemébe nézett:</p>
					<p>- Nem bántad meg?</p>
					<p>Ábris vállat vont:</p>
					<p>- Hogy bántam volna meg. Ez az élet az igazi! Öröm és bánat váltakozik az égen is.
                  Látnád, milyen gazdaságom van! Mennyi lovam, ökröm! Borom három pincével!</p>
					<p>- És a lelki csöndesség?</p>
					<p>Ábris kedvetlenül legyintett.</p>
					<p>- Klastromi frázisok. Isten mindenütt jelen vagyon, nemcsak a klastromban. Ha
                  imádkozásra gondolok, imádkozhatok én akár a kazal tetején is. Aztán hát nézzed:
                  tehettem-e másképp? Hogy nő fel a fiú apa nélkül? Hiszen az anyák kezéből mindig
                  romlottan kerül ki a világba a fiú. Ha egészséges, gazkópévá válik, ha pedig
                  beteges, hitvány pulyává. Az anyák csak a lányukat nevelhetik, a fiúkat nem.</p>
					<p>Legyintett, s mosolygott.</p>
					<p>- Furcsa volt eleinte: éjfélkor néha felugrottam, és a vállamhoz nyúltam, hogy a
                  fejemre rántom a csuklyát. De hát igyatok velem egy kortyot.</p>
					<p>- Nem, hagyjad...</p>
					<p>- Ugye, mégiscsak megvetsz engem? A többi is. Eltévedt
                     birka a nevem odabenn, meg más efféle.</p>
					<p>- No hát akkor iszunk veled, Ábris, de csak egy kortyot.</p>
					<p>- Hé, csaplár! - kiáltotta Ábris vidáman.</p>
					<p>Egy szétnézően kancsal vitéz vált ki a csoportból, és hozzájuk ballagott. Az arca
                  vörös volt és álmos. Kajla bajusza még csapzott volt a bortól. A kezében egy új
                  fekete íjat tartott. Mutatta Ábrisnak:</p>
					<p>- Nyolc denáron vettem.</p>
					<p>S a két fráterre is nézett.</p>
					<p>- A sógorom - mondta Ábris. - Ez meg itt két jó társam az elmúlt időből.</p>
					<p>A sógor kelletlenül nyújtott kezet a két fráternek, s gyanakvón nézett rájuk:</p>
					<p>- Hiába csalogatjátok vissza - mondotta tréfásan -, már helyén az esze. Inkább
                  gyertek tik is. Istenuccse adunk egy rend fegyvert. Adunk, ugye, Ábris.</p>
					<p>- Szívesen - felelte Ábris -, lovat is adok. Úgy felszerellek ruhával,
                  fegyverrel... de vadbarát ez, vad, mint én voltam.</p>
					<p>A részeg sógor barátságosan rázogatta Jancsinak a vállát.</p>
					<p>- Te fráter! Ha jeleskedtek a csatában, földet ád a király.</p>
					<p>Jancsi elmosolyodva rázta a fejét.</p>
					<p>- A földet elveszi a halál - felelte csöndesen.</p>
				</div>
				<div type="chapter">
					<head>5</head>
					<p>Marcellusz még aznap indult volna. Sok mindent szándékolt, hogy végez még a tavasz
                  elején. Mert arra az évre nagygyűlést hívott össze a Rend Montpellier-be,
                  Franciaországba. Európa minden provinciális priorát összeszólította oda a Rend
                  nagymestere.</p>
					<p>A fráterek azonban lebeszélték a szándékáról: nem jó ilyen zavaros időben tovább
                  mozdulnia. A harc Buda és Pest táján lesz valahol, s mérföldekre kiterjed: hátha
                  beleviszi a szekér az ütközet közepébe?</p>
					<p>Marcellusz engedett. A keserűség őt is emésztette, hogy István úgy erőszakoskodik
                  az apja ellen. A csatának különben is meg kell húsvét előtt történnie. Április
                  5-én volt abban az évben (1265-ben) a húsvét.</p>
					<p>Hát ott töltötték a nagyböjtöt.</p>
					<p>De még a nagyhétbe se jutottak bele, egy napon nagy visszatérő csapat jelent meg a
                  vár alatt. Bekötött fejű és felkötött karú emberek, kedvetlenek, mérgesen
                  káromkodók. Még a lovuk is vagy sántított vagy vérzett.</p>
					<p>Az öreg király elvesztette a csatát.</p>
					<p>Isaszegnél ütközött össze a két magyar sereg, oly nagy had, hogy a tatárokat a
                  saját országukban meg lehetett volna vele verni. De nem: a magyar a magyart
                  irtotta.</p>
					<p>A csata első felén az öreg királynak látszott pártján a szerencse. A pokoli
                  emberforgatagban egy ördögileg feldühödött vitéz majdnem Istvánt is leszúrta. Csak
                  annyit hibázott a dárda, hogy az István hasa helyett a nyeregfába döfött, s
                  beletörött. István maga leszúrta az ismeretlen vitézt. Arra megfordult a
                  szerencse. A vitéz Prájszel Henrik, az egyik hadtest vezére, lefordult a lováról a
                  gomolyodásban, s a lovak összetaposták. Henrik nádor foglyul esett, az idősebbik
                  fia is vele. Az öreg király lovasai ki akarták szabadítani. Eget lázító öldöklés
                  következett. Annyian estek el, hogy talán a mohi csatában se többen.</p>
					<p>István véres karddal akkor Budának fordult. Vele a diadaltól ittas, ordítozó had.
                  Nem volt többé földi hatalom, amely az öreg királyt védje!</p>
					<p>Megvédte az Ég.</p>
					<p>Mikor a pesti kapuhoz érkeztek, templomi zászlók között, miseruhákba öltözött papi
                  csoport vonult szembe a győzővel. A vitézek lármája elhallgatott. A süvegüket
                  levették, s utat nyitottak a templom embereinek.</p>
					<p>- István király! - kiáltották azok. - István királynak jövünk eléje.</p>
					<p>A király csakhamar odaérkezett. Az aranycirádás acélsisak még a fején. Izzadt és
                  poros. Fehér lovának a szügye piros a vértől.</p>
					<p>Fülöp esztergomi érsek püspöki ornátusban magasra emelte az apostoli
                  ezüstkeresztet:</p>
					<p>- Állj meg, Abszolon! Ne kísértsd tovább az Istent!</p>
					<p>István megrendült. Egy percig tétován állt. Aztán keresztet vetett magára, s
                  megfordította a lovát.</p>
					<p>Másnap megjelentek a küldöttei az öreg királynál. Jelentették, hogy Istvánnak nem
                  az volt a szándéka, hogy az apja országát elvegye, csak a feleségét és a
                  gyermekeit kívánja vissza, s korlátlan úr akar maradni a maga országa
                  részében.</p>
					<p>Marcellusz virágvasárnapján már Budán volt.</p>
					<p>Ott értesültek, hogy a békességlevelet elküldték megerősítésre az új pápának, IV.
                  Kelemennek. (Az öreg pápa, IV. Orbán az ősz végén meghalt.)</p>
					<p>István találkozót is kért az apjától. Mentegetődzött, hogy nem az apja ellen
                  harcolt, hanem a tanácsosai ellen, akik mindig ellene szítják az apja
                  haragját.</p>
					<p>Az öreg király bús szemmel hallgatta. A fia kívánságára csak a fejét rázta:</p>
					<p>- Nem óhajtom többé látni. Soha! Soha!</p>
					<p>Az öreg királyné is ott állt pergamen színű, fonnyadt arccal.</p>
					<p>- Nekünk már nem fiunk. Ellenséget hordoztam a szívem alatt, ellenséget szültem.
                  Ne azon gondolkozzék, hogy velünk hogy találkozik, hanem hogy a mennybéli Istennel
                  hogy találkozik, amikor majd számol a földi életéről!</p>
					<p>Az öreg királyi pár mellett ott állt egy kövér, fehér arcú és mély fekete szemű
                  asszony, Anna is, a három év óta özvegy, legidősebb királyleány. Ratiszláv bolgár
                  cár özvegye. Az még keményebben válaszolt:</p>
					<p>- Amit István a szüleimmel cselekedett, gonosz cselekedet volt! Elvetemült emberek
                  sem tesznek olyat, Én is megtagadom őt.</p>
					<p>Akkor István átment fegyveres kíséret nélkül, csupán egyedül a szigeti
                  klastromba.</p>
					<p>És Margitnak könyörgött, hogy lágyítsa meg a szülei szívét. Ő nem a szülei ellen
                  tört, ő a jogait védte, meg a családját. Ha a szülei meg nem bocsátanak neki, az
                  udvari nép tovább is fújja majd a kígyókövet, és hiába minden türelem, ismét
                  elmérgesedik az ügy, s neki kötelessége megvédeni a családját és a híveit.</p>
					<p>Margit Jordánuszt küldötte a szülőihez és Timóteusz frátert, hogy sürgősen kíván
                  beszélni velük: de mind a ketten jöjjenek át.</p>
					<p>Az öreg szülők megjelentek.</p>
					<p>István félrevonult a társalgószobába. (Böjtben nem fogadnak látogatót az apácák,
                  hát egyedül lehetett ottan.) Bent a királyteremben Margit a mindent megbocsátó
                  Krisztust emlegetve esdekelt a szülőknek, hogy lágyuljon meg a szívük István
                  iránt.</p>
					<p>De órahosszáig eltartott, míg végre egy apáca megjelent a vasablaknál, és szólt
                  Istvánnak, hogy bemehet. István leoldta a kardját. Letette a társalgószoba
                  padjára. Könnyes szemmel megalázkodottan lépett be a királyterembe. De amikor az
                  apjára pillantott, s meglátta, mily keserűség sötétlik a szemében, s öreg arca
                  mily halvány a bánattól, nem bírt egy szót se szólani. Várta, hogy az apja szól
                  előbb.</p>
					<p>Az anyja Annával elfordultan állt. Mind a kettőjük arca hideg volt és megvető.</p>
					<p>- Atyánk megbocsát - szólalt meg tikkadozó mellel Margit. - Nyújts hát neki kezet,
                  atyám! Krisztus szerelmére kérlek, ne tagadd meg a fiadat!</p>
					<p>És egyik kezével megfogta az öregúr kezét, a másikkal a fiú kezét. Egybetette a
                  két kezet.</p>
					<p>- Megbocsátok - rebegte az öreg király.</p>
					<p>Arcában, hangjában azonban benne volt: De feledni nem
                     feledhetek.
               </p>
					<p>Míg ez a nehéz megbékülés történt, az anya meg a leánya a hátsó ajtón elhagyta a
                  termet. Ők ketten nem bocsátottak meg. Soha többé az életben nem is beszéltek
                  Istvánnal.</p>
					<p>A következő napon a templomban, Margit jelenlétében az oltárnál, Fülöp érsek előtt
                  esküdött meg a fiú az evangéliumra, miközben egy kis feszületre tette a kezét. A
                  feszület Krisztus igazi keresztfájából volt faragva. Hát úgy esküdött meg a fiú,
                  hogy többé az apja ellen fegyvert nem fog. Viszont az apa szintén esküvel ígérte,
                  hogy bármi olyan ügy fordul elő, amely haragítaná, közösen választott bíróság
                  ítéletére bocsátja; egymás alattvalóira adót nem vetnek; várépítésre őket nem
                  kényszerítik; reájuk nem szállnak; a futott nemeseket egymás országába be nem
                  fogadják.</p>
					<p>Mindez már megtörtént, mikor Marcellusz hazaérkezett.</p>
					<p>Az öreg provinciálisnak első gondja volt, hogy a szigeti klastromot meglátogassa.
                  Azért is, hogy Montpellierbe sietett, azért is, mert büszkesége is volt az a
                  klastrom, amelyben koronás fejű emberek leányai imádták Szent Domonkos öltözetében
                  Istent.</p>
					<p>Nagyszerdán mentek le.</p>
					<p>A prior - azon az évben ismét Szikárdusz - elmondta, amik a szigeten történtek.
                  Elmondta azt is, hogy kik haltak meg az apácák közül.</p>
					<p>Meghalt a többi közt Klára szóror is.</p>
					<p>Marcellusz ránézett Jancsira. Jancsi ránézett Marcelluszra. (Miért néz rám az öreg
                  olyan különösen?) </p>
					<p>Marcellusz a priorhoz fordult:</p>
					<p>- Van-e kertésztek?</p>
					<p>Bizony nem volt azóta, hogy Jancsi távozott, csak épp ahogy értették, maguk
                  kontárkodtak benne.</p>
					<p>- No, hát akkor itt maradhatsz - mondotta Jancsinak Marcellusz.</p>
				</div>
				<div type="chapter">
					<head>6</head>
					<p>Jancsinak az első kérése az volt, hogy az anyját
                  meglátogathassa. Nem a társalgóban, csak éppen a nagykapunál szólna be, és csak
                  annyit, hogy: Itt vagyok, anyám!</p>
					<p>- Eredj be a lektorral délután - felelte a prior. </p>
					<p>Margit kérette, hogy olvasson neki passiót.</p>
					<p>Ez a felelet nagyobb öröm volt a fráternek, hogysem a prior vélhette.</p>
					<p>A lektor többnyire a kapitulum-házban olvas az apácáknak. Margittal egy födél
                  alatt tölthet hát egy órát. Talán kérdezni is kérdezi Margit, hogy hol járt? Talán
                  újra kér tőle imádságot. Ír, szívesen ír neki sokat, sokat! S nem olyan maga
                  koholtat, mint azt első ízben cselekedte!</p>
					<p>Az örömtől szinte kábultan sietett Jakab fráterhez, aki már várta őt. A harag rég
                  elmúlt szívéből. Később, hogy nyugodtan fontolgathatta a történteket, helyesnek
                  érezte Jakabnak a magaviseletét. Nem ismerhette az ügyet: nem vétkezett, csak
                  jóakaratúlag tévedett.</p>
					<p>Jakab testvéri örvendezéssel borult a nyakába, és kérdést kérdésre halmozott, hogy
                  hol mit látott? Hogy élnek más klastromokban? Jobb-e a szigeten, mint másutt?</p>
					<p>- Jobb, jobb! - felelte Jancsi. - Más klastromok nagyobbak, népesebbek, de csak ez
                  az egy hely az, ahol csöndesség és békesség tanyáz.</p>
					<p>Csodálkozva látta, hogy Jakab asztala tele van iratokkal és nagy folió könyvekkel.
                  Padlója éppoly tentafröccsös, mint a várban az író fráteré.</p>
					<p>- Miket írsz te? Csak nem vagy tán író?</p>
					<p>- De nagyon is - felelte büszkén Jakab, és fitos orrát magasra vetette -, mióta te
                  elmentél, úgy beletanultam én az írásba, hogy... - Valami nagy hasonlatot akart
                  mondani, de semmi hasonlítást nem talált elég nagynak az írósága kifejezésére.</p>
					<p>- Hát aztán miket írsz te?</p>
					<p>- Miket? Hát gazdasági könyveket, az apácák gazdaságainak a jegyzéseit írom.
                  Énhozzám hoznak minden ügyet. Én tisztázom le az adományleveleket. Sok-sok
                  adománnyal gyarapszik az apáca-klastrom vagyona! Az esztergomi érsek is adott egy
                  szőlőt a Csolnak-hegy aljában. És mindenki, akinek beveszik a leányát apácának,
                  nagy birtokot ad vele.</p>
					<p>- Szegény apácák - mosolygott Jancsi -, sose látnak abból egy röget se.</p>
					<p>- Elég az, hogy a jövedelem befolyik.</p>
					<p>És szapora nyelvvel mondotta el, mennyi a jövedelem, és hogy honnan mit kaptak.
                  Olyan elégültséggel beszélt, mintha a saját birtokairól beszélne.</p>
					<p>- Bezony - mondotta - oly gazdag ez a klastrom, hogy ezer meg ezer esztendő
                  elmúlhatik, de ezt a klastromot minden idő itt látja majd változatlanul.</p>
					<p>Nóna után a lektor gondosan lekeféltette a kápáját, csuháját. Jancsi is gondosan
                  körülkefélkedett.</p>
					<p>A kezét háromszor is megmosta, és nyugtalanul kérdezte Jakabot:</p>
					<p>- Nincs valami szenny az arcomon?</p>
					<p>Mert tükör bizony nem volt a klastromban.</p>
					<p>Aztán áldást kértek a lektorral a priortól, és átmentek.</p>
					<p>A tavasz már erősen bontakozott. Nagy sárga fürtökben virágzott a fűzfa. A fűben
                  is sárgult már a pitypang. A napfényes magasban kiterjesztett szárnnyal kóválygott
                  egy gólya.</p>
					<p>- Minden héten áthívatott a böjtben - szólalt meg az úton Dezső lektor. - Szereti
                  a szent olvasmányokat. Meglátod, milyen lélekből hallgatja.</p>
					<p>Aztán néhány lépésre megint megszólalt:</p>
					<p>- A télen egyszer a királyné is bent járt. Épp akkor jött, mikor olvastam. Nem
                  engedte, hogy félbehagyjam. A szentek életéből olvastam nekik. Ő is sírt. Aztán
                  olvasás után azt mondja:</p>
					<p>- Sohase hallottam ilyen szép olvasást.</p>
					<p>Azt mondta. Azt is mondta, hogy aszongya: Nagy tudományú ember vagy te, fráter!
                  Miképp háláljam meg, hogy a leányomnak olvasol?</p>
					<p>Pénzt nyújtott. De én csak elmosolyodtam.</p>
					<p>- Nagyméltóságú királyné asszonyom - feleltem -, nem tudod-e, hogy a magunkfajta
                  szerzetes nem ismeri a pénzt?</p>
					<p>- Igaz, igaz - szólt hálás szemmel a királyné. - Hát akkor más ajándékot küldök
                  majd neked.</p>
					<p>Arra is csak meghajoltam:</p>
					<p>- Nagyméltóságú királyné asszonyom, szerzetesnek nem szabad semmi értéket
                  tartogatnia. Mink csak égi értékeket ismerünk.</p>
					<p>Mit szólsz erre! Mégiscsak nagyurak vagyunk mink, ugye! Egy királyné, aki nem tud
                  fizetni! Egy kolduló barát, aki megajándékoz egy királynét! Mi? És ne legyünk
                  büszkék? Igaz, hogy aztán a királyné a szerzetnek küldött öt font ezüstmárkát, de
                  nekem személyemben mégiscsak adósom maradt.</p>
					<p>Az ajtóhoz értek. Nyitva volt. Bent a folyosórácsnál csöngettek. A kapus apáca
                  megjelent, és pislogva nézett rájuk.</p>
					<p>- Fráterek - mondotta a rácsvasba fogódzkodva -, tudom, hogy Margit kértére
                  jöttetek. De alszik. Az éjjel matutinumig fenn imádkozott, utána meg az ágya előtt
                  folytatta az imádkozást mind kakasszóig. Reggel ismét felkelt a primára. Délelőtt
                  a kórházban dolgozott. Hét beteget fürösztött és nyírt meg. Ebéd után elaludt. A
                  priorissza azt mondta, hogy ne zavarjuk fel, mert igen gyenge.</p>
					<p>- Akkor tán holnapra hagyjuk... - vélekedett a lektor.</p>
					<p>- Nem, nem! Igen sajolná, hogy elaludt. Hanem ha várnátok kissé...</p>
					<p>És Jancsira nézett:</p>
					<p>- Hiszen te, János fráter, úgyis szívesen beszélgetsz anyáddal. Megkérem a
                  fejedelemasszonyt, és ideküldöm. Addig bizonyára felébred Margit szóror. Azt
                  mondjuk majd neki, hogy éppen most érkeztetek. Vagy ha éppen aludna, vesperás
                  előtt egy órával felköltjük.</p>
					<p>A két fráter helyeslően bólintott. Betértek a társalgóba. Ott nem volt senki.
                  Nagyböjtben a klastrom nem fogad látogatókat.</p>
					<p>A lektor leült a sarokba és morgott:</p>
					<p>- Nem értem, hogy engedhetik meg! Mindennek van határa. Az imádkozásnak is.</p>
					<p>Jancsi körülnézett a tágas szobácskában. Nem volt ott semmi néznivaló, de oly rég
                  nem járt ott. A lóca köröskörül a fal mellett fényes volt már a látogatók
                  ruhájától. A padló is meg volt kopva a vasablak előtt. A feszületet sötétkék
                  fátyol takarta.</p>
					<p>- A betegekkel foglalkozik - dohogott tovább a lektor. - Ha valami csúnya beteg
                  van, akitől mindenki elfut, ő vállalja. Tavaly egy himlős volt köztük, cseléd
                  pedig... Hogy lehet ilyet megengedni! Maga a cseléd is könyörgött: - Az Isten
                  szerelmére, menj el tőlem! Ragadós a baj!!!</p>
					<p>Jancsi fráter összerázkódott.</p>
					<p>A lektor hümmentett.</p>
					<p>- Azt felelte neki: Volnék én a te bajodban, ugye, ápolnál engem! A többi apáca
                  közel se mert menni a betegházhoz. De még Margittól is futottak.</p>
					<p>- Szörnyűség! - hüledezett Jancsi fráter.</p>
					<p>A lektor vállat vont.</p>
					<p>- Hiszen szép, szép az irgalmasság, de mégis különbség vagyon ember és ember
                  között is. A babot is megválogatjuk. Mi történik, ha a király lányára átragad a
                  nyavalya? Csoda, hogy át nem ragadt!</p>
					<p>- Szörnyűség!</p>
					<p>- Mértéktelenség! Igaz, hogy jó szívnek a jele. Ő mindig a szenvedőkkel van,
                  mindig! Ha valamelyik apácát gyászhír éri, ő vigasztalja legjobban. A minap egy
                  Erzsébet, Adorján Erzsébet nevű apácának a húga halt meg. És szegény hát persze
                  nagyon sírt. Margit megölelte, és vele sírt. És azt mondta: Ó, bár velem történt
                  volna ez, és a te húgod maradt volna életben! Pedig nem is ismerte.</p>
					<p>- Milyen jó lélek! - rebegte Jancsi fráter maga elé.</p>
					<p>A lektor legyintett:</p>
					<p>- Bűn az ilyen gondolat, bűn! Ha nekem gyónna, bizony megmondanám neki. Leányom,
                  vigyázz, a jó erkölcsök olyanok, mint a tűz: mértékkel melegség, mértéktelenül
                  veszedelem. A koldusokat is ugyan idekapatta a nagy könyörületével. Majd meglátod,
                  misén micsoda lázárok nyüzsögnek itten. Eddig csak meghúzódtak hátul, de egyszer
                  egyiket meglátta Margit az imádkozóhelyéről, s egy jó kápát küldött ki neki.
                  Másszor az új kámzsáját küldte ki egynek, hogy varrasson belőle ruhát. Bezzeg a
                  koldusok, ahány csak van Pesten, Budán, mind ide sereglenek. Mindig felkavarodik a
                  gyomrom, ha át kell jönnöm prédikálnom vagy miséznem!</p>
					<p>- De hát csak nem eresztik be őket?</p>
					<p>- A templomot nem zárhatjuk be senki előtt. Még az a szerencse, hogy nem mehetnek
                  be a klastromba. De így is látja őket Margit, ha előre tolakodnak. És ha rongyos
                  embert lát, mindjárt nyugtalan. Istenem - azt mondja -, micsoda szívük van odakünn
                  az embereknek! Persze azt véli, hogy csak annyi koldus van a világon, amennyit ő
                  lát. Szétosztogatta volna már mind a ruhatárt, de hát véget vetettek a
                  ruhaosztásainak. Azóta egyre kéri a pénzt apjától, anyjától...</p>
					<p>A lektor elmosolyodott:</p>
					<p>- Érdekes, hogy az irigység még ilyen mezőn is felüti a fejét. Az apácatársai
                  pukkadoznak, mikor látják, hogy az öreg György fráter ott osztogatja a pénzt a
                  templomban.</p>
					<p>- Könnyű neked - mondták Margitnak a múlt héten is -: te adhatsz. - Mink is
                  segítenénk, ha tarthatnánk pénzt magunknál.</p>
					<p>Hanem Margit erre ügyesen megfelelt:</p>
					<p>- Ó, Istenem - mondotta -, hát csak pénzzel lehet-e segíteni a szegényen? Nem
                  imádkozhattok-e értük, hogy Isten segítsen rajtuk?</p>
					<p>S a lektor gyönyörködve rázta a fejét.</p>
					<p>- Szép gondolat, ugye? De bezzeg aztán ha bénát vagy vakot lát, meg van akadva.
                  Azon már ő se tud segíteni. Csak siratja őket. Mindjárt könnybe borul a szeme,
                  mihelyt effélét lát. Istenem - azt mondja -, énnekem is adhattál volna ilyen
                  testet!</p>
					<p>A belső teremben ajtónyitás és csoszogás hallatszott. A kárpit meglebbent és
                  félrecsapódott. A rostély mögött elővirított Julis asszonynak vörös-kövér,
                  örvendező ábrázata.</p>
					<p>- Áve Mária, kedves fráter fiam! Áve Mária, Dezső fráter! Ó, lelkem, fiam,
                  csakhogy újra látlak. Egészséges vagy-e? Mintha soványabb volnál, mint szoktál
                  lenni! Talán böjtöltél sokat? Itt is böjtölünk. Egy befaló falat húst nem láttam
                  szentkarácsony óta. Pedig beteg is vótam. Jaj, édes fráter fiam, a farsangon
                  csaknem meghaltam. Feküdtem is három hetet. Még a szólásom is olyan vót, mint a
                  tömött lúdé.</p>
					<p>Reszelt egyet a torkán, s folytatta:</p>
					<p>- Gondolnád-e édes fiam, hogy két királyleány ápolt! A kisebbik is olyan jó, mint
                  Margit szóror, Margit meg olyan, mint az édes tej, az áldott. Csakhogy a kisebbik
                  mégis kiszaladt, mikor... Jaj, lelkem, el se mondom! Elég annyi, hogy nem bírtam
                  mozdulni se, öt nap. Se kezem, se lábam nem mozdult. Megfáztam, aszongyák. Minden
                  forgó csontom megkeményedett, mint a kő. Nem akart forogni. Jaj, mondok, bizony
                  megmerevülök! - mondom a konyhán, ahogy a lángost beöltöm - jaj, Istenem! Próbálom
                  emelni a lábamat, jobb lábamat, bal lábamat, forgatni a bokámat, térdemet. A magas
                  orrú kisasszonyok csak nevettek, hogy aszongyák:</p>
					<p>- Tán a farsangot érzed, Julis asszony? Táncolni mennél tán?</p>
					<p>A kísérő apáca, aki hátul ült valahol, közbeszólt:</p>
					<p>- Ilyeneket ne beszélj!</p>
					<p>- Csak kiszaladt a számon - mentegetődzött Julis asszony.</p>
					<p>Aztán folytatta:</p>
					<p>- Csak Margit szóror nem nevetett, az áldott lélek Hogy a fájásom nem szűnt, még ő
                  jelentette a fejedelemasszonynak, hogy fektessen le. Ő kísért a beteg-házba is, Ő
                  vetkeztetett le. Jaj, lelkem, mintha nem is királyleány vóna, hanem ő az utolsó
                  cseléd. Ha valamit szól a fejedelemasszony: tegyétek ezt, tegyétek azt, ő
                  mozdul leghamarabb. Látnád, hogyan hordja a vállán a vizet nagy rúdon a
                  beteg-házba! Látnád, hogyan hordja nekik a tüzelőfát... Mert mikor nagy a sár meg
                  a hó, bezzeg féltik a lábacskájukat! Szegény betegek akár meggebedjenek!</p>
					<p>A kísérő apáca közbeszólt:</p>
					<p>- Julis szóror...</p>
					<p>- Ami igaz, igaz. - felelte Julis. - Hát nem igaz?</p>
					<p>- Igaz, de nem szabad kibeszélnünk - felelte a szigorú szóror.</p>
					<p>A hangjáról ítélve vén szóror lehetett. S talán nem is volt olyan szigorú, mint
                  amilyennek látszott, csak a fráterek előtt vigyázott a regulára.</p>
					<p>Nem is folytathatták aztán a társalgást. Egy fiatal, mosolygós szemű apáca eltolta
                  az asszonyt a vasablaktól, és jelentette, hogy Margit szóror már fölkelt.</p>
					<p>A két frátert átbocsátották a folyosórácson. Margit, és valami negyven apáca vele,
                  már várta őket a kapitulum-házban.</p>
					<p>Jancsi csak nézte, hogy melyik köztük Margit.</p>
					<p>Alig ismert reá.</p>
					<p>A holdvilági méla szépség helyett egy összevont szemöldökű, sovány, sárga arcú kis
                  apáca vánszorgott előtte. Csak a pillái olyan sötétek, mint voltak. De a szeme
                  szemöldök alá süppedt, kék árnyékkal környezett. Tekintete bágyadt. Ajka is
                  színtelen. A fején elócskult fekete kendő. A vállán foltos fekete palást. A
                  kámzsája térden szemet bántóan mállott.</p>
					<p>A királyleány megérezte, hogy Jancsi elrémült a változáson: szomorú mosolygás
                  vonult át az ajkain. A fráterre nézett.</p>
					<p>- Megjött-e Marcellusz atyánk is?</p>
					<p>- Meg - felelte Jancsi -, holnap bizonnyal ő misézik.</p>
					<p>S meleg hullám ömlött át a szívén. Tehát Margit nem feledte el a három év
                  folyamán! Azt is tudja, hogy ő Marcellusszal járt. De hátha a kapus apáca mondta
                  neki?</p>
					<p>Margit bólintott:</p>
					<p>- Örülök.</p>
					<p>S leült. Melléje telepedett a húga, a kis Erzsi - már tízéves, vidám szemű,
                  egészséges leány. A többi is, fiatal és öreg vegyesen. Mind szobai színű, fehér
                  kezű, ájtatos szemű. A hiányzókat bizonyára különféle munkák tartották vissza. Az
                  olvasás hallgatása nem volt kötelező.</p>
					<p>Dezső lektor a priorissza karosszékébe ült a feszület alá, s felnyitotta a
                  könyvet: kivett belőle egy összehajtogatott, elsárgult pergamen-papirost. Margitra
                  nézett.</p>
					<p>- Elhoztam a Boldogságos Szűz Mária siralmát is. Ezt olvassam-e előbb, vagy Urunk
                  szenvedésének történetét?</p>
					<p>- Úgy, mint tavaly, jó fráter - felelte Margit -, sződd bele az evangéliomba,
                  mikor már Krisztus Urunk felfeszítéséhez jutottál.</p>
					<p>S hogy így szólván kérőn tette össze a kezét, az ujjainak a vékonysága és
                  keze-fejének soványsága szembeötlő volt.</p>
					<p>A lektor a szeméhez emelte a könyvet, és olvasásba fogott. Szent Márk
                  evangélistának az írásából olvasta a szenvedés történetét:</p>
					<p>
                  ...Vala pedig húsvét, és két nap múlván pogácsa étel, és
                     kerestetik vala a papok fejedelmi és az írástudók, miképpen őtet álnoksággal
                     megfoghatnák és megölhetnék...
               </p>
					<p>Az apácák áhítattal figyeltek.</p>
					<p>Mért olvasott nekik a lektor? S miért nem olvastak ők maguk?</p>
					<p>Mert nem tudtak úgy olvasni, mint ahogy mai időben értjük az olvasni-tudást. A
                  klastromokban mindenki megtanulta a betűket, aki gyermekkorában került be. De
                  olvasni csak annyira tudtak, hogy az officiumokat meg a zsoltárokat olvashatták
                  vele. Mindennap azokat mondták, s mindennap azt a két könyvet olvasták, hát elég
                  volt, ha két-három betűt megfogott a szóban a szemük, tudták, micsoda szó az.</p>
					<p>De nyomtatás még akkor nem volt: kézzel írták a könyveket, s minden könyv más
                  írással volt írva. Bizony: ritka könyv jó-szép betűs írással.</p>
					<p>Ismeretlen szövegű könyvet csak nagy fáradsággal bírtak olvasni.</p>
					<p>A lektrix, vagyis az olvasó apáca, szintén gyarló olvasó lehetett náluk. Talán
                  csak két könyvre szorult az olvasása: a regulák könyvére s erkölcsi intelmek
                  könyvére. Bibliát és szentek életét nem olvastak bent.</p>
					<p>Legfeljebb ha négy-öt nő-szent élete írásának az olvasásában volt gyakorlott a
                  lektrix.</p>
					<p>Hát ezért kellett a lektornak időnként bemennie. A lektor gyakorlott szemű volt az
                  olvasásban, de még ő is csak azt a könyvet bírta folyékonyan olvasni, amelynek már
                  minden bökkenőjével megismerkedett.</p>
					<p>Dezső lektor tehát olvasta, miként járul Magdolna Jézus lábához, és miként önti
                  reá a nárdipiztikos kenetet, s hogy a tanítványok ezen a
                  pazarláson elképednek, miként feleli Jézus:</p>
					<p>
                  Szegények mindenha lesznek veletek, de én nem...
               </p>
					<p>Akkor már Margit szeme megtelt könnyel.</p>
					<p>És könnyes szemmel hallgatta tovább az utolsó vacsora és a getsemáni kerti jelenet
                  történetét. A lektor ügyesen emelte ki a leíró részekből Jézus eleven szavait.
                  Mintha Jézus maga szólna, hangzott a teremben:</p>
					<p>
                  Simon, aluszol-e?
               </p>
					<p>A királyleány szeméből mind sűrűbben görgedeztek a könnyek.</p>
					<p>Mikor a lektor odaért, hogy Jézust a főpap elé állítják, és némelyek kezdének őreá pökni, és ő orcáját bekötni és nagy csapásokkal
                     verni, Margit térdre borult, és a könyökét a székre támasztva a vélumába
                  takarta az arcát.</p>
					<p>Ó, Istenem, Istenem! - sírta a fejét ingatva.</p>
					<p>Erre a többi apáca szeme is megtelt könnyel.</p>
					<p>A lektor maga is megindultan olvasott tovább. A keresztre feszítésnél már gyakorta
                  törülgette ő is a könnyeit.</p>
					<p>- Itt következne a Boldogságos Szűz siralma - mondotta -, de igen sírtok,
                  szórorok. Nem olvashatok, ha sírtok.</p>
					<p>- Nem sírunk! - nyögte Margit, könnyes arcát a fráterre emelve. - Csak olvasd,
                  olvasd! Megtartóztatjuk a sírásunkat!</p>
					<p>És a lektor olvasta:</p>
					<p>
                  ...Minek utána a feszítők a kereszt fának alóla eltávoztak
                     volna, a keserves anya fölemelteték a földről, és felemelé ő szömeit. És láta
                     három kereszt fát feligazítva, és középen látá az ő szent fiát függve, immár
                     halálra változtatva... Fejére kulcsolá ő szent kezeit, s mondta: Jaj
                     énneköm!... Ó, keménységes keresztfa! Ki löttél eznapon énfiamnak anyja, mire
                     vetted el éntőlem őtet? Én őtet ölelgetőm vala én karjaimmal, te pedig szorítod
                     kemény vas-szegekkel! Én őtet takargatám lágy ruhában, te pedig öltözteted
                     önnön vérének ruhájába...
               </p>
					<p>Országszerte becsült ájtatos imádság volt ez akkoriban. Kegyetlen szépségekkel
                  teljes és magyaros ízű szólásairól ítélve bizonyára magyar elmének munkája.</p>
					<p>A lektor sohasem bírta végigolvasni: a hangja elfulladt.</p>
					<p>Hát csak behajtotta a könyvet, és fölkelt könnyes szemmel. Némán meghajolt.</p>
					<p>Kimentek a klastromból. A friss tavaszi szellő szinte balzsamként lehelt az
                  arcukra. Verebek csicseregtek, döngő méhek hordták a virágok sárga porát.</p>
					<p>- Lektor fráter - szólalt meg Jancsi. - Micsoda ruhában volt Margit? Hiszen
                  szörnyűség!...</p>
					<p>A lektor vállat vont:</p>
					<p>- Mennyit korholja pedig Olimpiádesz, hogy ne tegye. De az ilyenekben nem
                  engedelmes. Csak mikor a király jön vagy a királyné, akkor kapkod magára jobbféle
                  vélumot, jobbféle köpönyeget.</p>
					<p>- Borzasztóan megváltozott.</p>
					<p>- Meghiszem azt. Sündisznókat neveltet odabe’. Tudod-e, mért? Viselnéd te azt a
                  derekadon, amit ő, majd te is megváltoznál.</p>
					<p>Jancsi rezgő szívvel lépett be a kertjébe.</p>
				</div>
				<div type="chapter">
					<head>7</head>
					<p>A sok utazásban Jancsi fráter sok kertet látott. S különösen szép kerteket látott
                  az apáca-klastromokban, gondozott, szép kerteket, virágosokat.</p>
					<p>Az apácák temploma néhol virágosabb volt, mint a szigeten szokott lenni. Igaz,
                  hogy a szigeti templom kevés virággal is pompásabb volt valamennyinél. De Jancsi
                  mégis jámbor irigységgel csodálta a nemesebb fajú violákat és más egyéb, újfajta
                  virágokat, különösen a dunántúli apáca-klastromok kertjeiben.</p>
					<p>...Csak egyszer hazatérhessek - gondolta -, majd tenyésztek én is. Hogy örül majd
                  a szóror!...</p>
					<p>A kert persze el volt hanyagolva. A kerti ház mellett úgy felszaporodott a trágya,
                  hogy már nem is behányták, hanem ki. Ami belől volt a kertben, feketére rothadt a
                  két esztendő folytán, s a tetején eleven, erős fű és dudva vert tanyát.</p>
					<p>Kertész szemének gyönyörűség!</p>
					<p>Benyitotta a hátulsó kis kerti ház elrozsdásodott ajtaját, s megakadt a szeme a
                  fal mellett embernyi magasra nyúlt liliomon. Sápadt-sárga volt a liliom levele, de
                  kövér. Hogy került az oda? S hogy leveledzett olyan magasra április elején? Hiszen
                  ami kívül telelt, alighogy kizöldült a földből!</p>
					<p>Nézte, bámulta. Azt csak megértette, hogyan került oda a liliom.</p>
					<p>Ő hozta egy ősszel a pesti klastrom kertjéből, s csak odahányta a homokba. Aztán
                  ott is maradt. De hogyan leveledzhetett ki? Bizonyára télen is hajtott.</p>
					<p>Végre arra magyarázta a csodát, hogy az istálló melege egyfelől, másfelől a külső
                  trágyahalom megvédte a falat a télnek a hidegétől.</p>
					<p>Hogy miért olyan színtelen? Azon nem ütközött meg. A pincében nőtt fű is
                  színtelen. Nem érte napfény.</p>
					<p>Vajon ha télen is napfényt, világosságot lehetne hozzá juttatni, virágozna-e télen
                  is?</p>
					<p>De hogyan lehessen az?</p>
					<p>A máriakővel!</p>
					<p>De vajon a prior megengedi-e? Hátha azt mondja: Ne bontsd meg a tetőt.</p>
					<p>Vagy azt mondja: Tartsuk meg a máriaüveget, mert lehet, hogy a templom ablakát
                  kell idővel javítani. A prior engedelme nélkül tegye? Nem, nem vét többé a regula
                  ellen.</p>
					<p>Mindezek csak csöndes tűnődések voltak. Vándor gondolatok, amelyek átvonulnak az
                  ember elméjén, s nem térnek többé vissza.</p>
					<p>A kamara dohos volt. A kerti szerszámok benne rozsdásak. Középen egy öblöshasú,
                  kormos, dróthálós fazék állt, s benne csaknem színig valami barna lé.
                  Fölpillantott a tetőre, s megértette, hogy azért tették oda a fazekat, mert a
                  tetőn egy zsindely megcsorbult: a hólé becsöpögött.</p>
					<p>Kitette a fazekat az ajtó mellé. Jó lesz öntözésre.</p>
					<p>Aztán elővette az ásót, és körülárkolta a fákat, a hat bokor rózsát. Bőven
                  meghordta valamennyit korhadt trágyával.</p>
					<p>Hát azon évben oly kövéren leveleztek a fák, s oly dúsan virított a hat
                  rózsabokor, hogy a fráterek ámulva szemlélték.</p>
					<p>Jancsi büszke volt a művére. A szomszéd klastromokból is kezdtek hozzálátogatni a
                  kertész fráterek: magvakat, gyökereket kértek, vagy cseréltek. S beszélgettek is
                  persze a mesterségükről. Jancsi kertje gyönyörű volt: a kerti házikó mellett
                  virág, azontúl mindenütt nagylevelű gyökérnövények. Babot, lencsét, kásaféléket
                  nem termelt: a koldus fráterek hoztak bőven, de már petrezselymet, répát, retket
                  nem termett sehol olyat a föld, mint Jancsi kertjében.</p>
					<p>Hát Jancsit a látogatások még inkább buzdították. Naphosszat dolgozgatott a
                  kertjében. Az utakat megtisztította. A bokrokat megnyesegette. A gazt
                  kigyomlálta.</p>
					<p>Még arra is kiterjedt a figyelme, hogy az elhervadt rózsákat letépte. Másutt a
                  bokron maradt a hervadt virág, s elrútította a bokrot. Nála a rózsabokor mindig
                  fiatal volt és tiszta.</p>
					<p>Jancsi egy júliusi napon maga is gyönyörködve állt meg az egyik bokra előtt. A
                  bokor tele volt halványpiros rózsával, s a lombjai között egy liliom nyitotta ki
                  fehér kelyheit.</p>
					<p>Hogyan került oda az a liliom? Bizonyára fiókhagymácska volt, mikor a bokrot
                  ültették. Odavetették a bokor tövébe az ásóval. Aztán a kis liliom két-három évig
                  csak zöldült, végre kinyílott.</p>
					<p>Bizony satnya volt, alig háromarasznyi magas, és a virága is kisded. De mégis
                  szép.</p>
					<p>A fráter fáradt volt, leült a bokor mellé, és eltűnődve nézte.</p>
					<p>Micsoda gondolatból alkothatta Isten a virágot? Hiszen ha csak bezöldíteni akarta
                  a földet, csupa fűvel is bezöldíthette volna. De mennyi szép virágot vegyített a
                  fű közé! A pirinkó nefelejcstől mind a rózsáig mennyi ezer és ezerféle alakú és
                  színű virág nyílik mindenütt, ahol emberi láb nem tapossa el!</p>
					<p>A rózsa talán mégis a legszebb.</p>
					<p>De a liliom meg csupa rejtelem.</p>
					<p>Honnan veszi a liliom azt a csodás tisztaságú fehérségét?</p>
					<p>A földből?</p>
					<p>A föld fekete.</p>
					<p>És miért szeret elrejtőzötten élni? Ha útfélre ültetik, soványka marad, fejletlen.
                  Ha félreültetik a kert zugába, nemes, szép formában magasra növekedik. Levele
                  szélesebb, zöldebb, virága nagyobb.</p>
					<p>Miért?</p>
					<p>És nappal zárva van az illata. Mintha titkolná a keble kincseit. Közel kell
                  hajolni hozzá, közeles-közel, hogy valamit érezhessünk a leheletéből. Ám éjjel,
                  sötétben, a csillagok csöndességében ébren van az az egy virág. A fehérsége szinte
                  fénylik a sötétben, és édes-finom illattal árasztja el a kertet.</p>
					<p>Mért titkolódzik nappal? Miért illatozik éjjelen? Mért fehérebb? illatosabb más
                  virágoknál?</p>
					<p>És tovább fonta a gondolatait.</p>
					<p>Vajon ha egy liliomot bevinne a kerti házba, s máriaüveggel cserélne meg egynehány
                  zsindelyt, nyílna-e télen?</p>
					<p>És hátha a rózsa is nyílana?</p>
					<p>Milyen szép lenne, ha télen-nyáron virágzó volna az a bokor a liliommal
                  együtt!</p>
					<p>Egy verebecske szállt a szomszéd bokorra. Jancsi frátert talán nem nézte embernek.
                  Fölemelte az egyik szárnyát, és rendezgetni kezdte a tollait.</p>
					<p>A fráter nézte kis ideig a madárkát. Aztán a figyelme az elhervadt rózsafejekre
                  fordult. Sok volt a hervadt virág a bokron. Hogy a madár elröppent, odament, és
                  szedegette a hervadtakat, félig elhervadtakat, külső szirmukon foltosodókat is. A
                  kötényébe szedte. Mikor már nem volt több, a trágyadombhoz ment, hogy odavesse. De
                  hogy odaért - akármilyen gyönyörűség is kertésznek a trágya ‑, a szeme más helyet
                  keresett. A vizes fazékba dobta a rózsáit.</p>
					<p>Mindez gondolat nélkül történt.</p>
					<p>Aztán máskor is csak odadobta a rózsákat.</p>
					<p>A napon elpárolgott a víz. A fazék megtelt rózsával.</p>
					<p>Néhány napra rá eső esett. A fazékba is csurgott. Megint sütött a nap. Az elázott,
                  elrothadt rózsa leült a fazék fenekére.</p>
					<p>És Jancsi megint csak odadobta a rózsát.</p>
					<p>Egy kánikulai napon besározódott a gyomlálásban a keze. Vizet keresett. A fazék
                  volt a legközelebb hozzá. Belemosta a kezét. Meg se törülte, hiszen mindjárt
                  megszárad.</p>
					<p>Egyszer, hogy a homlokát vakarná, valami kellemes illatot érez. Az illat
                  rózsaszag. De a rózsának egynek se olyan erős az illata.</p>
					<p>Elámult.</p>
					<p>Szimmantja a kezét, hát az olyan jószagú.</p>
					<p>Különös! - mondja magában.</p>
					<p>S tűnődik: honnan jutott a kezére az az illat?</p>
					<p>Nézi a fazék vizét, hát máknyi kis zsírcseppek úszkálnak rajta. Mint a rossz
                  levesen.</p>
					<p>Fölszed az ujja hegyére olyan zsírcseppeket, és szagolgatja. Gyönyörű
                  rózsaszag!</p>
					<p>Minderre más ember nem figyelmezett volna, de a magányban élő ember sok olyan
                  csekélységgel foglalkozik, amit más elbocsát a figyelme mellett.</p>
					<p>Jancsi arra gondolt, hogy meggyűjti a rózsazsírt, sokat, sokat; egy év kevés idő,
                  de két-három év folyamán már valami: lesz egy kis tégelyre való, odaadja az
                  anyjának.</p>
					<p>- Ne szóljon semmit, csak tegye be titkon Margit szórornak az imádkozó
                  fülkéjébe.</p>
					<p>Talált is egy kisebb fajta mázas szilkét, amelyben ojtóviasz lehetett valamikor.
                  Egy körtefa levelével kihalászta a zsírpontokat, s beleveregette a szilkébe.</p>
					<p>Délután fölvett egy pergamenlapot a műhelyében, meg egy fonalat, s kiment a
                  kertbe: bekötötte a szilkét.</p>
					<p>Nehogy valami féreg belemásszon.</p>
				</div>
				<div type="chapter">
					<head>8</head>
					<p>A királyleány végleges beavatása után még inkább megszaporodott az apáca-klastrom
                  népessége. Mikorra Jancsi visszakerült a szigetre, már hetvennél is többen voltak.
                  Az erdélyi Mátyus herceg anyja is az apácák közé lépett, noha még nem volt
                  negyvenéves.</p>
					<p>Mózes nádorispán is (aki abban az évben a csata után lett nádorrá) beadta a
                  leányát, Juditot, s vele a somogyi Igalt is odaajándékozta az
                  apáca-klastromnak.</p>
					<p>Ne tartsák ingyen az ő leányát!</p>
					<p>De a többi főúr is így gondolkodott.</p>
					<p>Nem volt annál gazdagabb klastrom Magyarországon. Fényesebb női társaság sem. S
                  bizony ahol sok a nő és sok a kényen nevelt, a szigorú, klastromi regulát bajos
                  rájuk szorítani a priorisszának.</p>
					<p>Jancsi nemegyszer, mikor ministráló hetes volt, elképedve hallgatta, hogy
                  egyik-másik halkan cseveg is mise közben. Orgona nem volt a templomban, s a mise
                  csöndes részeiben ugyancsak hallatszott a csevegés.</p>
					<p>Szikárdusz is hallotta, és nemegyszer dohogott hazamenet:</p>
					<p>- Meglátszik, hogy már nem Olimpiádesz a priorissza!</p>
					<p>Az új priorissza Judit volt, az előbbi szubpriorissza. Azon évben választották
                  Olimpiádesz helyére. S melléje egy szintén Judit nevűt választottak
                  szubpriorisszának.</p>
					<p>Az apácák tehát - licsi-locsi - társalogtak, noha az officiumokat rendes időben,
                  rendesen végezték. És a templomi halk diskurálás még fokozódott, mikor Marcellusz
                  elutazott Montpellier-be. Az apácák tudtak róla: hiszen úgy elbúcsúzott tőlük is,
                  mintha a másvilágra utazna. A frátereket mind egyenként megcsókolta, az apácáknak
                  meg könnyes szemmel ajánlotta magát emlékezetükbe. Akkori időben Franciaországba
                  utazni fiatalnak is nagy vállalkozás volt, hát még egy hatvanesztendős
                  embernek.</p>
					<p>Tehát az apácák csevegtek, s még szabadabban, mint azelőtt. Hiába, sokan ültek a
                  templomban. Asztalnál is hallgatniuk kellett. S a nőknek annyi a
                  mondanivalójuk!</p>
					<p>Csak Margit állt vagy térdelt mindenkor áhítatos arccal a maga kis fülkéjében. Őt
                  nem zavarta a csevegés. Az ő lelke messze járt a földtől.</p>
					<p>Jancsi havonként egyszer meglátogatta az anyját. Egy ízben ismét beszédes apáca
                  kísérte Julis asszonyt a vasablakhoz, s vele együtt odakönyökölt, beszélgetett a
                  fráterrel.</p>
					<p>Egy barna arcú, idős apáca volt az, sovány és orrát mosolyogva ráncolgató. A szó
                  úgy pergett belőle, hogy még a szeme is káprázott tőle Jancsinak.</p>
					<p>Egy ideig érdeklődéssel hallgatta, hogy az apáca otthon hogyan élt, hány gyűrűje
                  volt, hány selyemszoknyája, hány bársonypalástja, hány kérője, milyen paripája,
                  továbbá az apró klastromi pletykákat, babonás elbeszéléseket.</p>
					<p>Aztán egyszer ő szólalt meg:</p>
					<p>- Valamit mondanék, szóror: a templomban nem ültök csendesen. Hiszen gondolom,
                  hogy az új priorissza szóror bosszankodik ezen, de azt mégis szeretném tudni, hogy
                  odabent mennyire hágjátok át a regulákat?</p>
					<p>Az apáca elcsodálkozott:</p>
					<p>- Csalódol, fráter! Szó sincs róla, hogy odabe’ bármi tágítása is volna a
                  regulának. Csak biz az megesik, hogy a kóruson suttognak, és néha ebéd közben is.
                  De hát a priorissza megszokta azt. Más klastromban is csak úgy van. De máskülönben
                  úgy félünk tőle, mint az ördögtől.</p>
					<p>- Uram bocsá!</p>
					<p>És a szájára csapintott.</p>
					<p>Aztán az orrát ráncolva folytatta:</p>
					<p>- Épp tegnap történt ebéd után: Margit szokta néha kivinni azt a dézsát,
                  amelyikben a kezünket mossuk. Mikor látja, hogy a cselédek mással vannak
                  elfoglalva, bizony kiviszi maga. Hát tegnap is. Hogy esett az eső, visszatértünk a
                  refektóriumba, és ott beszélgettünk egynehányan. A priorissza is. Margit meglátja,
                  hogy a cselédek nem vitték ki a dézsát, megfogja, és vinné, de nem bírja. Mert
                  nagyobb dézsát tettek be, mint szoktak, és tele volt vízzel. Hát szól az egyik
                  szórornak, aki ott ült:</p>
					<p>- Kinga!</p>
					<p>Kinga odapillant, úgy szemszögből: látja, hogy Margit mire hívja. Úgy tesz, mintha
                  nem hallaná.</p>
					<p>Én a túlsó felén ültem az asztalnak, s magamban mosolyogtam:</p>
					<p>- Iszen jót szólítottál, Margit - gondoltam. - Majd biz ez a kényes-begyes leány
                  dézsát hord a kedvedért!</p>
					<p>Margit azt vélte, hogy Kinga nem hallotta a szavát, erősebben rászólt:</p>
					<p>- Kinga lelkem! Segíts, kérlek!</p>
					<p>Oly hangosan mondta, hogy a priorissza is odatekintett.</p>
					<p>Kinga nem mert tovább süket maradni, de elsápadt dühében. Csak fölkelt, és a fogát
                  összeszorítva fogta meg a dézsának a másik fülét...</p>
					<p>Ebből értheted, János fráter, hogy a priorisszánktól bizony félünk.</p>
					<p>Jancsi anyja megcsóválta a fejét, és rosszallóan pislogott.</p>
					<p>A fráter azonnal látta az apáca orra ráncolgatásán, hogy valami folytatása is van
                  a történetnek!</p>
					<p>- No, és aztán mi történt? - kérdezte.</p>
					<p>Az apáca ránézett Julis asszonyra:</p>
					<p>- Elmondjuk?</p>
					<p>Julis asszony a fejét rázta.</p>
					<p>- Ne, azt ne mondjuk el. Jaj, édes fiam, azt szörnyűség még elgondolni is!</p>
					<p>- Nem, azt nem szabad - vette át a szót az apáca.</p>
					<p>És a hangja suttogássá halkult:</p>
					<p>- Cudar kevély leány az... De én mindjárt gondoltam, hogy valami nem jó
                  következik. Fölkelek, és kinézek utánuk. Hogy mondok, ugyan milyen képpel tér
                  vissza? Hát cipelik a dézsát, viszik. Kingának a szép tiszta saruja cipp-cupp a
                  sárba. Markomba nevetek. Intek Rozáliának is, hogy nézze. Nézi az is. Nevetjük,
                  cipi-cupi... Kinga vörösödik. Jaj, mikor az bősz, az a Kinga... szeme: mint az
                  áspiskígyóé. Még a hajszálai is szinte sípolnak. Hát cipp-cupp. De nem szól egy
                  szót se. Leteszik a dézsát a csatorna szájánál. Amint leteszik, Kinga csak belekap
                  a szennyes vízbe, kirántja belőle a törlőt, s úgy csapja arcon vele Margitot, hogy
                  szinte csattan.</p>
					<p>- Nesze! Nesze! - azt mondja - nesze, moslék! Nesze!</p>
					<p>Jancsi megrándult.</p>
					<p>- Na és...?</p>
					<p>- Margit csak állt. Tűrte.</p>
					<p>- Tűrte!?</p>
					<p>- Csak épp hogy elmosolyodott; olyan szemérmesen, ahogy szokott. Ránézett, és
                  szelíden ennyit mondott: Kinga, mit művelsz?</p>
					<p>Jancsi fráter reszketett dühében.</p>
					<p>- Kinek a lánya az a... bestia?</p>
					<p>- Rátoldy ispáné. De kérlek, fráter, ne indulj fel annyira! Hiszen ez borzasztó,
                  ha megtudják, hogy elbeszéltük.</p>
					<p>- A priorissza tud róla?</p>
					<p>- Senki. Csak alig hárman láttuk. Mink nem mertük mondani Olimpiádesznek se, és
                  Margit is könyörgött azután nekünk, hogy hallgassunk, nehogy Kingát
                  megbüntessék.</p>
					<p>Jancsi a kísérőjére nézett. Az öreg György fráter volt vele. Az öreg a padon ült a
                  sarokban, és a fejét a mellére lógatva szunyókált.</p>
					<p>- Kérlek fráter - ismételte az apáca, a kezét könyörgőn összetéve. - Ne mondd
                  senkinek! Hiszen megbékültek. Én összeszidtam Kingát, hogy micsoda bűnt követett
                  el. És ő megértette. Oly sápadt volt naphosszat, mint a fal. Nyugtalanul járt-kelt
                  a kerengőn, és végre is magába szállt. Az volt a szándéka, hogy este, mielőtt
                  lefeküdnének, szól Margitnak, mentegetődzik, hogy elragadta a harag. Hát este,
                  mikor visszatérünk a kompletóriumról, leültünk néhányan az asztalhoz, hogy a
                  másnapit megbeszéljük. Kingának akkor volt szándéka...</p>
					<p>- No és...?</p>
					<p>- Margit megelőzte. Bejött a refektóriumba, és megállt alázatosan Kinga előtt:</p>
					<p>- Szerető atyámfia! - kérlelte és eléje is térdelt - múljék el rólam a
                  haragod!</p>
				</div>
				<div type="chapter">
					<head>9</head>
					<p>Jancsi fráternek még a lába is reszketett.</p>
					<p>Az első gondolata az volt, hogy beront a klastromajtón, és megfojtja azt az
                  ispánleányt!</p>
					<p>Aztán, hogy a királyhoz, királynéhoz rohan, és megkiáltja nekik:</p>
					<p>- Tudjátok-e, hol van a lányotok! Tudjátok-e, hogy bánnak vele!</p>
					<p>Idő kellett rá, míg elzihálta a dühét, míg meggondolhatta, hogy a királlyal ő nem
                  beszélhet, csak a priorok. De hát elmondhatja-e Szikárdusznak? Szikárdusz meg se
                  merne mukkanni a király előtt. Még őt szidnák össze, hogy miféle ügyekben
                  látogatja az anyját.</p>
					<p>Hát csak magában sápadozott, szorongatta az öklét, nyügdöste a mérgét, hánykódott
                  az ágyán.</p>
					<p>Csak Marcellusz megjönne már!</p>
					<p>Egy augusztusi forró csütörtökön megérkezett.</p>
					<p>Ők éppen miséztek az apácáknál, a hűvös-fehér boltozatok alatt, s Jancsi fráter,
                  ahogy átvitte a könyvet, a leckeoldalról az evangéliumi oldalra, egy
                  oldalpillantással meglátta, hogy Marcellusz szikár alakja ott áll a templom
                  közepén.</p>
					<p>Örömében majdnem köszönt is neki. Dühös gyönyörűséggel hallgatta, hogyan
                  trécselnek az éneklés szüneteiben az apácák bent a rostély mögött.</p>
					<p>Szinte szerette volna biztatni őket:</p>
					<p>- Csak bátran, bátran! Hangosabban!</p>
					<p>A templomban ült valami tíz úrnő is, bizonyára apácarokonok. Meg három, virágos
                  atlaszdolmányos, kardos nemesúr. Meg egynéhány koldus hátul a templom pitvarában
                  meg a templom előtt.</p>
					<p>Úrfelmutatás előtt, első csendítéskor megszűnt az ének. Mély, áhítatos csend
                  szokott olyankor lenni. De az apáca kisasszonyoknak sok volt a
                  mondanivalójuk...</p>
					<p>No, lesz ezeknek mise után!</p>
					<p>Lett előbb.</p>
					<p>Egyszer csak megcsattan Marcellusz haragos hangja az apácák rostélya előtt:</p>
					<p>- Csend!!!</p>
					<p>De olyan hangon, mintha oroszlán torokból szólalt volna meg, nem is emberi
                  torokból.</p>
					<p>- Micsoda zajgás ez itt! - folytatta. - Szajhák ülnek itt, vagy apácák!
                  Szétkergetem mind a klastromot!</p>
					<p>A mise megszakadt. Maga Szikárdusz is megrogyó lábbal fordult ki az oltártól, és
                  hallgatta a falakat reszkettető hurrogást.</p>
					<p>Olyan csendesség lett ott egyszerre, mintha az apácákat mind elnyelte volna a
                  föld.</p>
					<p>Ahogy a mise véget ért, Marcellusz intett a priornak, hogy várják meg a
                  szeksztának nevezett officium-részt is.</p>
					<p>Beültek a padba. Látni lehetett, hogy a királyleány visszavonul a rekeszéből.
                  Beült olyankor a karba a többi közé:</p>
					<p>- Deus in adjutorium meum intende! - hangzott a kar egyik
                  felének remegő szava.</p>
					<p>- Domine ad adjuvendum me festina! - hangzott a másik
                  felének válasza.</p>
					<p>S következett egy himnusz, egynehány zsoltár és antifona.</p>
					<p>Soha ájtatosabban nem szólt az officium.</p>
					<p>Jancsi szinte reszketett a bosszú-örömben, hogy Marcellusz berobog a szekszta
                  után, és odabent viharzik tovább, de Marcellusz csak nagyokat fújt.</p>
					<p>- Nem megyek be - lihegte kimentükben a templom küszöbén. - Nem megyek be, mert
                  igen haragszom. Soha életemben nem éreztem ilyen keserű haragot.</p>
					<p>Képzelhető, hogy bent az apácák milyen szepegéssel várták Marcelluszt minden
                  percben: a priorissza hogyan sírt szégyenében, s hogyan kárpálta a bűnösöket!</p>
					<p>Senki se tudhatta: mi történik odabent.</p>
					<p>Marcellusz nagy elbúsultában lefeküdt egy cellába. Csak ebédre jelent meg. Ebéd
                  után bevonult a prior szobájába. Miket mondott annak? - elképzelhető. Ámbátor az
                  is lehet, hogy nem mondott semmit. Ismerte az öreg Szikárdusznak minden megalkuvó
                  tehetetlenségét.</p>
					<p>Vecsernye előtt kevéssel jelentette a kapus, hogy két apáca áll a kerek-ablaknál:
                  Olimpiádesz és Makonyai Margit.</p>
					<p>- Nem fogadom őket! - toppantott Marcellusz - egy szót sem érdemelnek!</p>
					<p>Szikárdusz könyörgésére aztán mégiscsak engedett: odament az ablakhoz.</p>
					<p>- Mit akartok? Nincs veletek semmi beszélni valóm!</p>
					<p>S elfordult, visszaindult.</p>
					<p>- Margit szóror küldött bennünket - szólt utána alázatosan Olimpiádesz.</p>
					<p>E szóra Marcellusz mégis megállt, és fél arca feléjük fordult.</p>
					<p>- Arra kéret Margit, tisztelendő provinciális - esdekelt remegő ajakkal
                  Olimpiádesz -, hogy ha mind a klastromot megbünteted, reá is kiterjeszd a
                  büntetést.</p>
					<p>- Miért? - hördült rájuk Marcellusz. - Ő a maga külön helyén állt: nem vétett a
                  szilencium ellen!</p>
					<p>- De azt mondja, hogy alázatosan kéret: együtt akar szenvedni a társaival.</p>
					<p>- Jó - felelte zordan Marcellusz. - Holnap hát bemegyek, és kapitulumot ülök.</p>
					<p>Másnap péntek volt. Marcellusz a mise után bement Szikárdusszal.</p>
					<p>Húsz apáca vallotta magát töredelmesen bűnösnek.</p>
					<p>Marcellusz arra ítélte őket, hogy az ebédlő közepén a csupasz földön üljenek, és
                  kenyéren-vízen böjtöljenek.</p>
					<p>A húsz apácának, mint később hallották, Margit szolgálta be a kenyeret és vizet.
                  Aztán közéjük térdelt, és ő is csak kenyeret és vizet ebédelt aznapon.</p>
				</div>
				<div type="chapter">
					<head>10</head>
					<p>A földesúr nézi a mezejét. És szól:</p>
					<p>Ez a mező kopár. Földje régóta terméketlen. Árkot vonatok rá a patakból.</p>
					<p>A mező valóban kopár. Henye bogarak, álmos gyíkok, vidám szöcskék, gondtalan
                  tücskök, vadászó pókok és haszontalan hernyók tanyáznak elvadult füvei között,
                  kövei között.</p>
					<p>De ím, egy napon munkások jelennek meg, s ássák az árkot. Alkotnak belé
                  zsilipet.</p>
					<p>A mező sok apró lakója minderről a készülődésről nem tud semmit. De hogyan is
                  tudna. Látása csak a maga kis körére terjed. Véli, hogy a világ az az egy mező, és
                  hogy azontúl nincsen már semmi.</p>
					<p>De íme, egy napon felvonják a zsilipet, s a patak vize zúgva árad a mezőre.
                  Elsodor minden bogarat, pókot, gyíkot, hangyát, tücsköt, hernyót.</p>
					<p>Egy-egy kő körül, egy-egy lyuk fölött forgatag keletkezik. Százával kereng és
                  hánykódik a zavaros vízben hangya, hernyó, pók, katicabogár és ürge. Fejüket
                  vesztetten kapkodnak, kapaszkodnak, evickélnek, kepickélnek, jobbra-balra.</p>
					<p>S bizonyára így kiáltoznak:</p>
					<p>- Ó, Istenem, mily szerencsétlenség!</p>
					<p>A mező azonban az áradás után megéled. Nemesebb növények virulnak benne a nemesebb
                  teremtmények céljaira. A zsilip alá malom épül. A malom zúgójában halacskák
                  találnak alkalmas tanyát. A mező virágaira szorgalmas méhecskék látogatnak el, és
                  zengedezve gyűjtik az édes élelmet. Az újabb bogárnemzedék is kövérebb földet,
                  kövérebb füvet, szebb, jobb világot talál a régi helyén.</p>
					<p>A világ ura a legnagyobb földesúr. A világ ura is ilyen áradást bocsát néha az
                  országokra.</p>
					<p>Az egyes ember csak azt érzi, hogy egy napon borzasztó felfordulás zúdul reá, s a
                  szenvedéseknek szertelen-szörnyű forgatagába került. Nem tudja, hova kapjon,
                  kapaszkodjon, hogy vergődjön ki a veszedelemből. Keserűségében fölkiált:</p>
					<p>- Ó, Istenem, mily szerencsétlenség!</p>
					<p>De a századokkal később élő ember látja, hogy a nemzet sorsa abban a
                  szerencsétlenségben vált szerencsésebbé: tisztult és javult. Nemesebb fajú
                  teremtések léptek a tökéletlenebbek helyére, s a földtekének azon a kis részén
                  rendezettebb, virágzóbb az élet.</p>
					<p>A tatárjárás is, lám, mikor rázúdult Magyarországra, véltük, vége a magyar
                  világnak! A népesség összekavarodott, falvak és tanyák elpusztultak, a lakosság
                  ezrével, százezrével menekült a városokba és várakba, nádasokba, barlangokba,
                  erdőkbe, külföldre. Oly emberek, akik henyélve ültek a föld zsírjában, s mégis
                  egymásra agyarkodtak, a veszedelemben összeszorultak egy-egy kis helyen, s
                  megosztották egymással az utolsó karaj kenyerüket is. A király, aki a görög
                  udvarban megszédült a saját méltóságának magasságától, s uralkodását azzal kezdte,
                  hogy tűzre hányatta a nemesek székét, amelyen azelőtt a királlyal való országos
                  tanácskozásokban ültek, egyszer csak arra virradt, hogy az ő széke is elégett:
                  birodalma vesztetten futott le a messze tengerre, és siratta megpusztult országát,
                  megfosztott nemzetét, koronás nagyuraságát.</p>
					<p>De lám, a tatárok eltakarodtak. Az ország népe visszatért a régi tűzhelyhez.
                  Egyszerre milliók keze nyúlt munkához. Városok, várak keletkeztek. A király
                  külföldről hívott be és telepített le értelmes iparosokat. A zsidóság is
                  visszatért. Hozott portékát és pénzt. Magyarország alig tíz év folyamán nemcsak
                  hogy kiheverte a tatárjárást, hanem még műveltebbé, szebbé vált. Nagyobbodott is.
                  Hatalmasabbá is erősödött a nyugati államoknál.</p>
					<p>A király az országrendítő csapásban megértette, hogy nem a nemzet van a királyért,
                  hanem a király a nemzetért. Öregségére megérte, hogy Magyarországot nemcsak
                  helyreállítva látta, hanem föléje is emelkedve Európa legvirágzóbb, legerősebb
                  országainak.</p>
					<p>És a fiával történt torzsalkodásai is, noha mind a ketten csak személyes
                  keserűséget éreztek bennük, mily javára váltak a nemzetnek!</p>
					<p>Az isaszegi csata után mind a kettő mindenféle jutalommal, adománnyal iparkodott
                  magához kötni a híveit. Barátjaikként bántak velük. A királyok barátjai pedig már
                  lelki mívelődésre is törekszenek.</p>
					<p>A nemesség már nemcsak földbirtokos úr volt, intézője is lett a nemzet
                  sorsának.</p>
					<p>A két király között nem történt többé viszálykodás. A kétes ügyeket mind a kettő
                  közös bíróságra bízta.</p>
					<p>De az öreg királyt mégis megviselte a fiában való csalatkozás. Azokban az években
                  megöregedett. Még a külseje is - hogy öregségére szakállát, bajuszát
                  megeresztette - egy sírja felé vánszorgó, bús aggastyánnak a képe volt.</p>
					<p>A következő két évben pihentek a fegyverek. A cseh király, mióta elvette Béla
                  unokáját, elcsöndesült. Olyan szerelmes volt a feleségébe, hogy a cseh nép már
                  gúnyolódott is rajta. Béla király az isaszegi csata után csak benne bízott már,
                  hogyha netalán újra feltámadna ellene a fia, legyen erőskezű szövetségese.</p>
					<p>A harmadik évben (1268-ban) a szerbekkel volt egy kis rendigazító háborúnk. Mácsai
                  Béla hercegnek a birtokában pusztítottak a szerbek, s a királyuk, Urosz nem
                  zabolázta meg őket. Az öreg király az unokája védelmére jókora hadat küldött.</p>
					<p>A hadat István pozsonyi ispán vezette, s vele a sereg fői voltak Csák Domonkos és
                  Csák Mihály és Itemér fia Imre. Persze az a két had szállott alá, amelyik
                  Isaszegnél egymás ellen harcolt.</p>
					<p>A szerbeket maga Urosz vezérelte, s akkor is kemény, jóvérű, tüzes nép volt a
                  szerb. Bizony erősen megharcoltak a magyarokkal.</p>
					<p>De csatát vesztettek.</p>
					<p>Maga Urosz is foglyul esett, s minden vezére. Még a kincstárosának fiát is
                  elfogták.</p>
					<p>Budán a királyi udvarban éppen különféle követek időztek, görög, bolgár, cseh,
                  francia és tatár követek, mikor a had eleje az elnyert zászlókkal és a foglyokkal
                  nagy zenge-zungával megérkezett.</p>
					<p>Az öreg királynak még egyszer volt hát örömnapja is.</p>
					<p>- Mind Európa láthatja most - mondotta -, hogy a magyar fegyver első a
                  világon.</p>
					<p>S hogy az előkelő foglyokat eléje vezették, fölkelt a trónusról, és Uroszhoz
                  lépett.</p>
					<p>A szerb királynak nem volt összekötve a keze, mint a többinek. A fegyverét is
                  meghagyták. Fején a koronás sisak ragyogott, ahogy elfogták a hadban.</p>
					<p>Bús volt és sápadt. Nagy bajusza összelógott a szakállával.</p>
					<p>Bizonyosnak érezte, hogy Béla azonnal felakasztatja.</p>
					<p>Béla király hozzálépett, és kezet nyújtott neki:</p>
					<p>- Nem foglyom vagy, hanem ha akarod, barátom.</p>
					<p>S nagy-szép barátságosan karonfogta, s maga mellé ültette a trónusra.</p>
					<p>Urosz meghatottan nézett reá. A szeme megtelt könnyel.</p>
					<p>- Bölcs és nagy király vagy! - rebegte hálásan - nem vesztettem semmit, csak
                  nyertem, hogy megismerhettelek.</p>
					<p>És mindjárt tanácskozásba fogtak, hogy lányok és fiúk tekintetében mi a családi
                  állapot.</p>
					<p>Urosznak a legidősebb fia, Dragutin nőtelen, Istvánnak meg van már maholnap
                  férjhezmenő leánya, a tízéves Katalin - azok bizony megismerkedhetnének.</p>
					<p>Urosz a magyar nemzetnek leglelkesebb barátjaként tért vissza. A fia még azon
                  esztendőben eljegyezte Katalint.</p>
					<p>A szerencsés hadjárat nagy örvendezést keltett mindenfelé. A klastromokban is
                  tedeumot énekeltek, és különösen örvendeztek azon, hogy a hadjárat egyik
                  nyeresége, egy megbecsülhetetlen értékű feszület - Krisztus igazi keresztfájából
                  való - a királyhoz került.</p>
					<p>Arannyal volt borítva az a feszület, s gyöngyökkel, ékkövekkel kirakva. Az egyik
                  Csák-fi kapta váltságul Urosz királynak a vejéért, meg a szerb kincstáros
                  fiáért.</p>
					<p>Aztán minden klastromban fordultak meg látogatók, akik elmondták, hogy micsoda
                  szerencsével harcoltak, micsoda adományokat, birtokokat, kitüntetéseket kaptak a
                  királytól.</p>
					<p> Egy október-végi estén, a vacsora előtti órában Jancsi a kapusszobában a
                  mécseskét igazgatta, amely a kereszt és Mária-kép között világolt a falon.</p>
					<p>Hogy az öreg György fráter meghalt azon az őszön, Jancsit tette meg a prior éjjeli
                  kapusnak, ami azonban csak annyi változás volt, hogy azontúl a kapus-cellában
                  hált. Sose csengetett ott éjjel senki.</p>
					<p>Az ágyát is megvetette a hideg és a nedves cellában, hogy azonnal lefekhessen a
                  kompletórium után. Künn őszi eső zuhogott, szél is suhogott. Szomorú, nehéz
                  sóhajtásokkal volt teljes a sziget esti csendje.</p>
					<p>Talán az időjárás okozta, hogy Jancsi maga is sóhajtott egyet, mintha nyomná
                  valami a lelkét. Vagy talán az okozta, hogy Jakab fráternek egy bátyja járt bent
                  aznap, s eldicsekedett, hogy faluval ajándékozta meg a király. A Vág mellett van
                  az a szép falu.</p>
					<p>Jancsi fráter arra gondolt: mi más életet élnek odakünn az emberek!</p>
					<p>Sose volt még a világon olyan szerzetes, akinek egyszer-másszor eszébe ne fordult
                  volna, hogy vajon ha kint él a többi között, milyen folyású volna az élete.</p>
					<p>Az ilyen gondolatok persze nem akkor jelennek meg, mikor a nyomorúság,
                  békétlenség, szerencsétlenségek nyögése vetődik el-be a klastrom falai közé, hanem
                  mikor azt látja-hallja a szerzetes, hogy ez vagy amaz az ismerőse milyen
                  szerencsés, milyen boldog!</p>
					<p>Hátha ő is olyan szerencsés, olyan boldog lett volna!</p>
					<p>Lám, mikor Bajcsynál jártak, Bajcsy úgy megszerette, hogy akár fiának is fogadta
                  volna. Esztergomban is nem megajánlották-e, hogy egy rend vitézi ruhát, lovat és
                  fegyvert adnak neki azonhelyt, ha csatlakozik a hadhoz.</p>
					<p>Vajon ha akkor elmegy a vitézekkel... Hány embert jutalmazott meg a király! Hát
                  még most a szerb háború után! Hiszen úgy hullott a nemesi levél, a birtokadomány,
                  a zsákmányolt kincs, mint a megrázott fáról a gyümölcs!</p>
					<p>...Mit várhatok idebent? - borongott keserű tűnődéssel a fráter. - A társaim már
                  mind misések, azok is, akik utánam léptek be a szerzetbe. Parancsolgatnak nekem. A
                  kezüket kell csókolnom, mikor gyónok. A második asztalnál kell ülnöm, mikor eszek.
                  És vigyáznom kell, hogy mikor szólnak hozzám, valahogy fel ne nézzek a szemükbe.
                  Örökös szolgája vagyok nálamnál fiatalabbaknak, tudatlanabbaknak...</p>
					<p>...Bezzeg, ha kint volnék, én is tekintetes úr volnék, és családos. Volna
                  feleségem, szép gyermekeim, meleg tűzhelyem. Vajon az mind elkárhozik-e, aki nem
                  szerzetes? Nem lehet-e odakint is istentisztelő, tökéletes tisztaságú az
                  ember?</p>
					<p>...Uram, Teremtőm, távoztasd el tőlem e gondolatokat!</p>
					<p>A Mária-kép elé könyökölt, és imádságba fogott. De csak az ajka mozgott. Az elméje
                  megint csak arra fordult, mikor Bajcsy igaz elcsodálkozással mondotta:</p>
					<p>- Be kár, hogy szerzetes vagy! Ilyen erejű vitézek kellenének az országnak!... Az
                  élet élet!</p>
					<p>Ebben a pillanatban megsiramlott a csengő.</p>
					<p>Jancsi megrezzent.</p>
					<p>Ki lehet? Mit akarhat?</p>
					<p>Fölkelt, és kilépett a folyosóra. Fogta a folyosói mécset.</p>
					<p>Sietett az ajtóhoz.</p>
					<p>Ahogy a kerek-ablak fatábláját elnyitja, a külső sötétségben nem lát senkit.</p>
					<p>- Ki van itt?</p>
					<p>- Jancsi fráter! - szólal meg a sötétségben egy tompa, szomorú férfihang.</p>
					<p>Jancsi elhűlve ismerte meg Ábrisnak a hangját.</p>
					<p>- Mit kívánsz? - kérdezte álmélkodva.</p>
					<p>- Nálad van-e a kulcs?</p>
					<p>- Nálam.</p>
					<p>- Eressz be!</p>
					<p>Jancsi gondolkodott, hogy vajon beeresztheti-e? De aztán gyorsan megítélte, hogy
                  beeresztheti. Elvégre, ha Ábris el is hagyta a szerzetet, mégiscsak tagja a
                  szerzetnek. Az ő ügye, hogy beszámoljon vele, hova ment, honnan jött, mit
                  mívelt.</p>
					<p>Megnyitotta hát az ajtót. A mécset magasra emelte. Rábámult:</p>
					<p>- Mi akarsz?</p>
					<p>Az ember belépett, és vizes bundaszagot árasztott maga körül.</p>
					<p>- Csak gyerünk beljebb - mondotta búsan.</p>
					<p>- A prior fenn van-e még?</p>
					<p>- Fenn - felelte Jancsi. - Hiszen még kompléta előtt vagyunk.</p>
					<p>S kitárta a szobája ajtaját. A mécsese lángját feljebb vonta.</p>
					<p>És Ábrahámra nézett.</p>
					<p>Az ember beteg arccal, megfehérült szakállal, bajusszal állt előtte. Termetében is
                  meg volt roskadva.</p>
					<p>- Jelentsd a priornak, hogy megjöttem - mormogta maga elé.</p>
					<p>És esőtől átázott, farkasbőrös mentéjét a sarokba ejtette. A süvegét is utána
                  dobta. Vállig érő, fehér-ősz haja szétbomlott a fején.</p>
					<p>Fekete dolmánya volt alól, s fekete nadrágja. Sarkantyús csizmája sáros
                  bokáig.</p>
					<p>- Mi történt veled? - hüledezett Jancsi.</p>
					<p>- Meghalt a fiam! - szakadt ki a fájdalmas szó Ábris melléből.</p>
					<p>Leült az ágyra, és a fejét ingatva susogta:</p>
					<p>- Meghalt! Meghalt!</p>
					<p>Jancsi elmeredten bámult rá!</p>
					<p>- Meghalt?</p>
					<p>- Meghalt. A hadban... a szerb földön!</p>
					<p>- És visszatérsz?</p>
					<p>Ábris bólintott.</p>
					<p>Jancsi vélte, hogy álmodik.</p>
					<p>- De hát, szerencsétlen - hebegte -, tudod, hogy...</p>
					<p>- Tudom.</p>
					<p>- Már egy évet vezekeltél. Most két évet kell... kenyéren, vízen...</p>
					<p>- Tudom.</p>
					<p>- Megvetnek, mint a varas kutyát. Senki nem méltat szóra...</p>
					<p>Ábris bólogatott:</p>
					<p>- Tudom. Jelentsd a priornak.</p>
				</div>
				<div type="chapter">
					<head>11</head>
					<p> A következő év tavaszán Marcellusz ismét betoppant a szigeti fráterekhez.</p>
					<p>Fáradt volt és eltörődött.</p>
					<p>- Hiába, nem bírom tovább! - mondotta. - Hatvan esztendős elmúltam, nem nekem való
                  a szekerezés.</p>
					<p>Le sem ült, csak úgy állva kérdezett egyet-mást.</p>
					<p>- Átnézek a szórorokhoz - mondotta -, aztán ebédre visszatérek. Jertek át velem
                  ketten.</p>
					<p>A prior ránézett Jancsira, és egy Tiburciusz nevű, örökké hallgató fráterre, aki
                  akkoriban került a klastromba Fejérvárról, s azt lehetett volna gondolni, hogy
                  néma. De mikor énekelni kellett, oly erősen szólt, mint a kanászkürt.</p>
					<p>Átmentek hát kilenc óra tájban, napos, kedves, áprilisi napfényben.</p>
					<p>Bejelentés nélkül eresztették be magukat. S csak mikor már bent voltak, akkor
                  tudta meg a priorissza, hogy ott vannak.</p>
					<p>A klastromban csend volt. Marcellusz megelégedetten pillantott körül.</p>
					<p>A kerengőn, a napsütött részen valami tíz apáca varrt és vasalt. Nagyszombat volt
                  aznap. Készültek az ünnepre.</p>
					<p>Hogy az apácák megpillantották a frátereket, hozzájuk siettek, és örvendező arccal
                  hajlongtak Marcellusznak.</p>
					<p>- Ugye, hogy megtartjuk a veszteglést?</p>
					<p>- De dicsekedtek is vele! - mosolygott Marcellusz. - Hol van Margit?</p>
					<p>- Bent van a refektóriumban. Csütörtök estétől, hogy a lábunkat megmosta, ma
                  reggelig böjtölt. Se nem evett, se nem ivott, se nem ült, se nem szólt. Most iszik
                  egy pohárnyi tejet.</p>
					<p>Marcellusz a fejét rázta:</p>
					<p>- Nem szabad annyira... Vigyázz reá.</p>
					<p>- Nem lehet vele beszélni, provinciális atyám. Aludni is alig aludt az éjjel, meg
                  a múlt éjjel. Csak reggel felé. Azt is csak az ágya előtt, a gyékényen.</p>
					<p>Egy harmincéves, hosszúkás nyakú, szőke apáca megszólalt:</p>
					<p>- Egy éjjel én is vele voltam a héten.</p>
					<p>- Vele? Dicsekszel, ugye?</p>
					<p>- Nem, atyám. Csak hétfőn éjjel voltam vele. Könyörögtem neki, hogy hadd maradjak
                  vele fenn.</p>
					<p>- De hát minek? Nem vagy te olyan ájtatos, mint ő.</p>
					<p>- Éppen azért, atyám, hogy én nem tudok annyira... Neki is ezt mondtam. Arra aztán
                  megengedte. De sosem engedte másnak senkinek.</p>
					<p>- No, és imádkoztatok, Kinga?</p>
					<p>- E névre Jancsi szívén fájdalom nyilallt át. Tehát ez volt az a... cudar!</p>
					<p>Kék szemű, kissé erős állú nő. Finom arca halvány, mint a sárgába árnyalódó fehér
                  rózsa színe. A szeme azonban szintén férfias erejű.</p>
					<p>- Imádkoztunk - szólt kegyes szemhunyással -, imádkoztunk.</p>
					<p>- Nono, csak valld meg, hogy hamar elfáradtál.</p>
					<p>- Hát megvallom. Csak eleinte imádkoztam buzgón, de nem vagyok bűnös benne. Margit
                  elfelejtette, hogy mellette vagyok, és susogni kezdett. Úgy imádkozott, mintha
                  beszélne az égi lelkekkel, olyan mámorosan. Én csodálkozásomban csak hallgattam.
                  Soha nem hallottam embert úgy imádkozni, ahogy ő tud.</p>
					<p>És a szeme elnedvesült.</p>
					<p>Marcellusz bólogatott:</p>
					<p>- Lásd, lásd: ez az igazi imádság, mikor a lélek is felszáll az imádságban Isten
                  lábához.</p>
					<p>S a priorisszához fordult. Elkérdezte, hogy egészségesek-e?</p>
					<p>- Bizony nem mindnyájan.</p>
					<p>- Hány a beteg? Milyen betegek? No, megnézzük őket. Eredj előre: készítsd őket a
                  látogatásunkra. </p>
					<p>Átmentek a nagyudvarra. A nagyudvar úgy tele volt hosszan kifeszített zsinegeken
                  lógó kámzsákkal, harisnyákkal, vélumokkal, hogy a fákat se lehetett tőlük látni. A
                  következő napi húsvét ünnepére száradozott a mindenféle ruha.</p>
					<p>Amint ott beszélgetnek a kávátlan konyhai kút mellett, kisiet Margit:</p>
					<p>- Áve, jó Marcellusz atyám! Isten hozott!</p>
					<p>S hozzá fut. A két kezébe ragadja Marcellusz kezét, s az ajkához emeli:</p>
					<p>- Isten hozott!</p>
					<p>Sápadt és lesoványodott, mint a halál, csak szomorkás, nagy fekete szeme eleven.
                  Néz Marcelluszra édesen. S ahogy összedugja a két kezét apácaszokás szerint a
                  skapuláréja alatt, látni, hogy a könyöke foltos.</p>
					<p>- Egészséges vagy? - kérdi atyai örömmel Marcellusz.</p>
					<p>- Ó, hogyne, atyám! De bezzeg a múlt hetekben... Majd elvitt a víz bennünket.</p>
					<p>- Víz? Micsoda víz?</p>
					<p>- Hát a Duna. Nem tudod, atyám? Jaj, hiszen olyan rettegésben voltunk! Mindéjten
                  által sütöttem, főztem, hogy legalább a betegeknek legyen.</p>
					<p>- Úgy megijedtél? Szepegtél, ugye? - évelődött Marcellusz - hogy bemegy a víz a
                  szobádba.</p>
					<p>- Hiszen bejött. Nem mondták? Bejött a víz, ellepte az udvart is, a refektóriumot
                  is. </p>
					<p>- A refektóriumot? Ugyan, miket beszélsz. Álmodtál.</p>
					<p>Margit rábámult, s az apácákra, akik Judit szubpriorisszával Marcellusz mellett
                  mosolyogtak. Csakugyan volt vízáradás a szigeten. De mikor látták, hogy Marcellusz
                  nem tud róla, s képedezve hitetlenkedik, mulattatta őket is, a frátereket is
                  Margit megzavarodása.</p>
					<p>- Hát nem hiszed talán, atyám?</p>
					<p>- Már hogy hinnék ilyet? Miket beszélsz! Ugyan, eredj az ilyen mesékkel!</p>
					<p>Margit összecsapta a kezét, s az égre nézett:</p>
					<p>- Ó, mennyei Szűzanyám! - fohászkodott fel - te tudod, hogy soha hazugság el nem
                  hagyta az én ajkamat! Esedezve kérlek, bizonyítsd meg valamiképpen, hogy most is
                  igazat szólottam!</p>
					<p>Abban a pillanatban eljajdult a cselédlány a csatorna előtt, s félreugrik.</p>
					<p>Odanéznek.</p>
					<p>A csatorna száján sárga víz bugyog fel, magasra hányva tajtékzó fejét. A kőfal
                  alól is, az ölfa alól is csillogva kígyózik a víz mindenfelől a kerti úton.
                  Firtyeg-fortyog innen is, onnan is, a földből, s nőttön-nő... terjedez...</p>
					<p>- Jézus! Mária! - ijedeznek az apácák.</p>
					<p>S futnak a víz elől. A víz azonban még sebesebben fut és terjedez. Mikorra a
                  refektóriumba bejutnak, már csobogva járnak a vízben.</p>
					<p>Futnak tovább ki a folyosóra. Ott is víz. Sikoltozva összevissza futkosó
                  apácák.</p>
					<p>- Jézus! Mária! Jaj, kapd el a földről azt a ruhát! Kapát, ásót ide! Földet a
                  küszöbökre, hamar! - Futkosnak, kapkodnak, sikoltoznak. Egy apáca a kisudvar
                  kútjának a kávájára ugrik, s még ott is térdig emeli a csuhája alját. De nem néz
                  most oda senki.</p>
					<p>Az öreg Marcellusz is ugyancsak ugrál, lohol a fráterekkel. Az apácák a
                  kapitulum-ház felé futnak, hát ők is.</p>
					<p>Nyomukban a víz. Csak elterjed előttük is. A kapitulum-házban sincs maradás.</p>
					<p>- A templomba!</p>
					<p>S tocsognak a saruk a vízben.</p>
					<p>De bizony nem juthattak el addig. Fel kellett ugrálniuk a kerengő deszkázott
                  kőkorlátjára. Ott kellett várniuk jó félóra hosszat, míg a víz
                  szirtyegve-szortyogva annyira megapadt, hogy újra leszállhattak.</p>
					<p>- Margit hol van?</p>
					<p>- A beteg-házban - feleli egy apáca -, oda futott a vízen által.</p>
					<p>No, zavaros nap volt!</p>
					<p>S még ráadás is következett.</p>
					<p>Aznap este, hogy lefekvésre készülnek a fráterek, veszettül megrázza valaki a
                  kapucsengőt. Rázza, rángatja, szinte sikoltoz a csengő. S dörömbölnek is az
                  ajtón.</p>
					<p>Hárman is kifutnak a fráterek, hogy mi az. Hát apácák jajgatnak a vasablaknál:</p>
					<p>- Jaj, fráterek - kiabálják - jertek át tüstént! Egy cselédünk beleesett a
                  kútba!</p>
					<p>Jancsi lódul a kulcsokért a priorhoz. Megkiáltja közben a társainak is a bajt.
                  Azok is futnak, kötélért, létráért. Szaladnak át öten is a vaksötétségben, rút
                  esősre fordult időben egymást taszigálva, vizes kátyúkban csoppanva. Alig bírnak
                  oda találni az apácákhoz.</p>
					<p>De a kapus apáca már nem eresztette be őket.</p>
					<p>- Már kihúztuk! - lihegte. - Térjetek vissza. Köszönjük...</p>
					<p>- De hát mi történt?</p>
					<p>- Jaj, jaj, jaj! Azt se tudom, hogy mondjam el! Épp a kompletóriumot végeztük, s
                  visszatértünk a refektóriumba. Az eső megered. Margit kicsenget a refektóriumból a
                  cselédházba. Jönnek a cselédek a forgóhoz. Margit azt mondja a cselédjének:</p>
					<p>- Te Ágnes, kint hagytad, ugye, az esőn a kámzsámat?</p>
					<p>- Kint ám - feleli Ágnes.</p>
					<p>- Te rendetlen! - szólt rá kedvetlenül Margit. - Nem látod, hogy esik az eső? Mit
                  veszek holnap magamra?</p>
					<p>- Futok érte! - mondja Ágnes.</p>
					<p>Alighogy ezt kimondja, egy percre rá sikoltozást hallunk. Aztán egy másik
                  sikoltást:</p>
					<p>- Kútba esett! Hamar, az Istenért! Kútba esett!</p>
					<p>Futunk a vasajtóra. Be van már zárva. Kapkodunk, futkosunk: hol a kulcs? Hol a
                  kulcs?</p>
					<p>Margit rémülten rángatja a vasajtó kalincsát:</p>
					<p>- A kulcsot! A kulcsot hamar!</p>
					<p>Olimpiádesz összecsapja a kezét:</p>
					<p>- Magit! Margit! Mit tettél! Ilyen időben küldeni a leányt... Megölted! Megölted
                  azt a leányt!</p>
					<p>- Nem, nem! - sírja Margit. - Nem halhat meg! Hozzatok világot!!!</p>
					<p>S fut a kapitulum-házba. Borul a Mária-kép alá. Sírva kiáltja:</p>
					<p>- Ó, Szűzanyám! Ha kedves neked valamennyire a szolgálatom, ne engedd elveszni azt
                  a szegény leányt! </p>
					<p>Közben megtaláljuk a kulcsokat. A szubpriorisszánál voltak. Sietünk ki. Hamar a
                  vedret, kötelet!</p>
					<p>Hát éppen ideje volt: Ágnest harmadszor vetette fel a víz. Csak alighogy tudott
                  kapaszkodni a kövekben, míg a vedret ledobhattuk neki.</p>
				</div>
				<div type="chapter">
					<head>12</head>
					<p>Annak a különös napnak a történetéből sok beszéd kelt mind a frátereknél, mind az
                  apácáknál.</p>
					<p>Sokan emlékeztek rá, hogy Margitnak az a nagy bizalma az égben már kora
                  gyermekségében nyilvánult. Aznapiglan csak a gyermeki együgyűség történetkéi
                  gyanánt beszélgették, aznaptól kezdték komolyabb arccal is regélgetni.</p>
					<p>Lám az öreg király is mindig valami különös tekintettel hallgatott a leánya
                  szavára.</p>
					<p>Egyszer, hogy hadba készült - tán hétéves volt akkor Margit -, azt kérdezte
                  tőle:</p>
					<p>- Mi vagyok én? Tudod-e?</p>
					<p>- Hogyne tudnám, atyám, hát király vagy.</p>
					<p>- Mi az a király?</p>
					<p>- Király? Az olyan ember, akinek hada van.</p>
					<p>- Hiszen te nem láttad az én hadamat soha.</p>
					<p>- De azért tudom, hogy van. Sok vitéz, sok, sok, megszámlálhatatlan, mint az égi
                  csillagok.</p>
					<p>- No, és mi történik az én hadammal?</p>
					<p>- Hát az, hogy magaddal viszed, és megfutamítod vele az ellenséget: megvered.</p>
					<p>A király ezt jó jelnek tekintette, és győzött is.</p>
					<p>Mások ismét arra emlékeztek, hogy Margit már kisgyermek korában szokatlanul
                  ájtatos volt. Sokszor könyörgött Olimpiádesznek, hogy költsék fel őt is éjfélkor a
                  matutinumra. S ha olykor nagy ünnepeken, húsvétkor, karácsonykor megtették,
                  örömmel serkent fel az ágyából, és sietett velük a kórusra.</p>
					<p>Arról is beszéltek az apácák, hogy tízéves még nem volt, amikor azon zaklatta
                  őket, hogy adjanak neki is sanyargató övet.</p>
					<p>- Nem való az még neked - mondották. - Majd ha professza lész.</p>
					<p>Margit elpityeredett:</p>
					<p>- Mikor leszek én professza?</p>
					<p>Végre adtak neki néhány tehénszőr-szövetdarabot, és Margit boldogan viselte a
                  böjtnapokon.</p>
					<p>Az is kicsi korában történt vele, hogy szeretett volna olyan ruhát viselni, mint
                  az apácáknak van: kámzsát, vélumot és skapulárét. Csak egy napra legalább!</p>
					<p>Hát egy délután ráadták egy kis termetű apácáét, hogy ugyan hogy viselkedik benne.
                  Beöltöztették a kámzsába, a skapuláréba, felszíjazták a derekán, hogy járni
                  tudjon. A fejére tettek fehér és fekete vélumot, de az is leért neki térdig.</p>
					<p>Margit mégis boldog volt. Mosolyogva nézte magát, s végigsimogatta a kámzsát,
                  skapulárét. Aztán könyvet kért. Bement a templomba. Az apácák utána lestek, hogy
                  mit mível. Hát Margit besietett, és nagyájtatosan letérdelt az oltár elé, s noha
                  még nem ismerte a betűket, imádkozott a könyvből.</p>
					<p>Mindezeket a gyermekkori emlékeket azelőtt csak megmosolyogták, a különös nap óta
                  azonban álmélkodva kezdték emlegetni.</p>
					<p>Azt is egykedvűen nézték addig, hogy néha a kompletórium után bent marad, és bent
                  találják még matutinumkor is. Hol a Szent Kereszt oltára előtt találják, hol Szent
                  Erzsébet oltára előtt, hol a maga kis fülkéjében. Az a kis fülke lassanként
                  megtelt szentképekkel, feszületekkel. A szülői, testvérei, rokonai ajándékoztak
                  neki olykor aranyba, ezüstbe foglalt templomi csecsebecséket. A beavatás után egy
                  házi oltárkát is kapott. Aranyozott ezüstből való, másfél araszos triptichon volt az. Szét lehetett nyitni, s akkor belől
                  három gyönyörűen festett ezüst táblácska volt látható. Szent alakok és angyalok
                  képei ékeskedtek azon, ultramarinkék és karminpiros ruhákban; a fejükön igazi
                  aranyból az aureola. Az oltárka aljába szentek apró ereklyéi voltak belerejtve.
                  Persze a pápa is megszentelte.</p>
					<p>A külföldi kincsekből csak efféléket tartott meg Margit, azokat is csak a templom
                  fülkéjében. Ha kelyhet ajándékoztak neki, vagy más nagyobb kegyes kincset, azt már
                  odaadta különféle templomoknak: a pesti domokosok egyházának, a veszpréminek vagy
                  a fejérvári Szent Katalin klastrom templomának.</p>
					<p>Hát kezdtek figyelmezni az imádkozásaira is. Bámulták, hogy milyen hosszan és
                  milyen ájtatosan imádkozik.</p>
					<p>Megtörtént akárhányszor, hogy küldött érkezett a szülőitől, s várakozott a
                  vasablaknál. A sekrestyés szóror bement, és halkan szólította:</p>
					<p>- Margit szóror! A vasablaknál várnak.</p>
					<p>Margit nem felelt. A sekrestyés apáca azt vélte, hogy az imádságot akarja
                  elvégezni, de negyedóra is eltelt. Akkor újra szólt neki. Háromszor-négyszer
                  kellett szólítani, míg végre megmozdult. Sőt egyszer Marcelluszt még hosszabban is
                  megvárakoztatta, s mikor Marcellusz emiatt ki is fejezte a kedvetlenkedését,
                  csodálkozva nézett körül.</p>
					<p>- Istenem, hát miért nem szóltatok mindjárt?</p>
					<p>- Hétszer szólítottalak! - mondotta a sekrestyés apáca.</p>
					<p>- Hétszer? Én csak egyszer hallottam, s arra mindjárt indultam is.</p>
					<p>Egyszer, hogy a bátyját, Istvánt várakoztatta meg ilyképpen, az bizony bement a
                  templomba, s rákurjantott, hogy a templom is rezgett belé:</p>
					<p>- Margit! A Pilátusodat!</p>
					<p>Szegény Margit majd elájult.</p>
					<p>De bántotta is, ha zavarták. Olykor, mikor kitakarodtak a kompletóriumról,
                  hátramaradt utolsónak, és megfogta a sekrestyés apácának, Nyitrai Eufrozinának a
                  kezét. Kérőn nézett rá, s mivelhogy templomban nem szabad beszélni, a keze
                  mozdulataival kérte, hogy zárja rá a matutinumig a templomot. Az apáca megleste,
                  és elsusogta, hogy Margit hogyan imádkozott, mily esennen, mily édes
                  ájtatossággal, mély fohászkodásokkal, hány véniát tett! Csodálkozó kérdéseikre
                  aztán maga is elmondta, hogy Isten ünnepein, húsvétkor, úrnapkor, karácsonykor
                  ezer pátert mond ezer véniával, a Mária-ünnepek előtt való
                  éjeken ávét ezer véniával, pünkösdkor ezer veni sanctét szintén ezer véniával.</p>
					<p>Hogy hogyan bírja az a gyenge test? Mikor kérdezték tőle, elmosolyodott:</p>
					<p>- Semmi az, atyámfiai. A szeretet mértéke a szenvedés.</p>
					<p>- De hiszen a jó Istennek nem kell az, Margit.</p>
					<p>- Tudom, de nekem kell.</p>
					<p>Mindezt más szemmel kezdték nézni, más hangon susogtak róla.</p>
					<p>Az énekvezető apáca, Váradi Katarina egyszer félrehívta:</p>
					<p>- Kérlek, Margit, taníts meg engem imádkozni.</p>
					<p>Margit elmosolyodott:</p>
					<p>- Ugyan, ne tréfálj!</p>
					<p>- Nem tréfálok, Margit. Igazán megvallom neked, hogy én nem tudok imádkozni. Én
                  eddig csak elmondtam az imádságot, de mikor téged látlak imádságban, te úgy
                  elváltozol, úgy megszépülsz... Kérlek, ne mosolyogj meg engem: taníts meg
                  imádkozni.</p>
					<p>Margit megértette.</p>
					<p>- Hát jó, megtanítalak. Mielőtt imádkoznál, ajánld lelkedet és testedet Istennek.
                  Mondd: a tiéd vagyon, én Uram, lelkem, testem, mindenem tiéd. Akkor aztán nemcsak
                  az ajkad imádkozik, hanem az érzésed is. Érzéssel való imádkoznunk. A szavak csak
                  vezetői legyenek az érzésednek.</p>
					<p>Aztán fígyelmezni kezdtek az apácák arra is, hogy valahányszor áldoztak, Margit az
                  áhítatnak mily szepegésével szokta fogadni az Urat, hogyan borul le, hogyan tölti
                  utána a fél éjjelt ájtatos imádságban. És nagypénteken, mikor a pap felmutatja a
                  keresztfát és kiáltja: Ecce lignum crucis! (Íme a kereszt
                  fája!) - mily jajszóval és zokogással terjeszkedik le a földre.</p>
					<p>A sok imádkozás mégis megviselte az egészségét.</p>
					<p>Olimpiádesz asszony egyszer pogányul leszidta érte a szerzet előtt:</p>
					<p>- Te mindig a földet túrod az orroddal! - mondotta - mintha a földben lakna az
                  Isten!</p>
					<p>Egy rövid hasonlatot is mondott a földtúrásról, amely nem illett arra a
                  helyre.</p>
					<p>Margit alázatosan hallgatott. Az arcán se látszott semmi ellentmondó gondolat.</p>
					<p>De az apácák megbotránkoztak Olimpiádesz durvaságán, és aznap sok rosszalló
                  suttogás kélt a klastromban.</p>
					<p>Margit pedig folytatta az imádkozásait.</p>
					<p>Azokban a napokban a kórházban is feküdtek egynehányan, és sopánkodtak, sírtak is
                  azon, hogy elmulasztják a betegség miatt a zsolozsmákat. Mert hiszen az olvasós
                  imádságokat csak elmondták volna, de az officiumok latinul voltak, azokat nem
                  bírták megtanulni. Margit hát bement hozzájuk kompletórium után, s a könyvből
                  mécsesnél olvasta nekik, és mondta velük mind a zsolozsmákat: matutinumot, primát,
                  terciát, szeksztát, nonát, vesperást és kompletóriumot.</p>
					<p>Minderre kezdtek figyelni az apácatársak.</p>
					<p>Még olyat is kezdtek már megjegyezni, hogy Margit egyszer a portára ment, vagyis a
                  hátulsó kapura. Húst adtak ott be, és se Margit nem tudta, hogy húst fognak
                  beadni, se pedig az ő élemedett korú apácatársa, Sennyei Kata.</p>
					<p>Az udvaron nagy volt a sár. Már nem akartak visszatérni teknőért, hát Margit
                  levetette a skapuláréját, abba göngyölte a húst. Az öreg Katalin is akképpen
                  cselekedett.</p>
					<p>Mikor a konyhára érnek, Kata szóror kedvetlenül látja, hogy a skapuláréja
                  elszennyeződött. Néz Margitnak a skapuláréjára is. Látja, hogy az tiszta. Hát
                  elkeseredve fordul félre.</p>
					<p>Margit ránézett, és elmosolyodott:</p>
					<p>- Miért haragszol, Kata szóror? - mondotta. - Bizony azért haragszol te, hogy az
                  én skapulárém tiszta maradt. Kérlek, múljék el haragod!</p>
					<p>Kata csodálkozva beszélte el odabent, hogy Margit megismerte a gondolatát.</p>
					<p>- De belát ez mindenkinek a lelkébe - bizonygatta akkor Ajkay Alincza, egy
                  Margitnál négy évvel fiatalabb apáca. - Advent második vasárnapján történt, hogy
                  vacsoránál egyszer csak elállt a lélegzetem. A mellem úgy elszorult, hogy azt
                  hittem, rögtön meghalok. Egyiktek sem ügyelt rám, pedig ugyancsak kínlódtam.
                  Vacsora után fölkeltetek, s mentetek a templomba. Én pedig ott maradtam a
                  helyemen, és csüggedt szívvel gondoltam: íme, beteg vagyok, és nem sajnál senki:
                  bezzeg, ha otthon volnék, lennének ápolóim! Mikor visszatértetek, Margit hozzám
                  jön, és megölel:</p>
					<p>- Alincza, mi bajod?</p>
					<p>Kitérően válaszoltam: - Semmi.</p>
					<p>Megfogta a kezemet, és a szemembe néz:</p>
					<p>- Alincza! Micsoda gondolatokat forgatsz a fejedben? Hogy vetemedhetel olyan
                  gondolatokra, hogy egy kis betegségért elhagyod a szerzetet!</p>
					<p>Én csak elhűltem, hogy ennyire belát a lelkembe. Nem feleltem neki, de három nap
                  nem mertem a szeme közé nézni.</p>
					<p>Szabina, Margitnak a bizalmasa, szintén elmondta, hogy vele is történt ehhez
                  hasonló.</p>
					<p>Egy adventi napon megharagudott az egyik apácatársára, és annyira gyötörte a
                  harag, hogy szinte betegen ült este az asztalnál.</p>
					<p>Margit mit sem tudhatott erről. Senki se tudott róla s klastromban, legfeljebb az,
                  akire mérgelődött. </p>
					<p>Kompletórium után Margit rátette a vállára a kezét:</p>
					<p>- Szabina, mért engeded, hogy, a szívedet harag gyötörje? A harag nem használ
                  neked. Sem annak, akire haragszol. De ha megbékülsz vele, a te lelked is
                  megcsendesedik, az övé is. Kérleld meg őt. Annál szebb, ha ő a hibás.</p>
					<p>Addig beszélt, míg végre Szabina meglágyult, és a harag elmúlt a szívéből.</p>
					<p>Akkor kezdtek figyelni arra is, hogy Margit milyen rossz ruhákat visel.</p>
					<p>Neki olykor a szülői csináltattak külön, finom gyapjúszövetből való kámzsát,
                  skapulárét, bársonyból a kápát, és fekete és fehér selyemből a vélumot. Még
                  aranyhímzéseket is varrattak a kámzsájára, a kápájára. Övszíjat meg csináltattak
                  aranyosat, ékköveset. S beküldték vagy bevitték a ruhát, a provinciális
                  engedelmével együtt, hogy viselje ünnepeken, vagy amikor meglátogatják.</p>
					<p>Ő mindig elfogadta az ajándékot, de még csak fel se próbálta, hanem bevitte a mívelő-házba, és ott szétfejtette. Varrt a fekete bársonyból
                  és fekete selyemből rekviemre való papi palástot; a fehér selyemből és az
                  aranyhímzésből oltárvánkosokat, oltárterítőket.</p>
					<p>S nem viselt másféle apácaruhát, csak amilyet a többi, sőt évről évre
                  rosszabbat.</p>
					<p>A társai órákig elválogattak olykor a ruhatárban, hogy a lehető legfehérebb
                  kámzsát, skapulárét öltsék magukra, s a legfeketébb kápát és vélumot, s a
                  legfényesebb övszíjat válasszák, ő meg felszedi a sárból is a foltokat, azokat
                  varrja rá a könyökére, térdére. Még a cselédapácák is különb ruhában járnak.</p>
					<p>A ruhatáros, Betámi Margit, egyszer beszólította:</p>
					<p>- Kérlek, Margit, iszonyat már nézni, hogy micsoda ruhában jársz te! Királyanyád,
                  úgy hallom, bejön ma, talán atyád is vele. Válassz egy jó ruhát.</p>
					<p>Margit megszeppent:</p>
					<p>- Igazán? De azért újat ne adj. Találunk a viseltesek közt is.</p>
					<p>Másnap látta, hogy megcsalták. Visszavitte a ruhát:</p>
					<p>- Jézus szerelmére kérlek, add vissza azt a rongyosat. Igen megszoktam.</p>
					<p>- Már elégettük! - felelte diadalmasan Betámi Margit.</p>
					<p>Akkor aztán a királyleány nyugtalanul leste, melyik apáca veti le és cseréli meg
                  jobbal a ruháját. Rögtön ott termett a nyomában, és azt vette fel.</p>
					<p>Mindezekről némelyek csodálkozással susogtak odabent. Egyik arról is tudott, hogy
                  éjjel, mikor Margit imádkozik, fény van a fején.</p>
					<p>Ezt nem hitték el.</p>
					<p>Később, a halála után vallotta esküvel Szerennay Ilona (a pápa követe előtt), hogy
                  ő látta a fényt 1267-ben, mikor sekrestyés volt, s bebocsátotta éjjeli imádkozásra
                  Margitot a templomba. Szólt is Margitnak.</p>
					<p>- Te Margit, tűz van a fejeden!</p>
					<p>Margit a fejére tapintott:</p>
					<p>- Kérlek, ne szólj róla senkinek.</p>
					<p>Szabina más csodákat is tudott. Egyszer, hogy ők ketten voltak hetesek a konyhán,
                  rákot főztek vacsorára, s a fazék érthetetlen okból meggyulladt. Szabina elijedt.
                  Nem tudta, hogyan vonja ki a fazekat a tűzből. Margit ezt látva, meztelen kézzel
                  benyúlt a lángok közé a fazékért, és kivonta. Sem a kezének, sem a ruhájának nem
                  ártott a tűz.</p>
					<p>Egy nap meg, Szent Kereszt felmagasztalása ünnepén, szeptemberben, arra kérte
                  Szabinát, hogy diszciplinálja. Kimentek éjjel a refektóriumba. Sötét volt ott.
                  Szabina nem is tudta, hogy hogyan fogja a sötétben ostorozni, de ahogy Margit
                  lebocsátotta a kámzsáját, a terem egyszerre megvilágosult. A fényesség Margitnak a
                  testéből áradt. Margit maga is ijedten pillantott körül. Újra felvonta a kámzsát.
                  Akkor a terem megint elsötétült.</p>
					<p>Mindezek a hírek ki is szivárogtak a klastromból. A fráterek csodálkozva
                  hallgatták.</p>
					<p>Marcelluszt egyszer, hogy megint visszatért a körútjából, a beteg apácák arra
                  kérték, hogy parancsolja meg Margitnak: mondjon gyógyító imádságot a
                  betegségükre.</p>
					<p>Mert mióta az árvíz meg az Ágnes cseléd megmenekülése történt, senki se nyugodott
                  bele, hogy betegség is van a világon, vagyis hogy a klastromban. Margit imádsága
                  megindítja a Dunát is, elcsillapítja a vihart is, eloltja a tüzet is, hát nincs
                  többé betegség.</p>
					<p>Ezt a hitet csak fokozta, hogy holmi apró bajokkal Margithoz futottak, és neki
                  tulajdonították, hogy a bajuk elmúlt. Az öreg Eliána szóror egyszer éjjel nyitott
                  be hozzá. Margitot még imádságban találta a gyékényen, az ágya előtt.</p>
					<p>- Édes Margitom! Az ujjam annyira fáj, hogy nem alhatok tőle. Ha vagyon nálad
                  valami ereklye köved vagy csontod, segíts rajtam. Ez itt, ez az ujjam...</p>
					<p>Margit elmosolyodott, és megszorította a fájós ujjat:</p>
					<p>- Csak eredj, feküdj le békén: elmúlik.</p>
					<p>S a fájás azonnal megszűnt.</p>
					<p>Persze másnap reggel az apácák mind értesültek a csodás gyógyulásról, s a
                  frátereknek is elmondták.</p>
					<p>Hát érthető, hogy akik a kórházban feküdtek, panaszkodtak Marcellusznak, hogy ők
                  betegek.</p>
					<p>Marcellusz máskor összeszidta volna őket, de már akkor ő is csodálkozva forgatta
                  az elméjében Margit kiválóságát. Ráparancsolt:</p>
					<p>- Micsoda dolog ez? Hol vagyon a te könyörületességed és irgalmasságod?</p>
					<p>- Ó - nyögött fel a nagytestű Erzsébet az egyik ágyban. - Ne szólj ilyen szavakkal
                  vele! Engem, tehetetlent ő egymaga emelget ki az ágyból. A többi olyankor
                  kifut.</p>
					<p>Margit szótlanul, szemérmes elmosolyodással állt ott. Aztán, hogy a provinciális
                  eltávozott, besietett az imádkozó helyére, és megteljesítette a parancsát.</p>
					<p>Akkor aztán a fráterek is kezdtek hozzá küldözgetni:</p>
					<p>- Imádkozzál értem.</p>
					<p>Nyáron egyszer Jancsi frátert is elleli a negyednapos hideg. Pontosan megszállja a
                  nyavalya délután öt órakor. Rázza, hogy a foga is vacog belé. Aztán meg elönti a
                  forróság. A fráter belesoványodik, csak lézeng, mint a kísértet. Rudolf orvos ád
                  neki mindenféle füvet. Hasztalan: egyik sem űzi el a bajt. És a hideglelés magától
                  sem szűnik el.</p>
					<p>Télen az utolsó útjából kerül haza Marcellusz, elszörnyed, hogy Jancsira néz.</p>
					<p>- Beteg vagy?</p>
					<p>- Fél esztendeje - feleli Jancsi bágyadtan.</p>
					<p>- Küldtél már Margithoz?</p>
					<p>- Nem.</p>
					<p>- Hát mért nem?</p>
					<p>- Nem merek én olyan nagy asszonynak...</p>
					<p>- Micsoda? Azonnal jössz velem!</p>
					<p>S mennek a vasablakra. Hívatja Margitot.</p>
					<p>- Nézd, Margit, ezt a nyavalyást. Nem mer neked szólni.</p>
					<p>Margit ránéz a szemöldöke alól Jancsira:</p>
					<p>- Mi bajod, jó fráter?</p>
					<p>- Negyednapos hideg jár, Margit szóror.</p>
					<p>- Mikor volt rajtad utoljára?</p>
					<p>- Épp ma várom.</p>
					<p>- Hát jó: imádkozom érted. De imádkozzál te is, és megszabadulsz, Jézus Krisztus
                  nevében, a bajodtól.</p>
					<p>Jancsi frátert aznap elhagyta a hideglelés.</p>
				</div>
				<div type="chapter">
					<head>13</head>
					<p>1268-ban megint akadt kérője Margitnak.</p>
					<p>A francia király öccse volt az, Anjou Károly.</p>
					<p>A pápa segítségével beverekedett az olasz földre, és ott fejedelmi rangra kapott.
                  Vitéz és törekvő ember volt, csak éppen hogy az egyik lábára sántított. De hát baj
                  is az? Mentül sántább valaki, antul eszesebb. S ha rá az ész mellett királynak is
                  rokona, a pápának meg éppen barátja, bizony félrecsaphatja a süvegét.</p>
					<p>Anjou Károly, hogy még inkább megerősödhessen, Magyarországra gondolt. Meg se
                  nézte Margitot, csak úgy zsákban elvette volna. A pápa is
                  izente a követektől; hogy feloldja Margitot, ha hozzámegy.</p>
					<p>Margitnak csak éppen hogy megemlítették. Mosolygott reá:</p>
					<p>- A pápa felold? Én nem oldom fel magamat.</p>
					<p>Istvánnak volt egy másik leánya is: Mária nevű, akkor tizenegy esztendős
                  virágocska. Ahhoz fordították a követeket. A virágocska kerek arcú, barna gyermek
                  volt. Olaszoknak éppen szemükre való. Mindjárt elgyűrűzték. Két esztendő múlván el
                  is vitték. Belőle sarjadt a száz év múlván koronákat viselő magyar
                  Anjou-család.</p>
					<p>Az öreg, beteges királyt a következő év nyarán gyötrelmes gyász érte: a
                  kedvesebbik fia, Béla herceg meghalt.</p>
					<p>Alig huszonöt éves volt, viruló egészségű, jólelkű, fiatal ember. A király benne
                  bízott, hogy támasza lesz az öreg királynénak és Annának meg a híveinek, akik
                  mellette mindvégig megmaradtak. </p>
					<p>Mind e reménykedéseket a halál porba fújta.</p>
					<p>Béla Esztergomba vitette az ifjú herceg holttestét, a minoritákhoz, akiknek az
                  öreg úr konfrátere volt. S hetekig siratta.</p>
					<p>Érezte, hogy a halál őrá is feni már a kaszáját. Roskadt agg volt már. A sok bánat
                  megőrlötte, mint a vén fát a szú. A haláltól nem félt volna, de aggodalmak
                  gyötörték, hogy mi lesz a sorsa a feleségének? Meg a legidősebb leányának,
                  Annának, aki Margit beavatása óta nála gyászolta az özvegységét. Meg mi lesz a
                  sorsa azon híveinek, akik mellette megmaradtak.</p>
					<p>Mária királyné sohasem bírta megbocsátani Istvánnak, hogy az apja ellen harcolt,
                  sem Anna. István is tudta, hogy az a két nő örökre engesztelhetetlen, hogy azok
                  ártottak neki legtöbbet, s bizony aligha forgatott a fejében jószándékot
                  irántuk.</p>
					<p>Az öreg királyt gyakran lehetett látni a sziget útjain, amint fekete ruhában, Anna
                  leánya karjára támaszkodva, rogyadozó lábbal sétál a fák alatt.</p>
					<p>Olykor betértek Margithoz, s ők azon sajnálkoztak, hogy Margit mennyire hervad.
                  Margit meg az apját nézte könnyes szemmel.</p>
					<p>Végre is az öreg király Ottokárt kérte meg, hogy halála után vegye oltalmába az
                  öregasszonyt meg Annát, az anyósát, meg ha valamelyik hívét István üldözné,
                  fogadja magához.</p>
					<p>Már akkor ágyban fekvő volt a király. A halálát mindennap várták. A két asszony
                  már ládába rakta a királyi kincseket. Anna lovai nyergelten álltak a budai
                  istállóban.</p>
					<p>Május 3-án, 1270-ben, kitűzték a fekete zászlót a szigeti palotára.</p>
				</div>
				<div type="chapter">
					<head>14</head>
					<p>Jancsi fráter mély hálát érzett Margit iránt. Három éve gyűjtötte már a
                  rózsaillatot. Liliomot, violát is próbált közéje vegyíteni. A liliomnak erős az
                  illata. Harmatos reggelen letépte a nyíló liliomokat is: a vizes fazékba dobta.
                  Szinte sajnálta, hogy azon a nyáron a kertjének minden virágát le kellett
                  egyszerre tépnie.</p>
					<p>Az öreg királyné halt meg akkor, alig három hónapra az öreg király halála
                  után.</p>
					<p>A kertben már akkor rengeteg sok volt a rózsabokor. Az új prior, Feliciánusz
                  fráter sokallta is a virágot.</p>
					<p>- Jobb volna, káposztát ültetnél többet!</p>
					<p>Jancsi ültetett több káposztát, de azért a virágokat nem fogyasztotta meg.
                  Segítségére volt az új provinciális, Márton fráter, aki meg virágos oltárnál
                  szeretett misézni.</p>
					<p>- Ez aztán kert! - mondotta. - Mindig örülök, ha látom.</p>
					<p>Hátha még télen is lehetne virágom! - gondolta a fráter.</p>
					<p>E gondolat megvalósítására váratlanul juttatta egy pusztító szélvihar. 1269.
                  esztendő májusában rombolt az végig az országon. Fákat tört derékban, malmokat
                  sodort el a Dunán. Az apáca-klastrom kapitutum-házának is a tetejét leemelte, és
                  bezuhintotta a nagyudvarra, a gyümölcsfák közé.</p>
					<p>Akkor, hogy Jancsinak a kerti házáról is leröpült egynéhány zsindely, a fráter a
                  cserepek helyét máriaüveggel pótolta.</p>
					<p>A következő télen örvendezve látta, hogy virágai nem színtelen sárgán hajtanak,
                  hanem zölden, mint kint a szabadban. Bimbót is hajtottak. De egyszer az ajtón több
                  hideg levegő áramlott be, mint szabad lett volna, bizony elfagytak. Csak egy szál
                  liliom nyílott ki húsvét felé. Az is illattalan volt.</p>
					<p>Akkor a prior megengedte neki, hogy a fél tetőt leszedje. Hogy bámulnak majd az
                  apácák karácsonykor, ha virágot látnak az oltárukon!</p>
					<p>Az illatgyűjtésről nem beszélt Jancsi senkinek. A regulákban nincs benne, hogy az
                  illatot nem szabad gyűjteni. Bűnös szándékot nem érzett a cselekedetében.</p>
					<p>Erős volt pedig már az illat, noha csak alig egy kanálnyi. De az istállószag
                  elnyomta.</p>
					<p>Jancsi október közepén összeszedte a kertben minden liliomhagymáit.</p>
					<p>Hogyan is mondta az apja? „Mentül nemesebb a virág, antul több szemét-földbe
                  ültesd!”</p>
					<p>A szemetet is odahányták a kerti ház mellé. Abból szedett hát, és rostán átverte.
                  Azt a rostált szemetet belehányta három mély kosárba. A kosarakat körülgyömködte
                  gyepfölddel, mohával. A földet megkeverte korhadt ó trágyával és homokkal.
                  Beleültetett egy bokor rózsát, egynehány szem violát s vagy tizenöt öreg
                  liliomhagymát.</p>
					<p>A tehenesnek aztán megmondta, hogy csak behányjon minden trágyát: nem baj, akármi
                  magasan.</p>
					<p>Bizonyosra fogta, hogy karácsonyra lesz virága, valami a sok közül. Hogy örül majd
                  Margit szeme a virágos oltár láttára.</p>
					<p>Hát már novemberben arasznyi volt a mindenféle hajtás és zöld.</p>
					<p>Fejlődtek szépen.</p>
					<p>Az istálló melegítette az egyik falat. A többi falat a behányt trágya. Mikor az
                  első fagy jelentkezett, akkora volt a gőz a kamrácskában, hogy az ajtón át be se
                  lehetett látni. Ki kellett nyitnia az ajtót, meg hamar becsapnia. A virágok
                  pompásan zöldültek a gőzben; a földjük nedves volt öntözés nélkül is. A napfény a
                  tetőn át déltájban, három óra hosszat tűzött rájuk. Advent közepén a liliombimbók
                  már megjelentek.</p>
					<p>No de már karácsonyra mégse lesz belőlük virág.</p>
					<p>A liliom lassan fejlődik virággá. Nyáron is elhúzódik hetekig, míg a bimbó a
                  zöldből megfehéredik. Megint egyheti várakozás, míg megduzzad, teljesen fehérré
                  válik, mint a tej.</p>
					<p>Akkor aztán megnyílik a kelyhe.</p>
					<p>No hát gyertyaszentelőre bizonyosan virágzik valamennyi.</p>
					<p>Pedig szerette volna Margitot megörvendeztetni. A királyleány azon a télen betegül
                  lesorvadt. Apjának, anyjának, öccsének egy esztendő keretén belül történt halála
                  mély keservekkel töltötte el az ő szívét is.</p>
					<p>S azon az őszön sok volt a beteg a klastromban is. Margit maga is betegen
                  szolgálta őket. A hideg, rút időkben, mikor egyik szórornak sem akaródzott a
                  nagyudvar sarát gázolni, ő szegény feljebb csatolta a kámzsáját, és olykor
                  mezítláb jött-ment a fagyos sárban.</p>
					<p>Valami vérhas-féle járvány rosszalkodott akkor. Egyikre-másikra is átragadt. Éjjel
                  hol egyik, hol másik nyögni kezdett az ágyában. Olyankor Margit volt az első, aki
                  fölkelt, és odament a szenvedőhöz:</p>
					<p>- Bajod van, szóror? Kívánsz valamit?</p>
					<p>S fölkelt. Kisietett mezítláb a fűtőlyukhoz. Az ebédlő szekrényében mindig állt
                  bor a betegek számára. Vett onnan szilkébe. Melegített bort vagy tányért.</p>
					<p>Karácsony felé elmúlt a járvány. Csak egy apáca halt belé. Beáta nevű. A kórházban
                  csak a szegény Szerennay Örzsi maradt, egy annyi idős apáca, mint Margit, de hét
                  évvel később került be: 1252-ben, mikor Margit átköltözött a szigetre. Egy
                  csoportban is tették évvel később az első fogadalmat, a professziót.</p>
					<p>Az apácák azt susogták, hogy Margit is beteg. De ő tagadta.</p>
					<p>- Aki beteg, fekszik; láthatjátok, hogy én nem fekszek.</p>
					<p>Rendesen járt a többivel a zsolozsmákra, s este mikor a többi a búbos mellett
                  melegedett, ő a hideg templomban fagyoskodott.</p>
					<p>Jancsi szorongó szívvel látta olykor, mennyire sorvadtan áll az imádkozó helyén.
                  Kerek, szép álla szögletes élűvé vált, a szeme besüppedt, arca elvékonyodott;
                  szeme alatt a sok sírástól szinte kék árok kereklett.</p>
					<p>A fráterek hallották, hogy karácsony böjtjén, azon évben, ezer véniát tett, s
                  kenyeret, vizet tétetett maga elé az asztalra.</p>
					<p>- Nem engedem, hogy böjtölj! - pörölt rá az új priorissza, Badoboray Erzsébet
                  asszony. - Annyira el vagy gyengülve, hogy alig állsz a lábadon. Engedelmességet
                  is fogadtál az oltárnál, ne feledd!</p>
					<p>Margit sírva fakadt. A priorissza végtére is engedett.</p>
					<p>Egy pénteki misén, január 10-én Margit fülkéje üresen állt. Az új provinciális,
                  Mihály fráter misézett éppen. Másodszor lett már provinciálissá, noha a vénség is
                  teher volt már neki. De Márton fráter meghalt, s a priorok könyörögve kérték, hogy
                  fogadja el még egyszer a szerzetek kormányzását.</p>
					<p>Jancsi mindjárt mise után jelentette neki, hogy Margitot nem látta a
                  templomban.</p>
					<p>Az öreg úr legott visszafordult, s kérdezte a kapus apácát, hogy mi történt.</p>
					<p>- Ájultan találtuk éjjel a templomban - felelte az apáca. - Véltük, meghalt, úgy
                  el volt hidegedve minden tagja. Jaj, igen megijedtünk.</p>
					<p>- Szent Isten! Hát hogy engedhettétek!</p>
					<p>S, hívatta a priorisszát a vasablakhoz. Korholta, hogy Margitot a hideg téli
                  éjszakákon imádkozni engedi.</p>
					<p>- Mondtam neki már sokszor - mentegetődzött a priorissza. - Olimpiádesz asszony is
                  egyre szidja, hogy nem vigyáz magára.</p>
					<p>- Hát délután bemegyek - mondta a provinciális -, aztán én tiltom meg neki.</p>
					<p>Bizony Margit a kórházba került.</p>
					<p>- Ó, Istenem! - imádkozott magában Jancsi fráter - gyógyítsd meg őt mindenható
                  kegyelmeddel! Gyógyítsd meg a te miköztünk élő szentedet, hogy legalább csak
                  egyszer láthassam örvendezni az ő szemeit!</p>
					<p>S bement a kerti házba.</p>
					<p>A liliomok magasra nyúltan bimbóztak.</p>
					<p>A bimbójuk már fehéredett.</p>
				</div>
				<div type="chapter">
					<head>15</head>
					<p>A provinciális mindennap kérdezősködött a beteg felől.</p>
					<p>- Még mindig fekszik?</p>
					<p>- Még mindig.</p>
					<p>- De csak nem aggasztó talán az állapota?</p>
					<p>- Bizony éjjelenkint félrebeszél.</p>
					<p>- Ki van mellette?</p>
					<p>- Olimpiádesz szóror, Makonyai Margit szóror, Margitka, Erzsike, Szabina szóror,
                  tegnap matutinumig is fenn volt nála, és főzött neki este tyúklevest, de nem akará
                  semmiképpen...</p>
					<p>Az ötödik nap délután a provinciális átment az apácákhoz a priorral és
                  Marcellusszal, aki a szigeti klastromban pihente tizenkét évnél tovább vonszolt
                  provinciális fáradalmait.</p>
					<p>- Nincs semmi nehéz baj - mondotta a priorissza -, csak megfázott. Fiatal test
                  kiheveri az ilyet.</p>
					<p>A két öreg pap mégis bement. Bevitték magukkal az Ordinárium című könyvet is,
                  amelyben különféle hasznos imádságok találtatódnak mindenféle betegségekre.</p>
					<p>A beteg panasz nélkül feküdt. Éjjelenkint láza volt. Orvost nem kívánt.</p>
					<p>A három öreg pap bejelentette a látogatását, és néhány perc múlván bementek. Dohos
                  betegszagtól volt fülledt a levegő. A föld nyirkos és hideg.</p>
					<p>Margitot igen elbágyadtnak találták. Az arcán, szemén végtelen szenvedés volt
                  látható.</p>
					<p>- Mid fáj? - kérdezte Marcellusz.</p>
					<p>Margit mosolygott.</p>
					<p>- Boldog vagyok, hogy ezt is megpróbálhatom!</p>
					<p>A három öreg barát a fejét csóválta. Aztán elővették a könyvet. A másik beteg
                  leány ágyát is megfogta négy erős apáca, és a Margitéhoz vitte. A páterek a két
                  beteget és az ágyakat és a szoba négy sarkát meghintették szenteltvízzel. Aztán
                  elmondták a miatyánkot, utána a szent kérelmet, hogy Isten gyógyítsa meg őket.</p>
					<p>Elmondták nekik a hét bús zsoltárt térden, s minden zsoltár között elolvastak az
                  evangéliumból egy-egy fejezetet: a kapernaumi királyi főtisztet, akinek a
                  fiacskája megbetegedett, s Jézus meggyógyította. Elolvasták, hogy dorgálta meg
                  Jézus a tanítványait a hitetlenségükért. Elolvasták, hogyan gyógyította meg Jézus
                  Simonnak az anyósát. Hogyan gyógyította meg a Betszaida-tó partján harmincnyolc
                  esztendeje várakozó öreget? Végül megáldották a két beteget, és jóreménységgel
                  távoztak.</p>
					<p>Margiton megkönnyebbülés látszott, de este ismét hő volt rajta. Azon este éjfélig
                  Erdélyi Margit is bent virrasztott, a Mátyus herceg anyja, s vele Váradi Kata és
                  Szabina is.</p>
					<p>Azok is imádkoztak bent. S az imádság-részek végén Margit mindig velük mondta az
                  áment. De többet nem bírt hangosan beszélni.</p>
					<p>Éjfél felé Szabina megragadta a hercegasszony karját:</p>
					<p>- Jézusom...</p>
					<p>- Mi bajod?</p>
					<p>- A királyt látom...! Nem képzelődtem.</p>
					<p>S elmondta, hogy úgy rémlett neki, mintha az öreg királyt látta volna, és vele a
                  királynét, Margit ágya mellett. Mintha a király lehajolt volna s megigazította
                  volna Margitnak a vánkosát.</p>
					<p>- Képzelődtem, csak képzelődtem - susogta.</p>
					<p>De annyira el volt rémülve, hogy a foga is vacogott. Egy percre rá harangozták a
                  matutinumot. A három apáca fölkelt.</p>
					<p>Rendezték a mécsét, ivóvizét Margitnak. A cselédjét, Ágnest, aki a kisebbik
                  szobában aludt, megrázták:</p>
					<p>- Kelj föl. Nehogy ha valamit kíván, senkije se legyen.</p>
					<p>A matutinum folyamán gyorsan elterjedt a karban a híre, hogy a kórházban az
                  elhunyt királyi párnak a lelke kísért.</p>
					<p>Félelmükben azon éjjel alig bírtak megmaradni az apácák. Legtöbbje le se feküdt,
                  csak térden maradt az ágya előtt. És imádkoztak, hogy távoztassa el Isten a
                  kísérteteket.</p>
				</div>
				<div type="chapter">
					<head>16</head>
					<p>Másnap Margitnak is elmondták, hogy szülőit látták, és hogy mennyire féltek.</p>
					<p>Margit elmosolyodott:</p>
					<p>- Miért? - susogta. - Vajon éntőlem is annyira féltek-e, ha meghalok?</p>
					<p>- Ne beszélj halálról - rívadt rá Erzsike könnybe áradt szemmel. - Margit, ne
                  beszélj ilyet!</p>
					<p>- De csak hadd beszéljen! - mondotta Makonyai Margit. - Inkább beszéljen akár a
                  halálról, csak legalább beszéljen. Tegnap ugyan meg voltam ijedve, hogy elállott a
                  szavad.</p>
					<p>Margit szeretettel nézett reá, aztán újra megszólalt:</p>
					<p>- Kérlek, jó atyámfiai, temessetek engem a Szent Kereszt oltára elé. Ha pedig oda
                  nem lehet, temessetek az imádkozó helyemre.</p>
					<p>- Mégiscsak hallgass inkább, Margit, hogysem ilyeneket beszélsz! - fakadt ki
                  könnyekben a makonyai hercegleány is.</p>
					<p>Mert eszébe jutott, hogy néhány héttel előbb egy Beáta nevű apáca halt meg, s
                  akkor este kompletórium után Margit maga elé révedező szemmel szólott:</p>
					<p>- Én következek.</p>
					<p>Akkor is kérte őket, hogy ne temessék a kisudvarra. Ő több időt töltött a
                  templomban, mint a kisudvaron. Ő a porában is ott szeretne lenni az oltár
                  előtt.</p>
					<p>A három apáca a kezét a szemére szorítva ült az ágy mellett.</p>
					<p>- Ne sírjatok - susogta Margit. - Mi sírni való van a halálon?</p>
					<p>A terembe Erzsébet asszony lépett be, a priorissza, és vele a hosszú nyakú Rátoldy
                  Kinga, aki egy tányér ételt hozott.</p>
					<p>A priorissza a betegre nézett. Látta, hogy nyugodt az arca. Rászólt a
                  szórorokra:</p>
					<p>- Így vigasztaljátok-e?</p>
					<p>- Hogyisne - sírt fel a makonyai hercegleány -, mindig a temetéséről beszél.</p>
					<p>- Hát mit beszélsz te a temetésedről? - dorgálta a fejedelemasszony Margitot is. -
                  Talán azt gondolod, hogy olyan könnyen elbocsátunk téged! Nem, Margit. (És akkor
                  ellágyult a szava.) Neked még soká kell itt szent példaképül állanod előttünk!</p>
					<p>És akkor maga is elpityeredett.</p>
					<p>- Egyél egy kis levest!</p>
					<p>- Egyél - könyörgött Kinga is.</p>
					<p>És míg a priorissza egy párnával feljebb magasította Margit fekvését, Kinga
                  megmerítette a kanalat:</p>
					<p>- Étesselek?</p>
					<p>Margit maga próbálta a kanalat megfogni, de visszaejtette. Aztán úgy evett vagy
                  két kanál levest, hogy Kinga etette, mint a gyermeket.</p>
					<p>- Istenem, hogy el vagy gyöngülve! - szólt aztán Kinga is könnyre fakadva.</p>
					<p>Letette a tányért az ágy mellett álló asztalkára, s letérdelt az ágy elé. Ráborult
                  Margit kezére, és zokogott.</p>
					<p>- Csak legalább egyszer megütnél engem!</p>
					<p>A priorissza nem értette ezeket a szavakat. Csak kevesen tudták a klastromban, mit
                  jelentenek.</p>
					<p>Kinga azon rút jelenet óta csodáló híve lett Margitnak. Mindig a kedvét kereste,
                  és egyike lett a legájtatosabb apácáknak.</p>
					<p>Margitot estefelé újra hő szállta meg. Éjfél után, hogy a forrósága csillapodott,
                  a bátyját, a királyt említette, hogy szeretné látni, de mikor mondták, hogy
                  nincsen Budán, megnyugodott, s bágyadtan rebegte:</p>
					<p>- Hát jó: majd megjön.</p>
				</div>
				<div type="chapter">
					<head>17</head>
					<p>Mindezek a beszédek kijutottak a klastromból a fráterekhez is.</p>
					<p>- Milyen gyermekek ezek az apácák! - mondotta Dezső lektor. - Ezek vagy sírnak,
                  vagy nevetnek. Már előre félek a böjttől, amikor minden héten magamat is
                  megríkatnak.</p>
					<p>- Jó lesz elküldenünk mégis orvosért - vélekedett a provinciális. - Hol jár
                  vajon?</p>
					<p>Senki se tudta.</p>
					<p>Az orvost mindig hívják, hol jobbra, hol balra. Posta nincs az országban. Levéllel
                  csak a fráterek gyalogolnak egyik klastromból a másikba. Az orvosról csak annyit
                  tudhatnak, hogy hol járt legutóbb. Csak nagy véletlen, ha akkor találják meg,
                  amikor keresik. Mégis hát szétmegy az üzenet, s valahol eléri az orvost. Patika
                  minden klastromban van.</p>
					<p>Szó fordult arról is, hogy Gerárd mestert hívják, István királynak az orvosát,
                  vagy Garcián mestert, Mózes nádornak az orvosát, az még öregebb. De lehetetlen,
                  hogy világi emberek lépjenek be a klastromba. Margit sem engedné meg.</p>
					<p>- Elmúlik a baj anélkül is - vélte Marcellusz. - Az ilyen megfázás nem halálos.
                  Aztán ő meg is van szokva a hideggel. Mikor a múlt héten hetes volt, mezítláb
                  futott át egyszer a hóban a kórházba. Nem árt az ilyennek a hideg!</p>
					<p>Másnap szombat volt. Margitról ismét tudakozódtak. Ismét hő gyötörte az éjjel, de
                  délután javult az állapota. Estefelé semmi jele nem mutatkozik a hőnek.</p>
					<p>- Már fel is kelt volna - jelentette a priorissza a vasablaknál -, de kezét se
                  bírja, oly gyenge. Legalább a kámzsáját, skapuláréját adjuk rá, azt kérte. Most
                  úgy fekszik: takaró nélkül, kámzsában, skapuláréban, és véli, hogy már semmi baja
                  sincsen.</p>
					<p>- No, hál’ istennek!</p>
					<p>Az az est Szent Piroska estéje volt. A sötétség korán leszállt. Az idő lágyult
                  valamelyest. A sötétségben nagy hópelyhek szállongtak keringve, s fehér prémmel
                  borították be a szigeti fákat, bokrokat, földet, templomokat, klastromokat, Duna
                  befagyott jegét.</p>
					<p>A fráterek még el se végezték a kompletóriumot, csengetés sírt át az épületen.</p>
					<p>Jancsi fráter legott fölkelt a térdeplésből, és az ajtóra siet. Kinéz.</p>
					<p>A két apáca fekete palástos alakja áll a hóban, az ajtó előtt.</p>
					<p>- Fráterek - mondja rezgő hangon az egyik -, jertek át: utolsó kenettel.</p>
					<p>Jancsi megrendült.</p>
					<p>- Margit szóror?</p>
					<p>A két apáca bólintott. Megfordultak, sietve visszatértek.</p>
					<p>Jancsi szinte feje-vesztetten rohant a kápolnájukba.</p>
					<p>- Utolsó kenetet kérnek! Margitnak!...</p>
					<p>Regulák ellen való vétség volt, hogy kiáltott, és a szóror szó nélkül mondta a Margit nevet, de maguk a fráterek se jegyezték meg.
                  Egyszerre fölserkentek.</p>
					<p>- Ó, Istenem! - mormogta elképedten Marcellusz - hát annyira volna?!</p>
					<p>Sietést indultak. A királyleány halálának gondolata megrendítette valamennyiüket,
                  hogy egymást rang tekintete nélkül előzgetve tolongtak ki a kápolnából.</p>
					<p>Az apácáknál már tárt ajtó várja őket.</p>
					<p>A templomban szövétnekes apácák járnak-kelnek. Valamennyi szeme mintha
                  megnagyobbodott volna. Egyik-másik ajka mozog, mint aki magában imádkozik.</p>
					<p>A sekrestyében már elő van készítve minden: a karingek, a violaszínű stóla, a
                  kehely, a szent kenet aranyedénye, a szentségtakaró fátyol.</p>
					<p>A templomban nem szabad beszélni. Mihály fráter mégis megszólal: - Hát annyira
                  van?</p>
					<p>Az apácák könnyes szemmel bólintanak.</p>
					<p>A provinciális siető kézzel ölti a karinget, veti nyakába a stólát, markolja a
                  kelyhet. A Szent Kereszt oltárához siet. Levonja az ezüst-galambot, és kiveszi
                  belőle az ostyát. Helyezi a kehelybe.</p>
					<p>Négy barát felragadja a baldachint. Egy ötödik levonja az örökmécset, és szövétnek
                  forma, ezüst nyelű lámpást gyújt a lángjánál.</p>
					<p>Bent a házi harang kong, szinte szünettelen. A folyosó-rácson belül a két
                  priorissza áll. Mind a kettőnél égő viaszgyertya. Mellettük felsorakozva a
                  klastrom minden apácája.</p>
					<p>A rács kettős ajtaja már ki van tárva. Hogy a fráterek belépnek, megindulnak az
                  apácák is. Elöl egy szövétnekvivő apáca, utána a kereszttel Makonyai Margit (talán
                  épp azzal a könnyű fekete kereszttel, amellyel Margit gyermekkorában érkezett a
                  szigetre), utánuk a két priorissza és Bodoméry Erzsi, aki a templomi öröklámpás
                  lángját viszi a nyeles ezüst-lámpásban. Aztán egy másik apáca, aki a
                  szenteltvíz-tartó ezüst-vedret viszi a bal karján. A negyedik apáca kézi
                  csengettyűvel csenget előttük.</p>
					<p>Hosszú sorban haladnak utánuk az apácák. Elöl a fiatalok, hátul a vének, utánuk a
                  fráterek, azok közt is vagy nyolcan égő szövétnekkel, aztán a mennyezet-vivő
                  fráterek; a mennyezet alatt Mihály provinciális a fátyolba takart aranykehellyel;
                  leghátul a paraszt-fráterek, köztük Jancsi fráter is.</p>
					<p>És valamennyien tompa fahangon recitálják a graduálét:</p>
					<p>
                  Tehozzád emelem föl szememet, ki a mennyekben lakozol!
               </p>
					<p>
                  Miképpen szolgáknak szeme vagyon urokon, és miképpen
                     szolgálóleánynak szemei asszonyán, azonképpen a mi szemeink a mi Urunkon
                     Istenünkön, míg nem könyörül mirajtunk!
               </p>
					<p>
                  Könyörülj rajtunk, ó Uram! Könyörülj!...
               </p>
					<p>Ily szomorú zúgással haladnak át a havas kis udvaron, át a havas nagyudvarra. A
                  hópihék ritkásan szállongnak. A szövétnekek sercegve égnek, és fekete füstjük
                  szurok- és viasz-szaggal lebben olykor az éneklők közé.</p>
					<p>A nagyudvaron néhány cselédapáca lapátolja siető kézzel a havat a beteg-ház
                  útjáról.</p>
					<p>A menet odaérkeztekor félretérdelnek a hóba, és mélyen lehajtják a fejüket.</p>
					<p> - Békesség e háznak! - kezdi Mihály fráter, hogy az ajtón belép.</p>
					<p>- És minden lakójának! - mormolja rá a két szerzetes.</p>
					<p>A beteg ágya a kórház nagyobbik szobájában áll. A többi ágy üres, csak a
                  legszélsőben fekszik egy beteg, a négy hónapja szenvedő Szerennay Erzsébet.</p>
					<p>Két viaszgyertya nyulladt lánggal ég egy fehér terítővel takart asztalkán, a beteg
                  ágya mellett. Ő maga kámzsában, skapuláréban, a sarucska is a lábán; halálra vált
                  arccal, hanyattan fekszik a magasra dúcolt párnán. A fejére ráadták a vélumot is
                  akkorra. A két kezében kis fafeszületet szorongat a mellén. A feje félig be van
                  süppedve a párnába.</p>
					<p>A pap belépésére félig hunyt szeme megrezdült, de nem néz a papra, nem néz
                  senkire. Látszik az arcán, hogy az élet lángja csak az utolsó rezgéseiben
                  tartózkodik még benne: minden percben ellobbanhat.</p>
					<p>Mihály fráter aggodalmasan bámul rá. Lebocsátja a szentségtartó kelyhet az
                  asztalkára. A kenetes ezüstcsészécske ott van már, s mellette tisztított fehér
                  csepű és egy kis ezüstcsengő. Mihály fráter az izsóp-nyalábhoz nyúl. Meghinti vele
                  a beteget, és a szoba minden fala irányába hint vele.</p>
					<p>A fráterek és szórorok elképedten állják körül az ágyat. Oly váratlan, oly
                  elképzelhetetlen, hogy Margitra alig nyolcnapi betegség után az utolsó kenetet
                  kelljen adni.</p>
					<p>Az egyik szövétnek kék fényporral serceg az ajtóban. Mihály letérdel az ágy elé, s
                  reszkető mély hangon kezdi az imádságot:</p>
					<p>
                  ...Isten, emberi gyöngeségünknek oltalma, terjeszd ki
                     segedelmednek erejét a mi betegünkre...
               </p>
					<p>A bent fekvő másik beteg apáca mozdul és tápászkodik, és fölül az ágyában. És bal
                  kézzel a nyakához nyomja a dunyhája csücskét. Elmeresztett szemmel bámul Margitra
                  és az egybegyűltekre. A haja rövidre van nyírva és borzas. Zavarában nem is ügyel
                  arra, hogy két sovány karja vállig meztelen. Igaz, hogy nem is néz rá senki. Az
                  imádságban mindenki térdel, s a fejüket lehajtva hallgatják a földet is megrendítő
                  imádságot:</p>
					<p>
                  ...Kérünk Szent Urunk, mindenható atyánk, örökkévaló Istenünk,
                     hogy, e beteget ne hagyja el e nehéz órában őrzőangyala... Terjessze föléje
                     védő szárnyait...
               </p>
					<p>Az imádság végeztével a beteg apáca visszahanyatlik az ágyába, és a fejére vonja a
                  dunyháját. Két szolgáló apáca beviszi ágyastól a belső szobába. A két szerzet
                  kivonul a ház elé, és letérdel. Csak maga a provinciális marad bent, hogy Margit
                  ha még szólni tud, az utolsó gyónást végezhesse, s megáldozzon.</p>
					<p>Mit gyónhat, ha gyónik az ártatlan lélek? Talán azt, hogy nem imádkozott
                  eleget?</p>
					<p>De hát gyónik.</p>
					<p>Künn az apácák és fráterek együttesen mormolják térden a bús zsoltárt:</p>
					<p>
                  ...Uram, ne fedj engemet te haragodban... Irgalmazz énnekem...
                     Siralmammal, könnyeimmel mostam éjjelenkint én ágyamat és leplemet...
                     Elhervadott orcám a szomorúságtól...
               </p>
					<p>Jancsi fráter egy fölpillantásában Kingát látja az ajtó mellett. Szövétnekkel
                  térdel ott az apáca, s a szövétnek vörös fényében mintha tűzcseppek görgedeznének
                  le az arcán a szeméből.</p>
					<p>- Ámen! - hangzik belülről, hangosan, Mihály fráter szava.</p>
					<p>S egyben csengetés is.</p>
					<p>Vége a gyónásnak.</p>
					<p>Kelnek a térdelők, ismét bemennek.</p>
					<p>Az utolsó kenet következik. Mihály fráter rendre érinti a szent olajba mártott
                  csepűvel Margitnak a fülét, halántékát, kezét, lábát. A keze remeg. Minden
                  érintésre imádságot mormog.</p>
					<p>A priorissza fehér gyolccsal törli le az érintések nyomát. Annak is remeg a keze,
                  s el van változva az arca az ijedtségtől.</p>
					<p>Egy apáca hátul hangosan fújja az orrát.</p>
					<p>A szubpriorissza kiveszi az egyik viaszgyertyát a tartóból. Az a szokás a
                  klastromban, hogy a haldoklónak égő viaszgyertyát helyeznek a kezébe. De hogy
                  Margit a kedves kis feszületet tartja, a szubpriorissza nem tudja, mit
                  cselekedjen. Csak áll, s néz ő is ijedten, könnyes szemmel.</p>
					<p>Margit minderről alig tud már. Csak keblének gyenge remegéséből látszik, hogy még
                  él.</p>
					<p>Következne, hogy a két szerzet a mindenszentek litániáját mormolja, de Margit már
                  alig lélegzik. Viasz-szín arca mozdulatlanul nyugszik a fehér párna völgyében.
                  Sötét-pillás szeme: mint egy reszkető szárnyú fekete pillangó. Látszik rajta, hogy
                  csak egy perc, és az élet földi lángja ellobban belőle.</p>
					<p>Mihály fráter könnyes szemmel bámul rá. Elfelejtette-e megindultságában, hogy a
                  szertartások szerint mi következik? Vagy talán azt érezte, hogy ennek a tiszta
                  léleknek e földtől való megválásában nincs helye bűnbánó zsoltárok mondásának,
                  szentek segítségül hívásának? Valami vigasztaló imádságra készült az ajka, de nem
                  tudott egyébre gondolni, csak Krisztusra, hogy a halottakat is feltámasztotta. Ha
                  Krisztus itt is csodát cselekedne... Az elméje arra a bibliai jelenetre fordul,
                  mikor az Urat sürgősen hívták Bethániába, s Márta besietett a házba, hogy
                  értesítse Máriát. Ez a bibliai jelenet fordult a gondolatai közé. Az ajka végre a
                  nagy csendben megmozdul: remegő hangon, szinte kiáltva mondta a bibliai Márta
                  szavait:</p>
					<p>- Az Úr Jézus itt van, és hív téged!
               </p>
					<p>Margit szeme megnyílt. Maga elé bámult a levegőbe. Fehér arcán üdvözült mosolygás
                  vonult át:</p>
					<p>- Látom...</p>
					<p>18</p>
					<p>Margit váratlan halála nagy zavarodást keltett a két klastromban.</p>
					<p>A provinciális maga sietett át a havas téli éjszakán Budára, hogy ha ott a király,
                  értesítse a halálról. Ha nincs ott, lovas hírvivők száguldjanak mindenfelé. És
                  Fülöp érsekhez is. Lodomér váci püspökhöz is vágtatást vigyék a lovasok a halál
                  hírét. A király bizonyára megkívánja, hogy jelen legyenek a temetésen.</p>
					<p>Jancsi fráter a fejét a két kezébe fogva könnyezte a kapusszobában Margitot.
                  Imádkozni akart érte, de nem bírt, csak a fejét ingatta, nyögdécselt:</p>
					<p>- Istenem, Istenem, mennyit szenvedett! Mért szenvedett? Miért... Gonosz, rossz
                  emberek a földnek bőségében töltöznek, és ő, a fehér lélek, a szegénység
                  asztalánál a morzsákat is alig ette.</p>
					<p>...A külső világ üresfejű asszonypávái a föld minden pompájába befoglalják hitvány
                  szépségeiket - ő, az angyali szépségű, alázatos, condrában járt, foltosban,
                  rongyosban: még csak egy pár kesztyűje se volt soha!</p>
					<p>...És a mindenféle giz-gaz emberek nagy evés-ivások után alusznak puha pihepárnán,
                  ő pedig, szegény, böjtökkel, szúrós övekkel sorvasztotta magát, s virrasztott a
                  templom fagyos éjében. Még a zord szalmaágyon se lehetett teljes alvása a
                  betegekre való gondja miatt.</p>
					<p>...Mért élt így? Hiszen nem arra született, hogy egy rideg klastromban hervassza
                  el az életét!</p>
					<p>...Mért gyötörte magát? Mért vezekelt? Mért szolgált még a cselédeknek is? Holott
                  őt, a királyleányt kellett volna szolgálnia minden főrendi leánynak, aki csak
                  körülötte volt.</p>
					<p>...Nem neki való élet volt! Hiszen Istennek se lehetett kedves látvány, hogy egy
                  ártatlan teremtés rongyokban jár, ájulásig imádkozik, és véresre vereti magát a
                  böjti éjszakákon! Balgatag rajongás! A kereszténység fájának is vannak bütykei,
                  vadhajtásai! Ki kellett volna őt venni onnan tizenkét éves kora után! Hiszen
                  élhetett volna a királyi palotában is imádságos, szép életet. Gyönge testét hadd
                  fedte volna selyem és aranyos bársony, szép fejét gyémántos korona! Hiszen
                  meghajolt volna ő koronás fővel is Krisztus lábához. Lehetett volna ájtatos
                  királyné. Lehetett volna boldog keresztény anya, aki az ölében tanítja ávemáriára
                  a kisdedet, és boldogan csókolja meg az ámen után. De így élni, így fonnyadni el
                  egy királyleánynak! Ilyen nyomorúságban! Így halni meg, ily elhagyottan!...</p>
					<p>És a fráter szeméből könnyek szivárogtak.</p>
					<p>Már a matutinum is elmúlt, s az öreg provinciális még mindig nem tért vissza.
                  Igaz, hogy a fráter nem is gondolt reá. Csüggedt szívében mérhetetlen sötét
                  szomorúságok árjai terjedeztek. Szinte belekábult a sötétség e végtelen
                  hullámaiba.</p>
					<p>És amint így gubbaszkodik bútól nehéz fejjel az ágyán, háttal az ágyfának
                  támaszkodva, a szemben függő Mária-kép alatt fellobog a mécs a gyászos éji
                  csendben.</p>
					<p>Odapillant, és ott is ragad a szeme.</p>
					<p>Álmélkodva látja, hogy a Mária-kép növekszik, szélesedik, terjedezik, világosodik;
                  Márián a kék kendő halványul, fehérül, s változik fehérré, mint az apácák csuhája,
                  skapuláréja; a fején, vállán meg változik feketévé, mint az apácák véluma,
                  palástja. A bal kezében liliom. Illata is érzik. De hát hogy kerül a kezébe
                  liliom? A képen nem volt azelőtt liliom.</p>
					<p>S a mellkép nőttön-nő, teljes alakká magasul. Napfényhez hasonló, remegő sugarak
                  aranyozzák körül. Fején a keskeny korona tündöklik. S az arca is finomul,
                  fehérül. Egyszer csak azt látja, hogy átváltozik az arc Margitnak arcává.</p>
					<p>De olyan álomi szépségű, mint amilyennek Margitot a beavatáskor látta. Még a
                  szempillái is olyan árnyékosak. Ajkai mint vékonyka finom rózsalevél.</p>
					<p>Szent elrémüléssel bámul reá.</p>
					<p>Ávét rebegne. A nyelve nem mozdul.</p>
					<p>Borulna eléje, de mintha minden tagja ólommá vált volna.</p>
					<p>Margit pedig lassan előleng a körüle lengő fényességben a kertből, s közelebb,
                  közelebb... A nézése nyájas és jóságos és szomorkás, mint mindenkor. Fölemeli
                  vékony kis kezét, mint amikor a pap áldásvetésre készül:</p>
					<p>- Jó fráter - szólal meg ismert kedves madárkahangján. -
                     Mért homályos néked az én szenvedésem?
               </p>
					<p>
                  Nem láttad-e, mily romlottságban él ez a nemzet? Mily
                     állatiságba süllyedtek a dús főnemesek is?
               </p>
					<p>
                  Nem láttad-e, mennyien jöttek a cifra, kevély és elhízott
                     asszonyok a szigetre, ékszerekkel terhelten? Jöttek, jöttön-jöttek, jártak az
                     én meglátogatásomra. Nem láttad-e, hogy megindulnak az én alázatosságomon, az
                     én szegénységemen, az én ájtatosságomon? És nem láttad-e, mint hozzák el az
                     ország minden részéből gőgös leányaikat, hogy az én példámra Isten felé nézzen
                     legalább egy tagja a családnak?
               </p>
					<p>
                  Nem láttad-e, hogy azok a lányok hogyan forgatták még a
                     klastromban is a szülőik rangját, vagyonát, pompáját az elméjükben? S hogyan
                     indult meg a lelkük a királyleány alázatosságának és ájtatosságának
                     példáján?
               </p>
					<p>
                  Nem láttad-e, hogyan terjedt az én imádságos, szent életemnek
                     híre szét az országban? Hogyan ejtette gondolkodóba az állati tobzódásokhoz
                     szokott szíveket? Hogyan ismerték meg kicsinységüket az én alázatos nagyságom
                     láttára? Hogyan ismerték meg szívük keménységét, mikor azt látták, hogy én a
                     legszegényebb betegen is magam töredelmével könyörülök? Hogyan néztek azután a
                     földi kincseikre, mikor látták, hogy én rongyokat öltök fel és mennyei
                     kincsekre szegzem a szememet? Hát nem láttad, hogyan fordult a testi világban
                     élők lelke a lelki világ felé?
               </p>
					<p>
                  Tusakodhatsz-e még azon, hogy én nem egy királyi férjnek éltem,
                     és nem egy-két gyermeknek, hanem minden királyi asszonynál magasabban: az én
                     Uram Krisztusom örökfehér jegyeseként, s minden kisdednek imádkozásra
                     tanítójaként. S épp te sajnálsz-e, hogy nem palotában éltem? Avagy nem
                     helyezed-e te is a méltóságos szép liliomot szemét-földbe? S ha bárki is belép
                     arra a rút helyre, ugye, nem a rútságokat látja ottan, hanem csak a liliom
                     nemes fehérségét? De a te liliomod elhervad, én pedig, Istennek e földre
                     ültetett lilioma, századokon át fehérlek majd a nemzet emlékezetében...
               </p>
					<p>A látomány eltűnt. Fényköde is széjjelmúlt. Homály ült a szobán és mély csend,
                  mint előbb.</p>
					<p>Jancsi megdörzsölte a szemét, hogy talán még látná... De nem látott egyebet, csak
                  a mécsének lobogó sárga lángját a Mária-kép alatt.</p>
					<p>Mennyi idő lehet? Nem tudta. Valóságot látott-e, vagy csak álmot? Az illatát
                  mintha érezné.</p>
					<p>- A liliom...</p>
					<p>Megrázkódott, mint az álomból ébredő, s fölkelt ültéből. Mintha még mindig az
                  álom-alakot látná, álmodó arccal lépett ki az ajtón.</p>
					<p>A klastrom néma. A folyosó homályos. Tehát még éj van.</p>
					<p>A havazás már elszűnt. A szakadozott felhőkön át levilágít a háromnegyedében telt
                  hold. Hideg, tiszta téli éjnek csendje hallgat a szigeten.</p>
					<p>Fejére vonta a csuklyáját, és andalogva lépkedett a könyvkötő cellához a kerti
                  kulcsért. Ott függött még az ajtófélfán. Be kellett volna adnia este, kompletórium
                  után, az ajtókulccsal, hátsó kapu kulcsával együtt, a priornak, de a nagy
                  zavarodásban nem gondoltak a kulcsokra, sem a kert kulcsaira.</p>
					<p>Leakasztja a kulcsot, és belép a hótól fehérlő kertbe. Csöndesség hallgat ottan
                  is. A fákon nagy pamatokban ül a hó. A bokrok szinte megdőlnek a rájuk hullott
                  fehér tehertől. Kiálló karókon hósüvegecskék. Minden csendes, csak a lába alatt
                  ropog a friss hó. És ő lépked, álmodó arccal, lépked a hóban.</p>
					<p>Megy a kerti háznak. Feltárja az ajtót.</p>
					<p>Bent a liliomok virágjukban állnak.</p>
					<p>Fogja a sarlót. Összemarkolja tövön valamennyit, s egy metszéssel elvágja.</p>
					<p>Ó, hogy illatuk nincsen!</p>
					<p>Dehogy nincs; hiszen ott van egybegyűjtve a kis szilkében a nyár minden liliomának
                  és rózsájának az illata!</p>
					<p>Fogja a szilkét. Beroppantja ujjának egy nyomásával a papirost rajta, s megöntözi
                  vele a liliomok kelyhét. A szilkét eldobja.</p>
					<p>S megfordul. Átandalog vissza a kerten, mint az alvajáró. Áthalad a klastrom
                  udvarán, folyosóján. Az ajtóban benne még a kulcs. Megfordítja. Kilép.</p>
					<p>A sziget holdvilágos. Csendes. Fehér erdő. Fehér világ. Fehér ünnep. Csak az ég
                  kék egy tisztáson, a felhők között; egy tisztáson, amely olyan alakú, mint a
                  sziget a Duna vizében. Sötétkék. És azon a kék tisztáson sűrűn ragyognak a téli
                  csillagok.</p>
					<p>De micsoda különös, finom illat... Ah, hiszen az ő gyűjtött illata!</p>
					<p>Az volt a szándéka, hogy becsenget az apácákhoz, és beadja a virágokat, de a
                  templom ajtaját, ím, nyitva találja. Elfeledték? Igaz, hiszen halott van a
                  templomban: ilyenkor nyitva van a templom éjjel is.</p>
					<p>Belép.</p>
					<p>A templomban vörös világosság. Mély csöndesség. A főoltár előtt alacsony, fekete
                  ravatalon, magas égő gyertyák közt fekszik Margit. Úgy fekszik, mint a halálos
                  ágyán: az apácaruhájában. Két összekulcsolt kezében a kis fafeszület.</p>
					<p>A ravatal körül a nagy viaszgyertyák lobogva égnek a hideg csöndességben. Két
                  apáca térdel ott: egyik jobb felől, másik bal felől, imádkozó zsámolyra borulva,
                  homlokukat összekulcsolt öklükön nyugasztva.</p>
					<p>Imádkoznak-e? Alusznak-e? - Jancsi nem kérdezte őket.</p>
					<p>Megállt a halott előtt, és bús álmélkodással nézte, hosszan nézte a halotti
                  szépségében nyugodt, mozdulatlan arcot.</p>
					<p>Mily szép a halálban! Vonásainak szögletessége elsimult. Homloka derült. Az arca
                  színe mint kisleány korában. Szemének szép fekete pillái mozdulatlanul sötétlenek
                  a fehér arcban. Mintha boldog álma volna...</p>
					<p>Jancsi hozzálépett, s odafektette a kis nyaláb liliomot a mellére:</p>
					<p>- Neked neveltem. Téged illet, Istennek lilioma!</p>
					<p>S ahogy lehajolt, ajkát gyöngéden rányomta a halott hideg kis kezére.</p>
					<p>Aztán, ahogy kiandalgott a templomból, egyszerre a homlokára tapasztotta a kezét,
                  és mély lélegzettel nekidőlt az ajtó mellett a falnak. S az arcát könnyek öntötték
                  el.</p>
					<p> A szívet azért rejtette el az Isten, hogy senki se lássa.</p>
					<p>
                  Vége
               </p>
				</div>
			</div>
		</body>
	</text>
</TEI>