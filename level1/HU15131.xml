<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU15131" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>A nagymosoda</title>
            <author>
               <persName>
                  <surname>Gelléri</surname>
                  <forename>Andor</forename>
                  <forename>Endre</forename>
               </persName>
               <date from="1906" to="1945">1906-1945</date>
               <idno type="VIAF">46887514</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">35358</measure>
            <measure unit="pages">84</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A nagymosoda</title>
               <date>2016-03-04</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/15100/15131/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Szabó Attila</name>
                  <name>Góczán Andrea</name>
               </respStmt>
            <bibl type="printSource">
               <title>A nagymosoda</title>
               <author>Gelléri Andor Endre</author>
               <pubPlace>Budapest</pubPlace>
               <publisher>Pantheon</publisher>
               <date>1931</date>
               <ref target="https://mek.oszk.hu/15100/15131/"/>
            </bibl>
            <bibl type="firstEdition">
               <title>A nagymosoda</title>
               <author>Gelléri Andor Endre</author>
               <date>1931</date>
            </bibl>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2024-09-20"/>
     </revisionDesc>
  </teiHeader>
  <text>
      <body>
         <div type="chapter">
            <head>1.</head>
            <p>A szűk Császárok uccájába tíz-húsz sikátor ontja a kocsit, a kaftános galíciai
               zsidót, a siető sovány munkást. Az egyik stráfkocsin alacsony ketrecben kakasok
               riognak, kacsák hápognak; a másikról némán lóg le a levágott ökrök véres feje... a
               hatalmas sörhordó lovakat dudálva sürgeti a liszteszsákokkal tömött teherautó és a
               nagy forgalomban ide-oda löketve, veszekedve tolják zöldséges kordéikat az uccai
               árusok. Mindenütt felvisítanak a suhanó biciklik csengői s csak figyelemtől kimeredt
               szemmel mernek átvágni egyik oldalról a másikra a járókelők. A város legöregebb
               emeletes házai vannak itt: kopott arcukba sűrűn csillognak egymás mellett az üzletek
               áruval és reklámárakkal teledobált kirakatai. A nagy okkáziót hirdető portálok előtt
               az olcsót kereső tömeg. Az egész ucca harsog a kiabáló beszédtől: itt senki se szól
               halkan; akaratlan ordítani kezd, ha átlépte a hentesüzletekkel tömött ucca küszöbét.
               Mindenki fürgévé változik, csupa ideg lesz, arcán táncolni kezd a kín és a mosoly ép
               úgy, mint a kereskedőkén, akik egész testükkel hadonászva hol édeskésen alázatosak,
               hol nyiltan elátkozzák a vásár nélkül eltávozó vevőt. S míg fönt verejtékes minden
               arc a nagy csere-berétől... házról-házra öreg vasajtók mögött vaksi pincékben folyik
               a munka. Lankadatlan esztergák forognak, csillogó bronzzal acélpofáik között;
               tizenöt-húsz segéd nyitja, csukja, ütögeti a görbe mérőkörzőt hunyorgó szemmel s
               mikor a kés eleget hasított le az öntésből, hirtelen leállítják a padot... a másik
               ház pincéjében gömbölyű végű kalapáccsal, roggyant faprések között, könyvkötők
               kalapálnak, ragasztanak, majd meglendítik az éles vágóollót... a következő házban
               fiatal lányokkal van tele a pince: kopasz játékbabákra hajat ragasztanak, szemet
               festenek, tündércsöpp szájat és mintha még maguk is játszanának, mikor sovány
               kezükkel elrendezik rajtuk a cifra kis ruhát... de a szűk udvarok se üresek... itt
               egy medvebőrt porolnak kopogó mogyorófapálcáikkal a hosszúhajú szűcslegények; a
               szétnyitható faasztalnál derűsarcú kövér mesterük szögel össze egy
               kecskebőrtakarót... tőle jobbkézt húsfüstölde gőzöl, balkézről a tojásos ládák
               garmadái állnak, hátrább egy gyorstalpaló-műhely kopog... a kapuk alja is meg van
               szállva a norinbergi árukkal üzletező boltosokkal: tükör, fésű, csatt, cipőkrém... a
               következő kapuban: zagyva könyv- és kép-antikvárium.</p>
            <p>S ebben az agyat bolondító zsivajban, levegőtlen tülekedésben, külön figyelmet
               érdemel az ucca nagyüzeme: a „Főnix” gőzmosó. Mindössze öt helyiségből áll ez a gyár,
               - körülbelül száz munkás nyüzsög benne. Ez az öt, szobanagyságú munkahely tele van
               géppel, kazánnal, emberrel, gőzzel, a vegyszerek fojtó szagával. A vasrácsokkal
               takart keskeny ablakokon kicsapódó párák mögül olykor kibukkannak az izzadt
               munkásarcok; gőztől nedves hajuk és szakálluk van, valamit kiabálnak egymásnak, aztán
               elmerülnek újra a fehér gomoly mögött. A „Főnix” uccára néző üzlete egy lyuk: egymás
               hátán botlognak benne a vevők és a kiszolgáló lányok; kintről az ucca dob be süketítő
               lármát, bentről a gépek morajlanak ki a félrelökhető faajtó mögül. Mikor ez az ajtó
               nyikkanó csigáin visszafut: egy kimosott fehérneművel tele terem látszik, itt a
               vasalónők dolgoznak. Innen a vaksötét fehérnemű-jelölőbe lép az ember: itt folyton ég
               a nagy villanylámpa, mint a hold, s alatta görnyedt jelölő-lány sercegteti tollát, a
               legbizarrabb jeleket írva a gallérok garmadáiba, az ingek ezreibe s a néha szinte
               undorítóan piszkos alsóruhákba. Másfél méter széles folyosó fut az ablakkal ellátott
               ajtóig, amely mögött a ház kopott udvara látszik lótó-futó alakjaival. A folyosó
               közepén nyílik a három gömbölyű kazánnal és szenesládával telerakott fűtőház; a
               kormos fűtő, soványra aszott tagjaival, a pirosan lobogó kazántüzek előtt olyan, mint
               egy elkárhozott. Ezt a mosómester szobácskája követi: ide a hatalmas vízszűrő van
               benyomva és az ammoniákszódát, mosószappant őrző, elzárható faláda. Balra, a végre
               tágabb, de a mindig forró gépek gőzétől homályos mosókonyha van: a falak mentén a
               mosógépek raja; a középen jajgatva búgó csavarógépek; fölöttük a talpfákra helyezett
               dinamóik. Az ablaknál a vegytisztítók mosóasztalai és az öblítéshez szükséges dézsák
               terpeszkednek. Utolsóul a mindenütt fehér lepedővel befödött gépszoba jön: itt a
               gázvasalók és a rutsergépek zörögnek, amik vízilóvastagságúra dagasztják a velük
               dolgozó lányok lábát.</p>
            <p>Ilyen szűk és fojtó helyen zihál a „Főnix” gőzmosó. Ember embert súrol, gép gépet
               űz... s kint a boltban napról napra ijesztően hatalmasra nől a batyúk serege.</p>
            <p>A forgalmas ucca százával löki be a gallérjaikat, ingüket, ruhájukat sürgető vevőket.
               A kiszolgálókisasszonyok nevetve és nyögve rángatják ide-oda a szennyes gubancokat;
               a munkások ép ilyen félig víg, félig szomorú képpel hurcolják be a szennyest a
               jelölőbe nagy, füles kosarakban.</p>
            <p>A Császárok uccájában mindenki ismeri a „Főnix” gőzmosó szerencsés tulajdonosát, a
               kövér Taube Jenőt. Valóságos mosodai cár a szemükben, de az itteni nyugtalan, hiú
               kereskedő népség egy percig se hiszi, hogy eszének vagy tehetségének köszönheti
               roppant vagyonát. „Szerencséje van”, „jókor kezdte”, - mondogatták.</p>
            <p>S ha Taube autója tutulva befordul a Császárok uccájába, epésen fölpillantanak s
               összenéznek feleségükkel: „Látod?” - mert amint ott ül hajadonfőtt, göndör, megőszült
               hajával, kezét hasán nyugtatva: olyan az arca, mintha az egész világ már levegő lenne
               előtte. A minden jón, kéjen, örömön túljutott ember merev szobrának látszik. „A vén
               disznó”, „A tyúkvadász”, „Mit mondsz?” „Mennyi nője van? Ötszáz?” „A duplája,
               esküszök rá” - suttogják, de az autó bőgve tovább viszi Taubet a varázsosan utat
               nyitó forgalomban. Mikor megáll a „Főnix” üzlete előtt: a boltvezetőnő magánkívül s
               elédesedett arccal rohan elébe ajtót nyitni s bent pillanatok alatt végigfut a hír:
               „Megjött az öreg!”... s mivel az üzemben majd mindegyik nő eltöltött már néhány
               pásztorórát a főnökével: fölizgulnak, letörlik verejtékes arcukat és fürgébben
               húzzák-tolják büdösen égő vasalóikat. A gépszoba lányait is fölhevíti Taube
               megjelenése; mintha örök hűségüket akarnák kimutatni iránta; odaadó robotba kezdenek
               és verejtékező boldogsággal pillantanak lomhajárású főnökükre.</p>
            <p>Nappal ezek a lányok fehér lepelben dolgoznak: a „Főnix” adja nekik, nehogy
               elpiszkolódjék viseltes ruhájuktól a fehérnemű s a gallér. Ezek a leplek mindig
               tiszták rajtuk, mert a mosógépek győzik mosni, a vászonnak meg nem fáj a forró víz,
               a gőzös szappan, a klór, a csípős ammoniákszóda. Hanem a lányok lelkét, mocskossá
               vált testét már nem lehet ilyen könnyen kimosni...</p>
            <p>A kelmefestők meg a mosólegények, ezek a sápadtra szikkadt emberek: óriási, fatalpú
               bakancsokat kapnak a „Főnix”-től. Mikor reggel belépnek az üzem ajtaján, kicsik,
               véznák, kedvetlenek, de ahogy beleállnak a facipőkbe és kezükbe kapják a festőbotot
               vagy a mosókefét: óriássá varázsolódnak át. Rögtön kihúzva, büszkén lépdelnek,
               nagyhangon beszélnek.</p>
            <p>Ilyen ajándékokat ad munkásainak a „Főnix” gőzmosó. És szikrázó szemeket ültet el
               arcukba az itt töltött idő: ezekkel gyötrődve látják, hogy itt minden megtisztul és
               fehér lesz, csak ők lesznek egyre mocskosabbak, foltosabbak.</p>
          
         </div>
         <div type="chapter">
            <head>2.</head>
            <p>A „Főnix” fűtője már bent van a kazánjai között. A „Népujság”-ot böngészi és dünnyög
               fölötte:</p>
            <p>- Kínában - olvassa izgatottan - kitört a forradalom!</p>
            <p>- Nem is tudtam - s két ujja közé fogja az alsó ajkát. - Igen, Wu-Pei-Fu, ez az!</p>
            <p>- Wu-Pei-Fu - magolja tagoltan -, ez van a munkások mellett... Csan-Cso-Lin, az pedig
               ellenük... fuuuj!</p>
            <p>Kiköp s megtörli a szemét és kéjes izgalom fogja el a részletekért. De kint a
               templomokban megütik a nagyharangokat: fél hat!</p>
            <p>Mintha hideg vízzel öntenék végig Tir Jánost... gyorsan elfordul az ujságtól... a
               gyujtópapír után nyúl, begyűri a kazánszájba, aprított fával hinti tele s pár lapát
               szenet szór szét fölébe.</p>
            <p>- Wu-Pei-Fu győz! - s megvillognak a szemei, míg a gyufát a papírhoz érinti.
               Pillanatok alatt csupa láng lesz a három kazán.</p>
            <p>A manométer megmozdul, fölszökik a gőz, s Tir lecsukja a vizet; újra megrakja szénnel
               a piros tüzeket. Közben két-három lány surran be. Sápadt az arcuk, karikás a
               szemük.</p>
            <p>Tir dörmögve kiles rájuk. Megvetően elfintorul az arca, de a lányok azért is
               rákacagnak, hiába játssza a nőgyűlölőt.</p>
            <p>- Tir! Tir! - sikítják élesen, aztán ügyet se vetve rá, tovább susognak.</p>
            <p>A fűtő kíváncsian fülel s mikor rajtakapják: a „Népujság” címképét nézegeti: egy
               férfi, amint leszúrja a kedvesét. Szeretne kifutni vele s odatartani a lányok orra
               alá: - Ti is ilyen sorsra juttok... de mint egy varázskígyó, újra rámered a kínai
               forradalom híre az ujságból s kidülledt szemmel követi.</p>
            <p>Egyre több cipősarok koppanása hallatszik a szűk folyosón; a beszélgetés szüntelenül
               áramlik. Valamennyien csüggedt, leizzadt, leszáradt arccal jönnek, csak a szájuk
               kelepel folyton. Előtűnik a mosónők férfivastagságú karja; a kis galléroslánykák,
               tizennégy-tizenöt évükkel, nádszál-lábukkal, alig dudorodó mellecskéikkel, olyanok,
               mint az elátkozott törpék, akik sohse nőnek nagyra.</p>
            <p>Odabent a mosókonyhában megrecsegnek a gőzvivő csövek, a rossz tömítéseknél részeg
               füttyöket fújnak s a vasalókban pukkadva, lobbanva gyulladnak a gázvasalók.</p>
            <p>Rusz, a mosómester érkezik sietve. Az oldalán két-három lány sürög hízelegve. Rusz
               rájuk se hederít, hanem rögtön a kazánházba lép:</p>
            <p>- Van gőz?</p>
            <p>Tir odaszalutál, rákapaszkodik a létrára s elforgatja egészen a gőzcsapot.</p>
            <p>Rusz gyorsan vetkőzik és felhúzza magára a munkaruhát; minden mozdulata ideges
               kapkodás. Csak akkor nyugszik meg, mikor a nagy facipőkbe beleáll. S a cipők döngése
               valahogy megerősíti s a szavára váró munkásarcok visszaadják az önbizalmát. Mikor
               azt kiáltja: „Indulás!”, a fehér munkaruhákba bújt lányok, asszonyok szétrebbennek,
               mint a madárraj az ostorcsapásra.</p>
            <p>- Gyerünk, Mariska, gyerünk - s maga előtt tol egy kislányt, akinek leesett a
               kitaposott cipője; ez is fölvidámítja, de amikor a szemébe tűnik Motyó, a mosólegény,
               amint bambán emelgeti a magasba a tegnap megsárgult ingeket s eszébe jut, hogy ezek
               az ingek darabonkint negyven pengőbe kerülnek... és hogy grófi fehérneműek!... megáll
               és lehorgad a feje. Egész éccaka töprengett, hogy mivel lehet megmenteni ezt a
               harminc darab selyeminget, mivel lehet megakadályozni az ezerkétszáz pengős kárt? Már
               négy éve van az üzem élén és soha semmi baj nem volt; s most ez a hatalmas kár a
               nyakát töri.</p>
            <p>A mosólegény buta arca fölriasztja: mintha egy borjú nézné az ingeket...</p>
            <p>- Menj a jelölőbe és hozz először más ruhát, - küldi a szeme elől. Legjobb volna, ha
               egész nap egyedül maradhatna, le-föl sétálhatna és töprenghetne. Bemegy abba a
               fülkébe, ahol levetkőzött. Ott van a vízszűrőkészülék, kék és piros festésű
               elosztócsöveivel. Fáradtan nekidől, maga elé tartja a német szakkönyvet s csüggedten
               próbálja betűzni a gót betűket. Ide-oda lapoz benne: nem megy; miért is nem tud
               németül?</p>
            <p>Mikor visszateszi az asztalra: mintha az agyvelejét kifújták volna. Erőt vesz rajta
               az álmatlan éccaka fáradalma. Kihúzza az óráját: a két kelmefestő még nem jött be.
               Ezek az urak csak félnyolckor kezdenek. Az egyik biztosan tud valami oldószert a
               sárgulás ellen. Igen ám, csakhogy ezek nem tartják őt többre egy napszámosnál s
               kivívták Taubenál, hogy ő nem rendelkezhet velük. S talán ép ezért próbált mindig
               parancsolgatni nekik.</p>
            <p>- Istenem, Istenem, - mondja s csöndesen könyörögni kezd, mint kölyökkorában, ha az
               elvesztett pénzt nem találta sehol. - Csak most segítsd megmenteni ezt a harminc
               inget.</p>
            <p>A két kelmefestő beszélgetve a kapuhoz ér. Nováknak hívják az egyiket, a fiatalabbat
               Angelovnak. A kapualjban Novák kihúzza az óráját:</p>
            <p>- Stop - mondja a továbblépő Angelovnak -, várj... két perc még hiányzik a
               félnyolchoz.</p>
            <p>Angelov szívesen bemenne már, de a másik nem engedi.</p>
            <p>- Most, látod, félnyolc, - mondja -, na, gyerünk!</p>
            <p>S vigyáz arra, hogy pár nagy lépéssel Angelov előtt lépjen be az ajtón s ő kiáltja
               szét először: - Jóreggelt!</p>
            <p>Aztán kivágtat oda, ahol a csupasz ég alatt a festésre való rézüstök domborodnak s a
               bemeszelt deszkákból épült benzinmosó áll.</p>
            <p>Mind a ketten fiatalok. Huszonhárom év körüliek. S úgy félig-meddig jóbarátok is.
               Novák négy polgárit járt, Angelov négy gimnáziumot. Egészen meztelenre vetkőznek:
               Novák csontosabb, izmosabb s érzéki erő van csillogó, fekete szemében. Angelov
               szőke, mintha orosz lenne s kék szeme van.</p>
            <p>- Paraszt, talán köszönnél! - kiált Novák a bámészkodó Motyóra, amint belépnek.</p>
            <p>A fűtő karonfogja Angelovot:</p>
            <p>- Délben súgok valamit, - mondja titokzatosan s komolyan megfogja az álla alatt levő
               dudort - forradalom!</p>
            <p>Novák már kinyitotta a korhadt vízmelegítő gőzcsapját. Pokoli krákogással zörög a
               hideg víz, majd átmelegedve sivítani kezd s bugyborékolni. Angelov a szappant
               darabolja baltával s mire Novák kisúrolta az öblítésre való hordókat, a víz méla
               dudálással, mintha tót zenélne a fenekén, fölforrtan gyöngyözik.</p>
            <p>Angelov megmeríti benne a favödröt: a zümmögés kettéreccsen, a víz köhögni kezd; a
               forró víz átlendül a levegőn s rádül a fölvagdalt szappanforgácsokra. Közben a vastag
               gumicső teleönti a hordókat, Novák egyikből a másikba dobálja. Bámulja a víz
               örvénylését, bele-belepaskol és szorongva pillantgat a mosógépek felé. Most feltűnik
               Rusz a gallérosszobából s mint aki rászánta magát: a kelmefestők felé lépdel. S hogy
               mások meg ne hallják, kénytelen egész közel húzódni Novákhoz, aki éppen olyan
               izgatott mint ő.</p>
            <p>- Kérem, Novák... úr - szólal meg nehézkesen a mosómester -, maga... nem tudna
               valamit tanácsolni... amivel a sárgaságot ki lehetne venni az ingekből?</p>
            <p>Novák az utolsó hordóba dobja a gumicsövet s mintha töprengene valamin: a homloka
               ráncos lesz, aztán belefordul Rusz arcába s pislogó szemeibe fújja:</p>
            <p>- Nem... nagyon sajnálom, Rusz úr... nem!</p>
            <p>Rusz, mint akibe beleszúrtak, ijedten visszarántja magát. Mélyeket lélegzik s
               többször nagyot sóhajt. Egész bódultnak látszik, nem tudja, merre menjen, mit tegyen,
               szinte fuldoklik a szorongástól, de mintha elfelejtette volna minden szavát. Az
               izgalomtól köhögni kezd: elfordul a tüzesen rábámuló Nováktól s odébb áll. S mint
               akinek már minden mindegy, a mosókonyha közepén fölkapja a fejét s odainti
               mosólegényét:</p>
            <p>- Először félóráig hideg vízben fogod mosni őket.</p>
            <p>Motyó a fejét kaparja:</p>
            <p>- Félóráig? - s egyenként emelgetni kezdi és berakni a sárgult selyemingeket.</p>
            <p>- Az istenedet - remeg meg Rusz -, vedd rögtön és ne vacakolj...</p>
            <p>Motyó ijedten alájuk markol, az öle tele lesz vízzel, csak lassan, nyögve éri el a
               mosógép nyílását s egészen kifulladva szórja bele a súlyos terhet. Rácsukja a
               vasajtót, Rusz szeme rávillan: meg meri húzni a szíjváltót s a gép körbeforduló
               lengéssel megindul.</p>
            <p>Rusz mintha a forduló gépbe akarna kiáltani valamit; mintha meg akarná kérni a vizet,
               az ingeket, azt a sárga színt. De nincs a nyelvén egyetlen biztos, világító szó.
               Pedig már négy éve vezeti a „Főnix”-et: fölénnyel, biztosan... rajtaüt a
               beszélgetőkön titokzatosan, egy szót se szól, csak végignéz rajtuk... s akit sokszor
               megcsípett: az egyik szombaton kezében látja a könyvét... sohase száll pörbe: aki
               élesen válaszol neki, aki felbosszantja, azzal kidolgoztatja a lelkét, visszaküldi a
               munkáját tízszer is... s ha nem tér észre, ha nem hódol be neki: mehet!...</p>
            <p>De most villámként rásújtott a grófi fehérnemű. Mit tehetne még az ingekért? Mihez
               kezdjen, ha elmult a félóra?</p>
            <p>Novák legszívesebben kurjantani szeretne. Amire régóta vár: vak pillanatára a
               szerencsének: íme, itt van... mohón szétnéz: milyen hatalom jut a kezébe?...
               mindenre, mindenkire rámered... mosógépek, dinamók, a lezárt vízszűrő helyiség, ahová
               íróasztalt kér majd... több fizetés... és még... elszorul a szíve: a sok engedelmes
               lány, aki alázatosan fizetésjavításért jön hozzá, a fejük meghajtva s csak meg kell
               fogni a kezüket s máris jönnek utána... aztán a hétfő reggeli munkásfölvétel:
               tülekedés, könyörgés s válogatás a csinosabb nők közül.</p>
            <p>Nem bír tovább dolgozni: átlöki azt a nadrágot, amit éppen tisztít:</p>
            <p>- Csináld tovább!</p>
            <p>Kisiet. A rézüstöknél van. Bot a kezében. Rácsap vele az üstökre. A széttört bot
               reccsen egy nagyot s az üst rezgőn sokáig zúg még. Ez a panaszos búgás kíséri rohanó
               gondolatait: ha Rusz meg tudná csinálni az ingeket, akkor tegnap nem főzte volna jól
               át forró vízben - fölkacag - s akkor... ma nem kezdené tiszta hideg vízzel... egész
               biztos, hogy nem tudja; egész biztos, hogy Taube kirúgja... s akkor ő Taube elé lép s
               meg fogja csinálni, mert ő tudja, tudja, itt van benn - s a fejét döngeti.</p>
            <p>Cigarettát sodor. Füstölve a benzinmosó-kamrába húzódik, noha a falain ijesztő
               pirossal van kiírva: „Tilos a dohányzás!” Ej, mit! De most kiröpíti a cigarettáját s
               lerántja a benzines edényeket takaró ponyvát. Mélyen belehajol az edénybe. Meglátja
               elmosódva csillogó arcát a benzin tükrén s érzi, amint az orrán, száján át benyomul a
               kábító benzingáz. Ez kell, nem a cigaretta. Mélyet szív. Mikor kiemeli a fejét: a
               szeme még jobban tüzel, zúg a vére s részegebbek, merészebbek a gondolatai. Ideges
               nyugtalansággal kimegy s megint rágyujt. Nevetve ingatja a fejét. Nem fél, hogy
               kigyullad a benzin: elfújná a lángot, Russzal együtt. Szinte a szájában van az egész
               „Főnix” gőzmosó, a fogai között tartja, ízleli, rágcsálja a lányokat, az asszonyokat
               s nézi a koponyákat. Újra visszamegy a benzines edényhez: nem kerül semmibe s jobb ez
               nékem, mint a bor. Kitátja a száját és issza a gázos levegőt.</p>
            <p>Angelov keféli a ruhákat, de ott görnyed mellette Rusz és lassú küszködéssel beszél
               hozzá. Angelov megáll, szánakozva ránéz, megingatja a fejét és tovább kefél.</p>
            <p>Novák megduzzadt epével toppan az asztalhoz. Legszívesebben odaordítaná a másiknak: -
               Dolgozz és este beszélj! - de elfúlt méreggel a ruháskosárba nyúl, szétzilálja
               kutatva. Végre ráakadt: egy jódfoltos ruhát dob a tulsó oldalra. A beszélgetés rögtön
               elakad s Rusz meglepve fölemelkedik.</p>
            <p>- Hát ezt a foltot mivel vennéd ki, Mihály?</p>
            <p>Angelov forgatja... a vállát húzza... nem tudja... s azt kérdi:</p>
            <p>- Rudi! Igazán nem tudsz semmit tanácsolni? Már mindenfélét kigondoltunk, de
               hát...</p>
            <p>Novák arcát mintha fagy húzná össze. Hogyne. A fogai szinte összeforrnak, a szája
               szoros prés, az orrán át lélegzik. Választalan a ruhák közé hajol. Egy női aljat
               megmárt a fehéres ammoniák-vízbe s szótlanul dolgozni kezd rajta.</p>
            <p>Rusz reménykedő pillantása lehull szégyenkezve a nedves betonra. Másodszor kérlelte
               meg, ő, aki alig állt szóba idáig vele. Lehajtott fejjel megy el a mosóasztaltól, de
               rögtön megszólal éles hangon. S kurta mondatokkal küzdeni kezd. Motyó meghökkenten
               botlog, vizet ereszt, gőzt, szappant hasít, ammoniákot hoz és tüsszög tőle.</p>
            <p>Aztán körbe megy az üzemen. Lassan teszi meg az utat. Meglát minden kis hibát. Kurtán
               rásürget a gallérosokra, gyerünk gyorsabban! A fűtőt leszidja az egyenlőtlen gőzállás
               miatt. Egy asszonynak összegyűri a kivasalt frakkingjét:</p>
            <p>- Ez nem munka, csinálja meg újra...</p>
            <p>Gyulladásos szemei világolnak. Öklei nyílnak, csukódnak, ütögetik útközben a falat, a
               vasalódeszkákat, s nem bírja elfelejteni, hogy hátha ez az utolsó körsétája itt.</p>
            <p>De mi lenne, ha hirtelen úgy tenne, mint aki elvesztette az eszét? Ha a legforróbb
               gőzt engedné az átkozott selyemingekre s elégetné vele teljesen... s csak motyogna
               valamit a füstölgő, megbarnult fehérnemű fölött...</p>
            <p>Nem.</p>
            <p>Vállon üti Motyót:</p>
            <p>- Egy félóráig mosd. „Langyos szappanba” - ezt hangosan mondja s lopva odapislog
               Novákra.</p>
            <p>Novák hallja és tudja: Rusz lesi a hatást. Egyenletesen húzza s vonja a kefét, csak
               azon tűnődik, hogy a szappan nem rontja-e meg az ő tervét? Megvan! De azért már
               abbahagyhatná a sok ostobáskodást, mert a végén még az Isten se tudja kifehéríteni az
               ingeket. Akaratlanul mosolyogni kezd. Hol öntse ki a jókedvét? Rányomja a kefét a
               munkára, megrántja a karját, gyorsan, még gyorsabban, héj, Angelov, el ne maradj!</p>
            <p>Öblíti a ruhát, tiszta víz a melle, a combja, izzad, de csak tovább, hadd
               hallják!</p>
            <p>A másik is igyekszik: olyan az ilyen lendület, mint a bolondóra... viszi magával az
               embert... feszülnek, ugranak az izmok, megkavarják a tüzes levegőt, szétverik a
               ködként üllepedő gőzt a karjuk körül.</p>
            <p>A mosómester az óráját bámulja... kety-kety... sápadtan múlik az idő... várja a
               csodát... hátha...</p>
            <p>Megrezzen. Taube úr megjött.</p>
            <p>Fullajtárként körötte röpdösnek a felesége s az üzletvezetőnő. Egymást igyekeznek
               túlkiabálni, csupa jó hírt dorombolnak, hogy aztán még borzalmasabban hasson
               Taubera a szörnyű kár. Taube lomhán lépdel közöttük. Elbámul egy vasalónőt, s úgy
               belemerül az ing kisimulásába, mintha ott akarna maradni s az érdekelné legjobban. A
               két asszony zavarodottan összenevet. De Taube megingatja lomposan a fejét: odamegy
               ahhoz a kislányhoz, aki a gallérokat gömbölyíti az amerikai gépen:</p>
            <p>- Fiacskám - mondja - így kell ezt...</p>
            <p>Az ideges feszültség, amellyel Taubet várták, most, hogy a főnök mosolyog, leolvad
               róluk; könnyebben siklik a vasaló, szebb lesz az ing s vidámabban kattognak a
               ruhaprések az ablakoknál. Taube meg itt ragad: amit a felesége meg az üzletvezetőnő
               mond: meg se hallja... jólesik kifürkészni a forró vasak hangját, ezt a kit-kat-ot az
               ablak felől, a sok mezítelen kar lendülését s az ide-oda ringó női hátsók kicsalják
               belőle a csöndes kacagást. Mingyárt visszamegy a Virág uccába - gondolja - ez a két
               fúria meg söprüzze ki azt a hülye Ruszt. Nem hiszi, hogy igazán elrontotta a grófi
               ingeket. Na és aztán? Be van biztosítva, legföljebb kellemetlen.</p>
            <p>- Kérlek, Jenő - szól rá a felesége izgultan -, gyere már be a mosókonyhába.
               Ezerkétszáz pengőről van szó.</p>
            <p>- Fiam - akarja mondani Taube -, csinálj, amit akarsz... De hátha a biztosító
               okoskodni fog. Nem, mégis muszáj kravált csinálni. Na, gyerünk - s szokatlan
               fürgeséggel begyorsít.</p>
            <p>Rusz ijedt pislogással néz rá gyulladt szemhéja alól.</p>
            <p>Taube azt szeretné mondani neki: borogassa szemvízzel... de Rusz olyan rekedten
               köszön, hogy most már csakugyan aggódni kezd az ingek miatt.</p>
            <p>- Mi van - s megfogja a mosómester karját -, mit tett, maga szerencsétlen? Mutassa
               csak.</p>
            <p>- Na, mutassa csak, - szól rá Taubené is.</p>
            <p>Rusz nem tudja, merre lépjen. Mintha levegő lenne alatta vagy szakadék, úgy
               forgolódik. Rámered a mosógépre s feléje indul.</p>
            <p>Taubet a szerencsétlen ember esetlensége fölizgatja. S különösen dühös lesz, mikor az
               kikotorja az óráját s olyan merőn kezdi figyelni, mintha ez segítene rajta. Ki
               szeretné ütni a kezéből s odalegyint:</p>
            <p>- Ne komédiázzon, hanem mutassa az ingeket!</p>
            <p>- Fél óra, - nyögi Rusz.</p>
            <p>Motyó leállítja a mosógépet; az ajtaja dörögve felcsapódik; a lyukon kidől a forró
               gőz, a szappanszag s izzadtságot ver az arcokra.</p>
            <p>Taube előveszi a zsebkendőjét és odabiccent Rusznak:</p>
            <p>- Mi az? Lássuk!</p>
            <p>Rusz oldalt lógatja a fejét, mintha akasztófán lógna. Mintha csakugyan hurok
               szorítaná a nyakát. Nem szól.</p>
            <p>Taube egy hangot szeretne hallani, egy magyarázó szót... Hirtelen a mosómester
               vállára teszi a kezét:</p>
            <p>- Azonnal veszi a cókmókját és megy.</p>
            <p>Epésen fortyog:</p>
            <p>- Na, igen, aki ilyen mulya, aki így hallgat...</p>
            <p>Majd önmaga előtt is furán:</p>
            <p>- Takarodik, beugrik a folyóba, mert disznó, mert aljas.</p>
            <p>Elég is volt - gondolja - s már menni szeretne a gőzölgő mosógéptől. A zsebkendője
               után nyúl, de a felesége s az üzletvezetőnő a karjaiba kapaszkodnak
               kétségbeesetten:</p>
            <p>- Ne bántsd...</p>
            <p>Taube majdnem elneveti magát. Ugyan, fog is ő itt pofozkodni.</p>
            <p>- Menjen, - mondja még egyszer a mosómesternek. - Kérem, menjen ki azonnal az
               üzemből.</p>
            <p>A mosómester szája is felnyílik:</p>
            <p>- De ha nem bírok - s csak bámul Taubera.</p>
            <p>Szánja már ezt az embert, de mindenfelől idekandikálnak a fejek s Rusz soha többé nem
               tudna tekintélyt tartani a munkások között. Muszáj neki menni.</p>
            <p>Motyó riadtan kapkod a műhely közepén; mindig Rusz szavai szerint dolgozott, most nem
               tudja, mit csináljon s tétlenkedni sem mer a főnöke előtt.</p>
            <p>Novák már kezdettől fogva élesen figyel. Most egész ruganyosan, macskamódra megindul
               Motyó felé. Az első áldozat, akit bekap.</p>
            <p>- A hármas mosógépről miért nem veszed le a gőzt? - ordítja s ez a kiáltás egészen
               meglepően harsan a feszült némaságban.</p>
            <p>- Ezt a szappanoldatot pedig nehogy a kanálisba ereszd nékem - folytatja, mintha
               dühödne -, mert én még mosni akarok vele!</p>
            <p>Taube elfordul Rusztól. Nini, hogy kiabál ez itten. S mikor Novák is elfordul a
               mosólegénytől, Taube bámul rá egész közelről. Nem hajlik ketté, nem hebeg
               magyarázatot: az üzem megy, nincs idő álldogálni, a mosólegény meg buta, mint a tök,
               - mondja a pillantása. - Taubet egészen átüti a rászegeződő fekete szemek tüze s
               tetszik neki a katonásan kifeszített mellkas, az egész odaállás.</p>
            <p>Ő is kihúzza magát, de alacsonyabb marad a fiatalembernél. Ezen facipő van s ennek
               még... - s gondol egy könnyű disznóságot. Aztán fölemeli a karját s tudatában a
               mozdulat jelentőségének, lassan ráengedi a kelmefestő vállára:</p>
            <p>- Mit gondol, azok az ingek ott még fehérek lesznek valamikor?</p>
            <p>- Fehérek lesznek - mondja Novák -, én megcsinálom.</p>
            <p>Taube felhúzza a szemöldökét:</p>
            <p>- Biztos?</p>
            <p>Novák biccent.</p>
            <p>Taubenak megint tetszik ez a katonás helyzet, ez a kihúzott fiú, a tömör válaszok
               Rusz hebegő, kerülgető, sunyi válaszai helyett.</p>
            <p>- Hát, szóval, érti a fehérneműmosást is?</p>
            <p>- Mikor Taube úr fölvett, megmondtam. Üzemvezetőnek akartam belépni a „Főnix”-be.</p>
            <p>Taube visszagondolkozik.</p>
            <p>- Nem emlékszem már rá. Lehet. Hanem - s megakad - megpróbálhatja. Ha sikerül, nagy
               kártól menti meg a „Főnix”-et. Ha jó lett, jöjjön le holnap este a viráguccai
               irodába.</p>
            <p>- No - s körülnéz -, alászolgája - s rá se hederítve az asszonyokra, megy kifelé. Mit
               akarnak még tőle, hiszen elintézte:</p>
            <p>- Hallgasson, kérem -, ez az utolsó szava az üzletvezetőnőhöz és máris átvág az
               udvaron s szinte látszik, hogy elfelejtette az egészet s jobban érzi magát a friss
               levegőn.</p>
            <p>Novákot lassan visszaengedi a földre a megbabonázó pillanat.</p>
            <p>- Na - mondja és rácsillog a szeme Angelovra. - Na, látod, üzemvezető lettem.</p>
            <p>A másik örömmel bólogat. Össze is van szokva Novákkal, meg inkább egy szakember
               legyen üzemvezető, mint egy volt napszámos.</p>
            <p>Rusz egy szappanosládán ül a vízszűrőben. Törpe. Már levedlette a munkásruháit,
               ledobta a fapapucsait s átöltözött. Egyedül a forradalmár lelkű Tir bámulja; mindig
               kinyujtja a karját, hogy valami leckéztető beszédbe kezdjen, hogy fölébressze a
               fájdalomtól kimerült mosómestert... de ahányszor feléje nyúl: a mosómester szúrón
               rámered, mint aki megőrült s Tirnek torkán akad a prédikáció.</p>
            <p>Rusz lassan föláll, az üres falat bámulja, majd összerezzen s kilép a folyosóra.</p>
            <p>Amint görnyedten átmegy az udvaron, a rácsos műhelyablakok megtelnek bámész
               lányarcokkal. Most ér ki a Császárok uccájára. Egy pillanat s elmerül két galiciai
               zsidó óriási kaftánja alatt.</p>
            <p>A kiváncsiak zavarodottan visszaindulnak a gépekhez; nem tudják, mit mondjanak: Rusz,
               aki négy évig azt tett, amit akart: nincs. Egyik-másik lány tulajdon sorsát siratja,
               elpityergi magát. S mivel a lányok nagyrészt a szeretői voltak: a sírás tovább
               terjed...</p>
            <p>A mosómester minden lépésnél megakad. Olyan szokatlan ilyenkor az uccán. Még mindig
               nem tudja, a „Főnix”-ben van-e vagy pedig az uccán. Az üzletek fénylő kirakatai
               mellett halad s egy kiszögellő ház széles, fehér fala alá érkezik: a kapu alatti
               fotografus reklámszekrénye csüng rajta. Rengeteg arc sűrűsödik az üveg mögött, de
               mint a vezérük, úgy néz le Ruszra villogó szemüvegei mögül egy szép, fehérszakállas
               úr. Ezé az úré a legnagyobb fénykép, a többi csak kis pont mellette.</p>
            <p>Ruszban még nagyobb lesz a zűrzavar, a fájdalom, izgatottan kapkod, majd rámered a
               nagyszakállú úr fényképére:</p>
            <p>- Kérem - susogja neki -, engem megcsaltak.</p>
            <p>Odaengedi a fejét a csillogó üvegre.</p>
            <p>Nyögve panaszkodik s kezével a kirakatnak támaszkodva, többször elmotyogja: - Uram,
               engem megcsaltak... S így marad, mint aki rosszul van, s már figyelni kezdenek rá,
               mikor hirtelen megfordul és futni kezd a Főnix felé...</p>
            <p>Emberekbe ütődik; vakon rohan át a sötét kapualjon... a mosókonyha ajtajában zihálva
               megtorpan. Novák egymásután emelgeti s a mosógépbe engedi a megsárgult
               selyemingeket. Rájuk nyitja a hideg vizet s egy puffadt üvegből folyadékot önt a
               gépbe. Csobogva ömlik a folyadék és gyors suhanással szétlebben a szaga.</p>
            <p>Rusz orrcimpái remegni kezdenek tőle, a szeme könnyesen összezsugorodik. Valamelyik
               lány elkiabálja magát:</p>
            <p>- Juj, de csíp...</p>
            <p>- Szalmiákkal csinálja meg - motyogja Rusz -, csak szalmiákkal.</p>
            <p>S ismét a Császárok uccáján van. Csüggedten imbolyog. Csak a fotografus kirakatát
               szeretné elérni, hogy megmondja a nagyszakállúnak, akadozva:</p>
            <p>- Uram, szalmiákkal csinálta meg. Milyen egyszerű. Szalmiákkal.</p>
          
         </div>
         <div type="chapter">
            <head>3.</head>
            <p>A „Főnix” gőzmosónak minden kerületben van egy fiókja. Megnyitásuk annakidején igen
               sok gondot, töprengést okozott Taube Jenőnek.</p>
            <p>Mielőtt rászánta magát arra, hogy kivegye a bolthelyiséget, hetekig elkémlelődött a
               kerületben. S megrakodva hírekkel, mosolyogva élvezte, amint a hazatartó séta közben
               föl-fölvillantak agyában az üzleti tippek. Néha félhangosan mormolta:</p>
            <p>- Hallgass rám, Taube... a Vízi uccában sok állami hivatalnok lakik... helyes... de a
               Körte uccában húsz százalékkal olcsóbb a házbér s egyforma messze van mind a kettőtől
               a piac! Hát mégis csak legjobb lesz a Pilis ucca.</p>
            <p>Aztán, ha belefáradt a latolgatásba, szivarra gyujtott. Mintha már az új fiókját
               látta volna a kékbodrú füst mögött és érezte volna a bútorok friss olajfesték szagát.
               Lekoppintva a hamut, el-eljátszott üzleti ötleteivel: ennél a fióknál már hatszögletű
               uccai függőlámpát fog használni és színes üveglapokat; a táblák szövegét is
               fölkeveri; és a röpcédulákat nem uccagyerekek hordják majd szét, hanem tíz csinos
               kifutólány a Főnixből, kék matrózsapkában... s gyönyörködve választgatott újabb
               alkalmazottjai közül, ide barnát, oda szőkét, amoda feketét ültetve a pultok mögé. S
               hirtelen fölkacagott az örömtől, s a kezeit dörzsölte. Szerette volna körültapogatni
               magát, hogy valóban ő-e az az ember, akié a Főnix. Ő az, aki eljutott a száz
               alkalmazottig a kis felvidéki falucskából? Igen! - s fölkapta a fejét - a kis
               csoszogó fiú, aki alig merte kinyitni a száját, akit mindig megvertek a parasztfiúk,
               most megvehetné az egész falut! A parasztlányok, akik elűzték csúfolódva, mikor
               kamaszkorban utánuk loholt: most meggondolnák a dolgot, ha az autójába hívná őket.
               Ha-ha! Jó dolog a pénz, okos ember a pénz - és sebesebben lépdelt hazafelé...</p>
            <p>Valamennyi boltja közül legbüszkébb a viráguccai főüzletére volt. Ebben az uccában
               három elegáns mulatóhely van: éjszaka autók érkeznek csukott kapuik elé:
               minisztériumi alkalmazottak, katonatisztek, gazdag kereskedők, idekalauzolt idegenek
               özönlenek belőlük. Itt vannak a város legszebb női.</p>
            <p>Taube gyakran vendége volt az egyik mulatónak és az üzletnyitás ötletét is itt kapta,
               négy évvel ezelőtt, egy Ilcsi néninek becézett „hölgy”-től. Ez a nő páratlan
               kövérsége révén volt nevezetes társai között. Taube is specialitása miatt látogatta
               meg a hatalmas alakú nőt, akivel a maga fura modorában elingerkedett s egyszer
               bevallotta az anyagiakra kíváncsi Ilcsinek, hogy a „Főnix” tulajdonosa. Ilcsi buta
               kis fiúcskának nevezte Taubét, kis ökröcskének: „Miért nem nyitsz, öcsém, boltot ott,
               ahol annyi a nő meg a rongy!”</p>
            <p>Taubét végigforrázta ez az ötlet: izgatottan fölkiáltott s ezzel elárulta magát.
               Ilcsi néni nagy dévajon rögtön hasznot akart a jótanácsért: Taube hunyorogva
               fölajánlotta saját látogatásait és megígérte, hogy majd küld az üzeméből egypár
               kelmefestőt, mosólegényt meg elküldi a bolondos fűtőjét is. Azonkívül Ilcsi néni
               ingyen pucoltathat a „Főnix”-nél, csak ne adja át másnak a tippet.</p>
            <p>Még azon az estén nyomozni kezdett. Egyetlen üres boltot talált az uccában: semmit se
               alkudott, rögtön lefoglalózta és két hétre rá itt nyílt meg a „Főnix” főüzlete. A
               cég renoméjával, aminek a haragos konkurrensek ugyancsak nekiestek, mit sem
               törődött.</p>
            <p>Ha a nyilvános házak vendégei dáridók után végigballagtak a mindig népes uccán: nagy
               vörös villanylámpákkal kirakott betűkkel hirdette magát előttük a „Főnix” gőzmosó.
               Ezer vicc röppent a reklám felé: ezren és ezren jegyezték meg büszke hirdetését: „A
               legmegbízhatóbb tisztító és gőzmosó”. Hajnali négy óráig égett a reklám tüzesen:
               akkor kioltotta a házmester.</p>
            <p>Ide nem vett föl Taube ártatlankodó nőket. A kifutólány szája épolyan mocskos volt,
               mint az üzletvezető kisasszonyé. Csak némi pénzt kellett feléjük lebegtetni, kis
               murit ígérni a közeli „Kicsi bár”-ban és könnyedén odaadták érte a túlvilági üdvüket
               is. Ide el merték hozni a város legszennyesebb ruháit a hanyag, kávéházakban kotló
               asszonyok. Aki tegnap éjjel lepiszkolta a frakkját, másnap délelőtt vidáman,
               cigarettázva, valóságos hősként mesélte el a kuncogó üzleti kisasszonyoknak, hogy s
               mikép esett a dolog.</p>
            <p>Válogatottan duzzadt, égőpirosra festett szájak kelepeltek naphosszat a
               kiszolgáló-pulttól, föl az emelvényen dolgozó vasalónőkig.</p>
            <p>Éveken át tartó szüntelen lumpolásai után rendszerint viráguccai irodájába ment
               aludni Taube. Míg átaludta a nap nagy részét: a legnagyobb csönd honolt a boltban.
               Lábujjhegyen mászkált a sok nő, mint a légy; lakat volt a szájukon s ha egyik-másik
               bekukucskált a kulcslyukon, pisszegve mondta: - Csitt... még alszik...</p>
            <p>Itt érezte magát legjobban a tivornyáktól lassan eltunyuló főnök, mert itt szerették
               a legjobban. Ép olyan léhák voltak, mint amilyen ő lett az üzeme föllendülése után.
               Sohase szégyeltek valamit kimondani a főnökük előtt: bátran malackodtak előtte.
               Odaadóan kínálkoztak, ha Taube arra ment, hogy beléjük csípjen. Lehajoltak,
               fölemelkedtek: rezzenő mellek, feltáruló combok, kandi térdek szüntelen hullámzásával
               állandó érzéki izgalomban tartották főnöküket.</p>
            <p>A boldog Taube mindig unt arcot mimelt, ha kábult ébredései után egyik a kapucinerjét
               hozta, a másik hízelkedve mosdatta kölnivízzel az arcát, a harmadik pedig a haját
               fésülgette. Egyikük még borotválni is megtanult és kacagva kapirgálta le Taube gyönge
               szakállát. Belül ilyenkor mindig egy régi kép jött elébe: a lúdtalpú, cingár zsidó
               fiúcska, aki bőgve futott haza az anyjához, ha megrakták a parasztfiúk.</p>
            <p>De hol voltak már az akkori csúf szeplők a tükörbe bámuló arcról: belepte rég a
               púder, elfedte a sok, nőktől bedörgölt kozmetikai kenőcs. Az ifjúkorban vörhenyes
               hajat beszőtte a szépítő őszülés: a göndör fürtök is megcsinosultak. Az egész arc
               rózsásra dagadt s duzzadtan trónolt benne az ívelt, piros száj. Csak a szeme maradt
               visszariasztó: olyan, mint a pocsolya alul fölbámuló szürke kavics. Az egyiket
               sokszor elfödte monoklival.</p>
            <p>Egy időben minden éjszaka a viráguccai „Kicsi bár”-ban mulatott. Mindig elvitte
               két-három női alkalmazottját is s a társaságukban halálra nevette magát a részegek
               támolygásán s kacagva tapsolt, ha némelyik tánc közben orra bukott. Aztán leitatta
               lassanként a társaságát is: s az új kifutólány összeölelkezett előtte, hajnal felé,
               az üzletvezetőnővel... ő pedig mosolyogva kivezette mind a két részeget az uccára és
               ott hagyta őket. Mikor visszajött, gúnyosan kezdte lesni az elegáns, nyúlánk
               parkettáncosok kakasos lépéseit. Fejből tudta, mennyivel tartoznak neki a
               kitisztított frakkokért, a rajtuk feszítő kemény ingért, gallérért.</p>
            <p>Az italt nem bírta, ezért csak fínom kortyokat választott ki. Keveset, de méregdrága
               szeszeket szürcsölt. Nem mert soha berugni a lúdtalpa miatt: tudta, milyen utálatosan
               esetlen az ilyen részeg!</p>
            <p>A bár után, hajnalban, föltűrte a kabátját és akaratlanul, romantikus képzelődés
               fogta el. Néha még az Istenre is gondolt, akit sehogyan se bírt elképzelni. Szomorúan
               sóhajtott ezen, mintha filozófus volna s le-föl sétálva az uccában, ügyetlen
               mártirnak érezte magát, akitől megvonják a glóriát. Mert ki tudja ebben a bamba
               városban, milyen kilenc esztendőt robotolt ő végig, hogy ezek a büdös népek olyan
               szép és tiszta fehérneműben járjanak, mint Londonban a lordok? Ki értékeli az ő
               tűnődését az új gallérpasztákon, ami által szebb fényt és zománcot akart adni a
               galléroknak? Ha ilyenkor egy-egy sétáló uccanő megszólította: rájuk kiabált és tovább
               folytatta magányos sétáját. Mióta megnyitotta a „Főnix”-et és idáig fejlesztette,
               egyenesen rabja volt az üzemnek; nem járt, mint azelőtt, színházba, nem olvasott a
               kilenc év alatt egyetlenegy könyvet se. S mikor megkérdezték tőle, hogy miért nem
               olvas, nevetgélve mutogatta az alkalmazottjait:</p>
            <p>- Uram, nézze ezeket a lányokat. Mondjuk, húszan vannak. Odaát a gyáramban van még
               nyolcvan. Kitől kapják ezek a kenyerüket? Tőlem! És ha én rosszkedvemben kidobom
               valamennyit, amikor nincs a szakmában sehol se munka, akkor mit csinálnak? Úgy-e,
               éheznek, jajgatnak, sírnak? Rájuk szakad a dráma. Kész a regény. Ezért nem érdekel
               sem a színház, sem a könyv, uram! Én magam csinálom.</p>
          
         </div>
         <div type="chapter">
            <head>4.</head>
            <p>Rőten alkonyul. A járdaszélre ültetett akácfák lombját fölfújja az örvénylő szél,
               mint a szoknyát: így egészen más színt mutatnak, mint nappal. Taube a sötétülő
               irodában üldögél. Novákot várja magához; ásítva gondol erre, álmosan, mint a pók, aki
               sok vért ivott. Aztán mászkálni kezd a tegnapi nap vékony emlékszálain s mint valami
               döglött legyet, meglátja a hálón Rusz mosómester sápadt arcát. Ostoba - s újabb
               hatalmas ásítás. De Novák égő tekintetű, barna arca, mint a lassan ide-oda forduló
               forró bronzgolyó tűnik elébe. S mintha ércből dobbannának emlékezésében a fiatalember
               lépései. S amint merev vigyázz-állása fölmerül: mint egy kedvére való katona. Szinte
               szeretne Jobbra át!-ot kiáltani; Szuronyt szegezz!-t... remek és kemény képe támad a
               fiúról. Nem ásít, mint Rusz légykinézésű arcán... érdekli... milyen ez belül... s
               most, mint aki belenéz mellkasába, összehúzza a szemét... mi van benne? Gazdagság,
               szegénység? Ismeri a nőt? Tudja-e, hogy csak addig ér valamit a pénz, ameddig a
               szerelem kell? Van-e szeretője, tűzből, ördögből, olyan, akinek kéjt gyujt minden
               rezzenése? Valami itókás atyának az érzése fogta el, aki magával cipeli mulatni
               fiát.</p>
            <p>Akik körülötte élnek: azoknak nem mondhat semmi ujat; akikkel társaságba jár,
               raffinált életművészek. Taube egyre izgatottabban böngészi Novákot. Fölfrissülve
               érzi, hogy a fantáziája megindult s valami újat talál ki. Milyen régóta hiányzott
               neki ez a meleg kiváncsiság. Hiszen az is öröm a vénülőnek, ha a helyén látja a neki
               kedves fiatalt. De hogyan kellene egyszerre, szédítőn beleugratni az élvezetekbe.
               Mesélni fog neki az élet meztelen arcáról; úrinők nevét fogja neki megmondani, akiket
               megkaphat maroknyi bankóért... Elébe fog lépni ruganyosan, mint az ördög. Szomjassá
               teszi, éhessé a nőre: megbecsülteti vele a pénzt, mindennek eledelét s italát a földi
               világon. És ördögöt lehet majd vele öletni, munkásokat kínoztatni: ha egyszer
               megismerte a jólétet, a mámort és belátta, hogy minderre sok-sok pénz kell. Olyan
               izgalom fogta el, mint a regényírót: ujja köré csavarni az életet s úgy elmagyarázni,
               ahogy neki tetszik.</p>
            <p>Mosolyogva kiment az üzletbe. A nők azonnal köréje gomolyogtak s mintha csak
               excentrikus jókedvét akarná fokozni: nagy szuszogva ép most topogott be Ilcsi néni.
               Lakk félcipőiből majd kifolytak selyemharisnyás lábszárai; a levágás előtt álló
               disznófőhöz hasonlított a képe, s apró léptei közben csodálatosan nagy mellei
               súlyosan megremegtek. Volt valami királynői kegy a kurta mosolyában: tudta, hogy
               specialitás és nincs vetélytársa a fővárosban.</p>
            <p>Ilcsi néni mindenféleképpen a cég bizalmasa volt. Pislogva nézte végig a kacagó
               Taubet, ide is szólt, oda is s közben lankadatlanul teregette ki a mosásba hozott
               kombinéit. Taube vidáman métert kapott a kezébe s az egész bolt harsogó kacagása
               között megállapította, hogy Ilcsi néni kombinéi bizony szélesebbek száz centinél.</p>
            <p>- Na - lihegte a kövér dáma -, drágicám, Taubem, annyit fogytam, hogy talán már nem
               is tetszem magának.</p>
            <p>Majd fölemelte az ujját s közel hajolt az egyik kiszolgáló-kisasszonyhoz:</p>
            <p>- Szép legyen, angyalkám! Nem ingyen csinálják. Még egyszer mondom: szép legyen, mert
               máskép jaj maguknak!</p>
            <p>S hatalmas retiküljét hintázva, vidám jóestét köszönve, kidöccent.</p>
            <p>Taube utána pislogott a csillogó portálon át. Mintha az üveg hűtötte volna le a
               tekintetét: hirtelen megkomolyodott. Ilcsi néni megállt szemben, a tulsó oldalon és
               társnői hamarosan körülfogták. Püffedten terpeszkedett el közöttük: lassan, bölcsen
               beszélhetett a lányoknak... Taube sandán szétnézett maga körül s épúgy három-négy
               hizelgő női arc fogta körül, mint odakint Ilcsi nénit. A kövér hölgy most felfogta
               hatalmas szoknyáját, meglengette a retiküljét s derűsen egy sovány lány vállára
               ütött, mintha azt mondta volna: vígan gyerünk a halálba!</p>
            <p>Taube most már egészen mohón várta Novákot s úgy érezte, ő is újjá, fiatallá válik
               majd, ha vele lumpol. Azt akarta, hogy mint egy óriáskigyót lássa meg a feje fölött
               őt, aki néma tekintetével, lassú osonással odaűzi áldozatát, ahová akarja. Mágiába
               burkolva csak annyit sziszegni neki:</p>
            <p>- Menj!... - és mert mondja: megy eszméletlen!</p>
            <p>Igen, ha most ez a Novák végigrobog mindazon, amit ő átélt, de kiválogatva a javát:
               ki lesz, mi lesz ez két év mulva?</p>
            <p>Novák nyolc órára érkezett meg. Fekete ruha volt rajta. Lakkcipőjén villogott a
               tejszínű villanyok fénye. Lefésült sötétbarna haja, égőn fekete szeme, a páncélkemény
               frakking s harsány köszöntése: belecsengett a fáradtan lógó boltba. A vasalónők
               lepillantottak rá az erkélyről és összesúgták:</p>
            <p>- Az új üzemvezető.</p>
            <p>Ő pedig, mintha a padló vinné, nem érezve a mozgás terhét, ott siklott az
               üzletvezetőnőnél:</p>
            <p>- Jó estét, Masa kisasszony! Taube úr itt van? - s mint egy gavallér meghajtotta
               magát.</p>
            <p>- Ott! - mutatta kacsintva a nő s jólesőn végigmérte. - Balra, az irodában...</p>
            <p>Novák nagyokat lépett, kemény ujjal bekopogott. Benyitott. Meghajolt. S jóestét
               kívánt itt is.</p>
            <p>Taube a diván sarkán ült. Némán visszabólintott. Lassú s meggondolt tekintettel
               mustrálta végig új üzemvezetőjét. Szépen kikeményítette az ingét az én pénzemen.
               Sebaj. Tovább is olyan figyelmesen nézte, mintha nő lenne. A mellkasát, vállait,
               arcát és feszesre húzott derekát. Szép, tüzes gyerek ez!</p>
            <p>- Nohát - mondta bevezetőnek -, üljön csak ide, ebbe a karosszékbe.</p>
            <p>Novák elég biztosan süppedt a fotőjbe: mögötte volt már két sikeresen végigharcolt
               mosodai nap hiba nélkül; rendbehozta az ezerkétszáz pengős kárt; a nők ugyancsak
               szemeztek vele, míg ideért s lám, Masa kisasszony éphogy le nem nyelte:</p>
            <p>- Üljön le! - hallotta és az embert nem kínálják székkel, ha mingyárt ki akarják
               dobni.</p>
            <p>Taube töprengett. Elkezdje és hogyan kezdje el luciferi szónoklatát? Ez a fiatalember
               túlságosan szép s épkézláb ahhoz, hogy vakon fusson a parancsai után. Ez tud annyit
               a szakmájában is, hogy ha valami nem tetszik, kilép.</p>
            <p>Nos, kezdjük el, mint főnök urak.</p>
            <p>Kicsit gúnyolódva kifaggatta az üzemvezetői terveiről.</p>
            <p>Válaszul érdekes, egyszerű, keresztülvihető terveket hallott.</p>
            <p>Taube újított: villámgyors fordulatokkal (ahogy már évek óta nem beszélt) száz
               problémát dobott fel, azonnal választ várt rájuk és szinte bugyborékolt belőle a
               félig tréfa s félig komolyság. „Fölébredtem - gondolta közben -, nini, hogy beszélek
               ezzel itten, mint régente.” Aztán gyönyörködött a tiszteletteljesen elhallgató
               fiatalemberben: hohó, én sokat éltem ám, öcsém!</p>
            <p>Idáig hátradőlve, foghegyről röpítette a szavait: most fölült, itt az idő, a fiú
               kicsit kábult. Eltátotta a száját, mintha harapni akarna: óriási lélegzetet vett. S
               hirtelen kurta, pattogó hangon, kemény taglejtéssel dirigálni kezdte Novákot.</p>
            <p>- Itt a cigaretta. Úgy gyujtson rá, mint egy úr. Látni akarom. Dűljön csak hátra s
               fújja vékonyan a füstöt! Koppintsa le a hamut!</p>
            <p>Megremegett minden mondat után és fürkészte a pillanatok alatt lepörgő mozdulatokat.
               Novák okoskodás nélkül mindent megtett. Ráér később is gondolkozni.</p>
            <p>- Rajta - kiáltotta Taube -, most hajoljon, még mélyebbre. Csókoljon kezet, de ne
               úgy. Jól van! Most szorítsa magához. A szemével mondja neki, hogy kívánja. Ölelje.
               Vigye a karján és beszéljen neki, gyorsan, forrón.</p>
            <p>Amíg a némajáték folyt, Taube, megnevezhetetlen idegességtől hajtva, reszketve leste
               Novákot s hallgatta jólesőn a saját parancsait.</p>
            <p>Tapsolt, mint a rendezők a színpadon. Elszédült már. A tied. Viheted.</p>
            <p>A vállára csapott:</p>
            <p>- Jól van. Úr vagy. Eszed van. Ha megérted itt, ami nem a mesterséged, százszor
               jobban értesz a szakmádhoz. Az üzemvezetőm leszel.</p>
            <p>Taube nagyot fújt s hagyta, hogy letáncoljon róla ez a különös idegesség.</p>
            <p>- A cinkosom leszel a szennyes batyuk között, fiam! - folytatta. - Pénzt kapsz tőlem,
               úgy sincs fiam. Titkokat adok neked, minek őrizzem magamban.</p>
            <p>Novák egyenes vigyázzba állt. Tisztelgő arcot vágott. Taube néhányszor körülsétálta a
               merev fiatalembert. A tunyasága mintha megrepedt volna s a jég alól forró gejzirek
               törtek ki. Ez a beszélgetés kedvére van. Így még senki se beszélt a munkásával.</p>
            <p>- Te, ebben az üzemben minden nő kapható! - folytatta megszédülve. - Még a saját
               feleségem is. Úgy nézz körül, hogy egytől-egyig, valamennyi a szeretőm volt. No,
               mennyi szeretőd volt idáig? Öt? Te, mi éppen öten vagyunk jóbarátok. S én közülük
               csak a negyedik helyen vagyok. Mert aki köztünk az első, annak össze se lehet
               számolni a nőit.</p>
            <p>Eltűnődött. Mennyi meztelen test a számok mögött. Mennyi minden komédia. Újra Novák
               vállára tette a karját:</p>
            <p>- Pedig, öcsém, nékem is volt vagy hétszáz!</p>
            <p>- Tudod e, mit jelent ez? Minden szerelmi hang más és más. Hurrá! Tudod-e, milyen
               nagy boldogság visszagondolni erre? - s kacagott, hosszasan kacagott, mintha az átélt
               éveken nevetne. S szinte látta a fiút, amint majd ő is így fog kacagni, hogy
               belefájdul az oldala!</p>
            <p>- És csak pénz kell ehhez! Pénzt szerezni! Pénzért élni és halni!</p>
            <p>Novák eleinte csodálkozva pillantgatott Taubera; nem értette át, hogy milyen jólesik
               ennek az unatkozó embernek végre kilelkendeznie magát, kicsit megint tervelni... de
               Taube kiabálása egész megrészegítette, az arca kipirult s úgy érezte magát, mint a
               kiválasztott katona roham előtt, akihez a király egy egész szónoklatot intéz.</p>
            <p>És Taube meg akarta mutatni, hogy, ohó, fiatalúr! van az éremnek másik oldala is! A
               Halált említette, ezt a zárókövet, ami agyonnyomja az ember örömeit. Az okosságon át
               is meg akarta mutatni, hogy nem frázisokat mondott, hanem jót akar. Egész megihletve
               vallotta hitéül, hogy minden öröm az életen belül van s a temetőn túl semmi emberi
               nincs. Megmondta, hogy fél a haláltól és lihegve élt s most újra él, ameddig csak
               élhet!</p>
            <p>Komolyan, mintegy lehiggadva, megállt Novák előtt.</p>
            <p>- Fiam, most igen sokat tanult... Amit ötven évig éltem, elkiabáltam magának egy fél
               óra alatt... Álljon hát az üzemem élére, legyen olyan ottan: mintha a fiam volna.
               Tudja, kicsodákkal van dolga. Ígérhet nekik fűt, fát. A kifutólányt biztathatja,
               hogy üzletvezetőnővé protezsálja nálam... a mosólegényt, hogy mosómester lesz... a
               barátjának ígérjen dupla fizetést, ha addig egyedül dolgozik kettőjük helyett...
               Ígérhet... amennyit csak akar...</p>
            <p>- Magának pedig - s itt lélegzetet vett - olyan fizetést ajánlok fel rögtön, mint
               amennyit Rusz kapott.</p>
            <p>Azt akarta mondani:</p>
            <p>- Ígérem, hogy... de elnevette magát: hisz ép most hívta fel a másik figyelmét:
               ígérjen, ígérjen s ne tartson meg semmit...</p>
            <p>- Úgy gondoljon az üzemre, mint a magáéra. Akkor öröm lesz dolgoznia benne. Tartson
               szeretőket, de sohase a „Főnix” hátrányára. S tudja meg: az okos férfi szeretője
               többet dolgozik neki, mint az a nő, akihez semmi köze nincs. Ha valaki lázong,
               túlórát követel: kidobni rögtön.</p>
            <p>Már kifelé tolta a megszédült Novákot. Az erkélyről kihajoltak a vasalónők és
               bámulták, amint Taube barátin kezet nyujtott Nováknak.</p>
            <p>- Úgy - gondolta Taube -, megint egy hívem. - Megfordult: a vasalónőket nézte az
               erkélyen.</p>
            <p>- Ezek is értem dolgoznak, értem. S ez a fiú is megy az uccán és egyre a nevemet
               ismétli. Talán nem tud németül, talán nem tudja, hogy mit jelent ez a szó: Taube!
               Galamb!</p>
            <p>Szeme előtt megjelent egy fehér galamb. De rögtön utána egy fekete és vérescsőrű.
               Lucifer galambja. Egy színdarabíró se keverte így el még a sorsokat, mint ő fogja.
               Minek is szunyókál annyit, miért nem teszi az élet koronáját a fejére s kormányozza
               kedve szerint a keze alatt levőket?</p>
            <p>Mikor, az üzletvezetőnőhöz ért: hirtelen a nő fülére hajolt s valamit súgott erről. A
               kisasszony nem értette, újra kérdezte, de ő legyintgetve a kezével, szaporán az
               irodájába húzódott vissza.</p>
            <p>Íme a furcsa főnök. Talán bolond. De a szíve legalább ver, érzi, a vére fut, a
               homloka lüktet. Mióta nélkülözte ezt a jókedvet valamihez; milyen ásítozva teltek a
               napjai.</p>
            <p>Eldőlt a divánon s magára húzta az öreg kabátot. Miért takaródzik kabáttal, mint egy
               bohém? Hát nem telne perzsa takaróra? Miért nincs kivasalva a nadrágja? Ej, fontos ez
               olyan embernél, aki száz másiknál többet ér? Barátai gazdagabban kerültek az életbe,
               mint ő. Kamaszkorukban tudtak már angolul, franciául. Ó, be bögyösek, ó, be útálja a
               tábornok hencegését az ezredessel szemben! De most, jó öregek... megpiszkálja őket...
               fölkacagott... újra nekiindul... de nem ő... hanem ez a Novák, ennek van még csókja,
               van még ideje, ereje, hogy ha már Taube nem lehetett köztük az első, ez a fiú legyen,
               az ő alkalmazottja!</p>
            <p>S mielőtt elszunnyadt: Novákot látta, amint egy palotába lépdel, ahol a fal, a
               lépcső, a bútor élő nőktől vonaglik. Novák részegen megy a toronyig, ahol a legszebb
               nő áll, szemben a széllel. S onnan az álom szörnyű zuhanásával esik alá.</p>
            <p>Ettől fölriadt. Kábán bámult maga elé: - Csak tovább álmodnám - gondolta -, hogy mi
               lesz a palotával, összedűl vagy pedig szétszaladnak belőle a meztelen téglák?
               Fölcsavarta a vörös lámpaernyős villanyt. De a szeme fáradt volt és újra lehúnyta a
               pilláit. S ezzel a ráboruló sötétséggel mintha elvágta volna mindazt magától, ami az
               imént történt. Ásított. Szakadatlanul. Sóhajtott: már megint elfogta az unalom.
               Leoltotta a lámpát.</p>
            <p>- Novák? - s elhúzta a száját. - Biztosan fejébe szállt a szesz!</p>
            <p>Nem akart elaludni. Ej, mindig csak szunyókálni. Egy kis séta vagy mozgás kellene. S
               mitől olyan fáradt? Talán a munkásai fáradtsága gyűlik össze benne? Még jó, hogy az a
               sok piszok, amit kimosnak, nem az ő gyomrát üli meg. Fuj. Azonban mégis: öt év úgy
               merült el előtte, mint egy nagy ásítás. Jóformán semmire se emlékszik belőlük.
               Azelőtt hogy izgult, ha a gallérok száma emelkedett százával, majd ezrével... öt év
               óta azt se tudja, mennyi. Megkérdezze most? Minek? S halálosan unalmasnak érezte ezt
               az irodát is. A viráguccai üzlet kedves kokottvarázsa hova szállt? A lányok ugyanúgy
               hozták a fésűt, a kölnit, a kávét, jó, hogy nem ásítottak a nagy kedvességtől. Aztán
               itt volt rajta ez a lustító fáradtság is: ha leült valahová, rögtön elálmosodott s
               szinte hízni kezdett; így folytak a napjai nagyrészt üldögéléssel, ásítással,
               unalmasan.</p>
            <p>Ha néha úgy gondolta jónak, hogy hazamenjen a feleségéhez: mindig ugyanaz a szelíden
               várakozó arc fogadta. Mindig izgatottan várta, túl akart tenni minden szeretőjén ez
               az asszony!</p>
            <p>- És én mennyiszer megcsaltam - gondolta Taube idáig jutva -, mindig elloptam tőle a
               neki járó szerelmet.</p>
            <p>Itt aztán elakadt. Majd holnap. Elaludt. A megőszült haja kifehérlett, a többi
               sötétben maradt.</p>
          
         </div>
         <div type="chapter">
            <head>5.</head>
            <p>Novák pár lépés után visszafordult, hogy becsukta-e maga után az üvegajtót? Látta,
               amint Taube lúdtalpain lassan az üzletvezetőnőig ment s valamit fülébe súgott a
               lánynak. Masa arcán tudatlan kacagás tört ki, de az üveg felfogta a hangot, hiába
               igyekezett odahallgatni... Messzebbről megint az ötlött eszébe, hogy köszönt-e a
               távozásnál?</p>
            <p>- Jó éjszakát, jó éjszakát, hölgyeim, - mondogatta s a körútra indult.</p>
            <p>Három olyan villamos is elrobogott, amelynek az oldalán jellegzetes vörös betűivel a
               „Főnix” hirdette magát. Utánuk bámult szédülten s a szíve megrándult örömében.
               Micsoda kitüntetés! Micsoda tekintély! A „Főnix”, a magát mindenütt reklámozó „Főnix”
               üzemvezetőjének lenni!</p>
            <p>Mintha Taube kéjes álma kísérné Novákot, aki a korzó felé indult, az „igazán” úri
               sétálók közé. S valami exotikus szőnyeg görgött le előtte misztikusan végtelen
               hengerekről. Elébe terültek s színes orgiák táncoltak végig rajtuk; bankárnak
               képzelte magát, aki, mint az ezüstpénzt, úgy számolja a habfehértestű nőket.</p>
            <p>Aztán a holt apja képe jelent meg előtte, a délceg huszár és sarkantyúja csengett a
               felhők között. Másvilági barna cigányok egyik csillagtól a másikig érő vonóval húzták
               a nótáját. Novák fölmeredő szemmel, büszkén leste a tejútat: mintha ott látná apját,
               a huszárt, amint kinyitja istállója ajtaját s minden ökrét, barmát, lovát áthajtja
               csendes cigányzene közben egy szépasszony csókjáért.</p>
            <p>Az előkelő divatüzletek sodrába ért: igen sok kirakatban a „Főnix” reklámja is bent
               volt. Újabb szívütések. S magában véd- és dacszövetséget kötött a főnökével: poklon s
               égen át emelni, emelni a „Főnix”-et, szinte az égig érjen a kéménye s emberáradatok
               dőljenek be a kapuin s elefántok húzzák ide a szennyes ruhahegyeket!</p>
            <p>Minden ember megalkotja a maga mesterségének fantáziáját: Novák extázisa lassan
               nemcsak illúziókat, hanem praktikus kegyetlenségeket is termelt. Például a
               frakkingeket sokkal gyorsabban kell majd vasalni a keze alatt: legalább 25 darabot
               naponta és a produktumhoz mérni a fizetéseket. Még több gyereklányt fölvenni, még
               hozzá a közelből, akiktől így a villamospénz kifizetését le lehet csípni. Áttérni a
               csoportos és havonkénti munkásbiztosításra, mert ezzel mindig el lehet nyisszantani
               egy-két hetet a járulékokból a későbbi bejelentések által. A vízszűrőt ügyes,
               szuggeráló szöveggel meghirdetni öles plakátokon az egész országban:</p>
            <p>„Csak itt lehet igazán klór nélkül mosatni! Kedves nagyságos asszony, csak a „Főnix”
               biztosítja ruháinak épségét! Hozza hát mihozzánk!”</p>
            <p>Ebben a magabízásban régi nyomorúsága, árva évei, az inaskodás: eloszlottak, mint a
               mesék az ember életéből. Annál jobban kiabált benne az uralkodás vágya: előkelő
               gesztusok, emberek könnyed kilökése, ujjmozdulatokkal, lányok rohama szemrebbentés
               parancsára. Óh, a torkig szürcsölhető gyönyör! Pénz!</p>
            <p>Az esti korzón haladt: selymek, parfőmök, jólöltözött urak között. S egészen
               megragadta egy dendis férfialak: ilyennek lenni és tiéd minden nő! Hiszen Taube is
               urat akart formálni belőle délután, de hogy jön a gömböc fehérneműs ehhez a
               dendihez?</p>
            <p>Űzte, ameddig el nem tűnt előle s akkor, lám, ő is a kalapjához nyúlt, körívet
               szelelt vele és meghajolt:</p>
            <p>- Kezeit csókolom - suttogta az elképzelt elegáns hölgynek -, s hogy ne gátolja semmi
               a kedvére való próbában: az egyik sötét kapualjba lépett. Le-föl libegett itten,
               köszönt, mosolygott, franciát, németet zagyvált és kacagva majmolt az új
               üzemvezető.</p>
            <p>Mikor kilépett a kapun, hogy megmaradjon emlékezetében mindez és máskor is ráakadjon,
               megnézte a házszámot: 27 volt!</p>
            <p>S e szám mögé hirtelen elrejtette ezt az egész estét, meg a jövője kívánságait.</p>
            <p>- Huszonhét - mondta álmodozva később és máris márványlépcsős villát látott, remek
               szobákat, pompás bútorokat.</p>
            <p>Közeledett a lakásához. Kiábrándulva nézett a kopott házfalakra. Úgy érezte, hogy
               fájdalmas „ah”-hal kell bebújnia a kapuboltozat alá, egy pfujt odasúgni a rongyos
               falaknak s a rács karfájára szigorúan rászólni, hogy már megtörülközhetne a portól...
               Óh: 27!</p>
            <p>És milyen lesújtóan úri szemrehányásokat kellene tenni a negyedik emeleten,
               szobaasszonyának, Pipének. Annak a szegényes bútorú szoba-konyhás lakás
               tulajdonosának. Pipének lecsüngő szőke hajfonata van. Csak kék és piros ruhában jár,
               nagy napfoltszerű fehér pöttyökkel. És van, lám, lába is, áh, de finom dereka, csinos
               arca (de kissé bandzsa szemek figyelnek benne)... ez hát a háziasszonya... Ám, jaj,
               van ennek a Pipének még valakije... egy „kölyke”, (ahogy Novák becézi magában), ez
               aztán a valódi buta! és persze: az anyja ép ezért imádja, ép azt bámulja, hogy görbe
               lábacskákon görög.</p>
            <p>Novák nagyon útálta a gyereket: még az anyját is útálta, ha arra gondolt, hogy ő
               szülte világra a „kis piszkot”.</p>
            <p>Novák visszafordult a félemeletről: a kapualjban fölhalmozott szemetesládákat nézte
               merőn s a bennük kaparászó macskasereget. Elfordult, mintha orráig jutna a szemét
               doha.</p>
            <p>- Ejh - gondolta -, de jó, hogy fölmondtam itten! És elkerülök a prolik közül. És
               hamarosan úriházba költözöm, persze nem a negyedik emeletre!</p>
            <p>Kicsit pislogott, ha elmenetelének igazi okát bírálgatta. Most már sajnálta ám, hogy
               nem kap több csókot a szobaasszonyától. Ó, mennyire bánta, hogy néhány nappal ezelőtt
               ököllel hátba csapta a lába előtt botlogó kislányt. Átkozta a cudar véletlent, mert a
               csöppség (biztos megfázástól), pont ezen a napon kezdett el kínlódva köhögni. Az
               anya gyűlölködve Novák öklét okolta ezért; a füle hallatára kívánta, hogy majdan
               Novák gyerekeit tízszer ilyen erősen üssék hátba a szobaurak. A pöröléstől olyan
               izgatott lett (és ráadásul a gyerek egyre köhécselt), hogy Novákra támadt:</p>
            <p>- Minek üti az én gyerekemet? Minek? Mondja meg?</p>
            <p>Novák nem értette, hogy ez a szolgálni járó szelíd asszony, aki annyi mindent eltűrt
               idáig, miért izgul föl annyira?</p>
            <p>Nem sejtette, hogy tán olyankor nyúlt a kislányhoz, mikor a szobaasszonya bús
               életében csak a gyereke ért valamit.</p>
            <p>A harmadik és negyedik emelet között csűrte-csavarta az agyát. Néhány kellemes szóval
               szívesen kibékítette volna az asszonyt, legalább ma éccakára.</p>
            <p>De a folyosón, az égre tekintve, megérintette a langy őszi levegő és puha simítása
               mintha elmosta volna mindazt, ami még a lépcsőkön gyötörte. Újra e nap dicső étapjai
               tündököltek elébe: szinte egyidőben csengett apja sarkantyúja Taube sokatígérő
               szavaival.</p>
            <p>Benyitott a sötét konyhába. A lélegzetvétel után hallgatódzott. Hát újra idekint
               alszik Pipe? Figyeljük csak! Ez a szortyogás a kislány melléből jön. Az már szundit.
               De Pipe egyenletes lélegzése késik, vissza van fojtva. Biztos Novákot lesi, hogy
               bemenjen.</p>
            <p>- Megrohanjam csókkal? - gondolta. - Hiszen a kölyök már alszik.</p>
            <p>Lábhegyre állt.</p>
            <p>- Ne jőjjön! - hallatszott hirtelen és panaszosan.</p>
            <p>Novák a talpára ereszkedett.</p>
            <p>- Mit gondol - mondta halkan -, eszem ágába sincs.</p>
            <p>Kifújta az izgalmát. Jól van így is. A szoba kilincse után kutatott. Ujjai a falon s
               az ajtón zörögtek tapogatva.</p>
            <p>Akkor újra megszólalt a sötétségből Pipe:</p>
            <p>- Biztosan el tetszik menni tizenötödikén?</p>
            <p>- Biztosan, - felelt kurtán s lenyomta a nyikkanó kilincset.</p>
            <p>- És még csak másik lakót se tetszik maga helyett ajánlani?</p>
            <p>Novák elmosolyodott. Olyan, mint a gyerek. Idáig átkozott, most meg segítséget
               kér.</p>
            <p>- No, kérem - mondta fölényesen -, én úr vagyok és bár nem érdemli meg, majd szerzek
               egy hozzám hasonló jobb lakót.</p>
            <p>Bement. Villanyt gyujtott. Hát mégis csak megszólalt a bájhölgy?</p>
            <p>Többször elakadt vetkőzés közben. Körülnézett. Mi az? Mintha tüzesek lennének a
               falak. Az ágyába bújt. Sötét volt. Fülelt. És forró szavakat súgott a levegőbe, hogy
               nyugtalansága mint a láng átrepüljön a konyhába és fölhevítse Pipét.</p>
            <p>- Gyere Pipe, gyere! Ha mezítláb az ágyamhoz lépsz, hirtelen kacagj föl, de
               csöndesen! és öltsd ki rám a nyelved hegyét. Aztán bukj rám, zihálj és takarj be
               egészen a hajaddal.</p>
            <p>Novák kinyujtotta a karját: - Gyere be, Pipe, mint régen! Parancsolom! Akarom! Én,
               Novák, én!</p>
            <p>S így maradt zsongó füllel, míg kitárt karjai remegni kezdtek és kifeszült nyakán
               megrándultak az izmok. Fölült az ágyában és az ajtót leste, hogy nesztelen kipattan
               majd.</p>
            <p>Aztán mormogva alább ereszkedett a párnákra. Belefújt és saját lélegzetének melegében
               elaludt.</p>
            <p>Odakint Pipe térdeire hajtott fejjel gondolkozott. Félelem szorongatta a sötétben,
               kimeredt a szeme.</p>
            <p>- Mi lesz - latolgatta -, ha ép most megy el a rendesen fizető szobaúr. Megmoccant,
               mint aki mégis föl akar állni.</p>
            <p>De lábánál a kislánya hortyogni kezdett, majd görcsösen kitört a köhögése. Úgy
               süppedt vissza a gyereke mellé, mintha letörték volna a lábát és izgatottan leste a
               levegő bugyborékolását a kicsi száján. Novák öklét látta a betegség mögött! Átkot
               küldött át a másik szobába.</p>
            <p>De nemsokára ő is kimerülten elaludt.</p>
          
         </div>
         <div type="chapter">
            <head>6.</head>
            <p>A szél fütyült, mint a vadakra kilőtt puskagolyó: szállt a langy napsütésen,
               átcsapott a lombokon zümmögőn, talán halál is volt benne: az emberek kissé
               összeborzadtak tőle. Elmúlt volna a nyár? - s kutatva az égre néztek. Lanker Izraelt
               egészen földerítette ügynöki útján a hűs légáram. Folyton loholnia kellett a városban
               s a reggeli hőségtől máris átizzadt az inge s a kabátbélése. Vastag szemüvege mögött
               földerültek a konkáv-lencséktől törpévé varázsolt szemgolyók: parányin tündököltek
               rajtuk a lomhán közeledő felhők. Csodálatosan nagy, csontos tenyereit
               összezendítette, mintha cintányérokkal felelne a lelkében megszólaló dudáknak, amik
               ujjongva fújták: Hála az Egek Urának, hogy vége a nyárnak és jön a hidegebb idő,
               amikor jobb üzleteket lehet kötni...</p>
            <p>Leszárítva verejtékét, fürgén sietett a „Főnix” főüzletébe... egy úr van ott,
               mondották neki, akinek sok pénze van s únja magát... nos, Lanker ép ezért vitte hozzá
               a rádió-, a grammofón-, a házimozi-prospektusokat... Ám a Virág ucca küszöbén elakadt
               a talpalásban: csinos nők rajozták körül... az ügynök nagyot hunyorított rájuk...
               aztán csak nyelte lépésről lépésre a hűs szelet...</p>
            <p>A „Főnix” portálja előtt volt; kicsit felhúzta az orrát, mintha átszaglászna az
               üvegen: sikerül-e máma?...</p>
            <p>- Also, Glück auf! - rebegte és benyitott.</p>
            <p>Masa elnevette magát:</p>
            <p>- Ó, vén zsivány! - s a szeme mosolygott -, milyen viccet árul?</p>
            <p>- Később, aranyos kisasszonykám - s rásandított -, most legyen szíves beprotezsálni a
               főnök úrhoz.</p>
            <p>- Nem lehet - mondta Masa -, alszik!</p>
            <p>De Lanker nem akarta elhinni... egyszer már fel kell ébreszteni!</p>
            <p>- Mi lenne, angyalkám - próbálkozott tolakodón -, ha én bekopognék, pardon, mondanám
               és kész?...</p>
            <p>Masa kacagni kezdett s az iroda felé osont. Lanker az árakat mormolva, követte;
               táskáját föltépte, hogy a prospektusok kéznél legyenek: a rádió 810 pengő egész
               Európára.</p>
            <p>- Szabad? - kérdezte dalolón s megbotolva csúszott be a küszöbön.</p>
            <p>Masa már Taube fejét simogatta:</p>
            <p>- Ó, édes gazdácskám, fáj?</p>
            <p>- Egy kis napfény lehet? - faggatta a még mindig csukott szemű férfit.</p>
            <p>- Ne-em - dünnyögte Taube affektálva -, mars, mars...</p>
            <p>Lanker összezsugorította az ajkát s minden ránca kiült. Na, ép jókor jött. Ez őt
               mingyárt kidobja, mihelyt ránéz.</p>
            <p>- Nagyságos úr - kezdte -, a feje fáj talán?</p>
            <p>Olyan bután csapott a kérdés Taube fülébe, hogy egész derűsen felnyitotta lomha,
               bevörösödött pilláit. Érdeklődve nézte ezt a kopaszt, amint kicsi s izgatott fejét
               előrenyujtja és leszáradt nyakán kiduzzadnak az erek.</p>
            <p>- Ügynök - gondolta ásítva. - Elküldje vagy szóbaálljon vele? Odaintsen: most nem
               érek rá... még ha a lelkét is kiönti...</p>
            <p>- Hát mit árul? - kérdezte mégis tőle és felállt.</p>
            <p>- Húzza csak föl a rolettát! - csapott rá hirtelen az éppen beszélni akaró
               ügynökre.</p>
            <p>Lanker fölrántotta a vállát:</p>
            <p>- Bolond ez? Mi köze őneki a rolettához... Aztán: mégis elkapta a szalagját, cibálni
               kezdte s ügyetlenül kiizzadt bele.</p>
            <p>- Nem megy! - kiabálta mérgesen és egyre rángatta a vállát s szórta homlokáról a
               verítéket.</p>
            <p>- Masa! - szólt ki bágyadtan Taube s az odasiető lánynak parancsolta:</p>
            <p>- Föl a rolettát! - s a fotőjébe dőlt.</p>
            <p>- Na? - s olyan jól esett neki, hogy most hibátlan nagyurat játszott. De közben ép
               olyan rosszul esett, hogy íme, nincs semmi a világon, ami jobban lekötné, mint ez a
               kis allűr. Hová is menne szívesen? Talán utazna? Merre? Volt már mindenütt!</p>
            <p>Lankert mint az ostorcsapás érte a „Na?” s megindult rögtön:</p>
            <p>- Hát, kérem, bevallom - s szétcsapta a kezét -, nekem (nem akarom megnevezni kik)
               hírűl hozták, hogy a nagyságos úr unatkozik.</p>
            <p>- Ú-úgy? - s Taube a fotőjből fölbámult az elvigyorodó ügynökre.</p>
            <p>- Egyszóval, az már igazán mellékes, hogy s miképpen, de igenis megtudtam, hogy a
               nagyságos úr nagyon is unatkozik. Azt is megmondták az „illetők”, hogy a nagyságos
               úr egy igen okos ember, de gyorsan kidob mindenkit, mert ideges... de hát élni muszáj
               - s itt lélegzési szünetet tartott -, hát nem venne az úr egy rádiót egész Európára?
               Egy grámofónt? - így mondta - vagy egy házimozit s itt - szétmutatott - lehetne
               mozizni. A legprímább márkák - kiáltott fel, mikor Taube csodálkozva elásította magát
               - én garantálom - s verdeste a mellét.</p>
            <p>- Három doboz ingyen tűvel a grammofón? - szólt csöndesen Taube s nevetve legyintett.
               Már más is ajánlotta.</p>
            <p>Nem volt előtte fontos, mit mond ez a figura, hanem annak örült, hogy épúgy fölrázta,
               mint a minap Novák. Rikácsoló, erőszakos hangjával, túltorz képével s ezzel a
               kigyulladt kevés hajával, bolondul nagy mancsaival: nem mindennapi majom volt.</p>
            <p>Fintorgatva megkaparta a fültövét... s Lanker, látva az ijesztőnek beharangozott
               nagyúr jókedvét, vigyorogni kezdett.</p>
            <p>Taubera épígy hatott a különös figura; mintha villamosságot lehelt volna szét; nagy
               falánksága, buta ravaszsága minden mozdulatában benne izgult... elmosolyogtatta őt,
               mint a kisbabát a játék.</p>
            <p>- Jó volna valamit enni, nem? - kérdezte őszintén az ügynöktől.</p>
            <p>- A grámofón...</p>
            <p>- Hagyja még... hogy is hívják?</p>
            <p>- Én, kérem, Lanker Izrael vagyok, Lengyelországban születtem egyezer és
               nyolcszáznyolcvanban, - mondta harsogva.</p>
            <p>- Hisz akkor annyi idős, mint én, - s végigmustrálta -, no lám, én még nem is vagyok
               rossz húsban.</p>
            <p>- Ó, kérem, - mondta Lanker, látva, hogy csak nagy terefere után lehet üzletet kötni
               -, a sok nő tönkretette a tüdőmet - és sóhajtott.</p>
            <p>- Micsoda? - bámult rá Taube.</p>
            <p>Milyen ostoba volt, hogy idáig csak úgy beengedte s gyorsan kilökte az embereket és
               sohase beszélgetett el velük! Ha most ezt itt leülteti, elmeséli a galíciai zsidók
               kivonulásától egész a világ végéig a Lankerek történetét, akik között biztos volt
               csodarabbi, bolond s volt egy százéves öreganyja, aki halála előtt holdvilágnál
               kötötte a harisnyáit... s most még a nőkről is akar beszélni? Talán még tanácsokat is
               ad neki, Taubenak?... Na. Lanker, halljuk, mit tudsz?...</p>
            <p>- Hány kalandja volt? - kérdezte.</p>
            <p>Lanker egész összerogyott a válaszul adott sóhaj alatt.</p>
            <p>- Ha én azt mind elmesélném... még le is csuknának érte a rendőrségen.</p>
            <p>- Tetszik látni ezeket a gyűrűket? - s Lanker az orra alá dugta a fura ujját -
               tetszik látni az én aranyláncomat... szép, mi? - s a mellényéből kivett egy mammut
               aranyórát - no és ez?</p>
            <p>Lanker kajánul kacagni kezdett. Lábhegyre szökött s vörösen égett az arca.</p>
            <p>- Az ördög ez, - gondolta róla Taube.</p>
            <p>- Ezt a szép nagy órát még az én boldogult apám hagyta rám, aki meghalt, még mikor a
               Löwy fűszeresnél inas voltam. Én akkor alig voltam tizenötéves. Richtig - bólintotta
               - pont annyi. S volt a faluban egy nagy, drabális özvegy nő, olyan kövér, én meg
               ilyen picike voltam hozzá - mutatta. - Hát tudja - és elnevette magát -,
               megpróbáltam, de az engem úgy pofonvágott, hogy egész este csurgott az orrom vére.
               Mondtam a segédnek, te Majsi, az a nő engem úgy orron vágott, hogy én még elvérzem. A
               Majsi azt mondta: „Tartsd csak te a nyakad lefelé, majd én öntözni fogom vízzel és ne
               félj.” Tartottam a nyakam, ő meg locsolgatott vízzel s én egyszer csak azt kérdem a
               víz alól: „Mondd, Majsi, hát hogyan kell beszélni egy nővel?” „Majd szólok a Löwy
               úrnak”, - kiabálta haragosan, - „mert te biztosan pénzt fogsz lopni a kasszából
               miatta...” Pénzt fogok lopni? - gondoltam egész éccaka - azt nem... hanem odaadom az
               aranyórám. Odaadjam az aranyórám, amit a boldogult atyám hagyott? Niksz! Cukrot
               vigyek neki, egy üveg rumot s egy fél kiló zsírt? Azt mind csak lopni kell. Na majd
               inkább oda fogom néki ígérni az aranyórám, de csak ígérni fogom s nem odaadni...</p>
            <p>Taube szédült a nevetéstől. Ahogy ez itt minden szónál fölugrott a levegőbe s huncut
               képpel eltűnődött a további mondatfűzésen és el is feledte a grammofónt, a rádiót...
               s amikor elmondta az özvegy meghódításának s kisemmizésének történetét...</p>
            <p>Lanker belejött. S noha fecsegve s a kacagást kicsikarva beszélt, szavai alatt olykor
               sötéten és sápadtan feltüntek elbeszélése női, mint a magasan suhanó felhők árnyékai
               a földön. Olyan mélyre lehetett kuncogó szavai mögött látni a nyomorba, úgy mutatta
               könnyű zsákmányolása az emberek szörnyű kínját a falat kenyérért...</p>
            <p>- S később, kérem szépen, később több helyen kipróbáltam ezt a metódot. Odaígértem az
               aranyórát... legföljebb a végén volt nagy kravál, de az óra az enyém maradt... később
               vettem egy szép butont is... ami pénzem lett, kiadtam uzsorára... de zálogul csak
               ékszert fogadtam el... s így szédítettem a hölgyeket: No, nézze, asszonyom, ha
               magának kell egy szép briliánsgyűrű, jöjjön föl hozzám ma este és punktum... mondja
               azt kedves férjének, hogy találta az uccán... ha a maga ura ki akar hajózni Amerikába
               s nincs útiköltsége: fáradjon fel hozzám, a hátsó lépcső melletti első ajtó alatt
               lakom... s adok magának egy hajójegyre valót... ha nem akarták hinni nekem...
               benyúltam az ingem alá, s kivettem a nyakamra akasztott zacskót, amibe a zálogba
               adott aranyak voltak... széthúztam, kicsit megcsörgettem... és mit mondjak: máris
               jött... és persze ment is... na és melyik fogja elmesélni, hogy ő jött és nem kapott
               semmit? Nagy hírem lett: hogy én butont adok, egy aranyórát, meg rubint-gyűrűket és
               hogy nekem van tíz házam Bécsben -, itt már kifulladt s köhécselni kezdett. - Tetszik
               látni: a végén a sok nő megette a tüdőmet.</p>
            <p>A vörös csábító egész beleizzadt a beszédbe. S most egész közel lépett Taube
               füléhez:</p>
            <p>- Most mesélek el egy igen pikánsat - és susogni kezdett.</p>
            <p>- Maga nagy svindler - mondogatta Taube - micsoda szélhámos! - s megint kitört belőle
               a kacagás. Sőt, hirtelen úgy ki szerette volna kacagni magát, mint még soha eddig.
               Szerette volna jól megrázni Lankert, hirtelen becsapni az ablakokat, feldönteni a
               székeket... maga se tudta, miért.</p>
            <p>Kipirult arccal kérdezte:</p>
            <p>- És még mindig...? - de erre Lanker olyat mondott szomorúan, hogy Taube már a szívét
               féltette a kacagástól.</p>
            <p>Lanker is lekapta hihetetlenül vastag szemüvegét s hunyorogva törülgetni kezdte
               mocskos zsebkendőjével. Közben kifordult a zsebe, rongyos volt, mint alul a nadrágja
               is. Micsoda ronda alak és mégis!</p>
            <p>- Hanem maga híres - mondta neki bosszantóul Taube -, magát azok közül egy se
               szerette ám. Bizony - s a szeme közé meredt gúnyosan -, mind útálta és még most is
               undorodnak, ha magára gondolnak.</p>
            <p>Lanker idegesen összerezzent. Mintha belemarkoltak volna a tüdejébe. Taube most jól
               megmondta, tessék. Mosolyogni akart, de hirtelen izgalma megköhögtette. S amint ott
               reszketett a szája elé tett tenyere mögött s többször kiáltotta:</p>
            <p>- Jaj, jaj, Istenem... Tauben őrjítő düh futott át. Hogy fecsegett az előbb, hogy
               hazudozott, most meg fuldokol. Mit akar ez itt, minek köhögi tele tüdőbajjal az
               irodáját, menjen!</p>
            <p>De Lanker kiegyenesedett:</p>
            <p>- Hogy tetszett mondani? - kérdezte, új fonalat kötve a régihez. - Engem egyik se
               szeretett? Ez tévedés, kérem.</p>
            <p>Ám úgy átütött beszédén a hamis hang, mint pattant húr a zenekaron... s szorongott,
               hogy újra elkapja a kellemetlen köhögés és Taube elzavarja, anélkül, hogy boltot
               csinált volna vele. Úgy szerette volna hirtelen őszinteséggel megvallani Taubenak,
               hogy mindez rég volt, most már nincs pénze kikölcsönzésre s hogy ez a pár gyűrű csak
               hajszálon csüng az ujjain s le kell koplalnia a megőrzésüket, hogy néha-néha
               beugraszthasson vele egy-egy cselédlányt. Olyan jó volna néhány pengőt keresni
               rajtad, Taube; de valahogy a szája úgy ráferdült már a trágárságokra, a
               hazugságokra, hogy nem tudta milyen hangon hozza ki magából a kérés szavait. Sűrűn
               pislogva csak bámulta: mikor löki ki Taube.</p>
            <p>Taube mintha teleitta volna már magát csordultig Lanker figurájával s most színig
               töltött lelkébe nézne; mintha ott köhögne az alján s rikoltana másvilágszerűen minden
               szava a vörös ügynöknek:</p>
            <p>- Magát senki se szerette! - mormolta a fuldoklónak s olyan különös volt előtte, hogy
               ilyen vízzel és látomással való teltséget érez.</p>
            <p>Aztán valami hasonlatosság is volt kettőjük között. Azonban mennyivel különb ember ő:
               nem tüdőbajos! Szinte jólesett a kihízottsága a göthös ügynök aszottsága mellett. Meg
               aztán nem dadog olyan szerencsétlenül a finomabb dolgok s érzések fölött, mint ez. Ó,
               ő egészen más. Állandóan a kövérséget s a soványságot hasonlítgatta össze, mintha
               testben lenne az igazi emberi különbség.</p>
            <p>- Hát, egyszóval, miért is jött?</p>
            <p>Lankernak vágóhídon álló állatéra hasonlított a szeme. S ebben a félésben benne
               voltak az elmúlt zsiványévei, mostani magánya s ráadásul itt volt még a tüdőbaja, ez
               a Bali Mihály.</p>
            <p>Hirtelen jéghideg ür ült a két férfi közé elgondolkozón s fürtjei fagyosan lógtak a
               föld alá, ahol síri tócsák mosták.</p>
            <p>Taube egészen elkomorodott.</p>
            <p>- Nem kell semmi, - mondta ridegen s rosszkedvűen. Minden tréfának üröm az alja.</p>
            <p>S mintha Lankerban, a mohóban is kihalt volna az ügynök. Fuldokolt az irodában s a
               beteg emberek nyugtalanságával menekülni akart.</p>
            <p>- Se gramofón, se rádió, se házimozi, - motyogta azért bágyadtan s úgy fogta föl
               Taube fejingatásait, mint a vészharangzúgást: nem... nem...</p>
            <p>S alig volt túl a küszöbön, Masa elébe bukkant:</p>
            <p>- Na - kérdezte és csillogtak a fogai -, lesz házimozink, rádiónk? - s belemélyedt
               Lankerba... az ügynök szomorúan elfintorította az orrát.</p>
            <p>- Nem - mondta -, hanem azért itt hagyom a névkártyám. Hátha...</p>
            <p>Masa kezébe nyomta a címet:</p>
            <p>- Maga egy aranyos - s a gyűrűs ujjával megcirógatta a lány arcát.</p>
            <p>- Szép? - kérdezte s megcsillogtatta messziről. De hirtelen észhez tért; Taube úgyis
               elmondja az ő históriáját; visszahúzta az ujját:</p>
            <p>- Hát a címem megvan, úgy-e bár? Na, jó napot!</p>
            <p>Alig ért messzebb, ólmos képpel megjelent Taube:</p>
            <p>- Elment már? - kérdezte nyügözötten.</p>
            <p>- El.</p>
            <p>Ajtócsapás volt a válasz. Masa elszomorodott. Félig mintha szerette volna Taubet, aki
               annyi pénzt adott, aki, ha lúdtalpú is volt, tudja Isten, igazában mégis csak jó fiú.
               „Beteg ez az ember? vagy meg akar halni? Csak nem?” Egy katonatiszt jött be: mintha
               belecsíptek volna, fölébredt, Taube levegő lett előtte s nevetve sietett a tiszt
               felé...</p>
            <p>Taube lefeküdt odabent. Bámulta a dívánhuzat kínai házikóit s a kétkarú teamérlegeket
               benne, amelyek mintha billentek volna. Talán őt se szerették másért, mint a pénzéért?
               Hisz ez rosszabb Lankernál: a pénz mégis csak több a hazugságnál. A sok „szeretlek”,
               „imádlak” nem volt más a nőkben, mint az alkohol kiáltása az új ruhákért, új
               cipőkért. Csüggedten emlékezett arra, hogy egy fiatal kislány szeretője, aki belehalt
               az abortusba, nem őt engedte a betegágyához, hanem egy fiatal fiút s annak zokogott.
               Sóhajtott: micsoda multbeli dolgok ezek; miért hintődnek az agyából? Majdnem minden
               férfi megölt életében egy nőt: ki ezzel, ki azzal. És a bűnnel úgy van az ember, mint
               mikor gyönyörködve megy át a mezőn s közben százszámra öli a talpa alá került
               hangyákat, férgeket, tücsköket. Így járt ő is mámoros emberként: ment a város fölött,
               tiporta az ő „Főnix”-jét, talpa elnyomta sok munkása életét, beléjük fojtotta a
               tücsökdalt s jól járt, aki oldalvást kiugrott előle, mint a mezőn a szöcske.</p>
            <p>Jó lett volna Masát behívni s lelkére beszélni: szerette-e őt valaha szerelemmel;
               aztán sorba mind... ó, de ezek kirínák a szemüket, esküdnének Jézusra, pokolra,
               üdvükre... Ám, ki hisz nekik... hát nem megcsalta és csalja mind... hát volt egy is,
               aki, mikor ő eltaszította magától, mégis hű maradt, búsult volna, várt volna rá
               évekig?... ha más gőzmosóba ment, rögtön a másik főnöké lett... A hétszáz szerető
               most olyan volt, mint a sötétséget hozó levegő, ami eltakarja előle a napot, az
               örömet.</p>
            <p>Mikor már a kín kiült az arcára: eszébe jutott a felesége. Ám itt hirtelen fényesség
               sütött rá: hiszen az asszonya mint ágrólszakadt legényt ismerte meg; éhkoppon lovagló
               havifizetésest; hozzá képest dúsgazdag lány volt; szép, tiszta, sötéten égő
               szemekkel... elrémült: hiszen csak a felesége volt az egyetlen, akiről biztosan
               tudhatta, hogy szerette őt szerelemmel. Lehetséges ez? S szeme előtt elgurult a
               hétszáz kaland. Ez az asszony évek óta tűri a nők raját az ura mellett s munkába öli
               a vágyát; várja estéről estére haza s küzd, verekszik az üzemben, nincs nálánál jobb
               alkalmazottja! Hisz ő az, aki sírva, fohászkodva kért gyereket az égtől s akiben
               terméketlenül elhalt ez a vágy a beteg Taube miatt. Pedig milyen boldog fa lett volna
               ez az asszony, hogy hintázta volna ágait, leveleit, gyümölcseit és a földből s az
               égből szíva tápot, hogy növelte volna fölfelé az ő faját, a testét naggyá, életét
               erős törzzsé!</p>
            <p>- Mi lenne, ha ma este hazamennék?</p>
            <p>Fölugrott a dívánról.</p>
            <p>- Masa! Taxit!</p>
          
         </div>
         <div type="chapter">
            <head>7.</head>
            <p>Vacsora után Taube szivarra gyujtott s a kék füstön át csöndes nyugalommal figyelte
               mosolytól túláradó feleségét. Fölbámult a feje fölött csüngő ragyogó üvegcsillárra,
               amin gyümölcsként szikráztak a függők. Amott fölfedezte a házasságuk első évében
               vásárolt régi festményt: a cifra aranyrámában egy ifjú fogta kedvese kezét. Majd
               minden érdeklődése megint a felesége felé fordult, aki bódultnak látszott s a szája
               meg-megremegett a belső örömtől. Ha fölnyitná ezt a két sötét szemet, mint egy-egy
               kaput, minő lélek áradna feléje, gondolta... de eszébe jutott Lanker... s tovább
               engedte szivarja füstjét bodorogni, hagyta, hogy csöndesen izgassa a közeli lefekvés
               gondolata s az a szép álom, amelyre számított. A fény nyugodtan áradt körülötte... a
               teljes némaságban ünnepélyesre gyúlt minden...</p>
            <p>- Gyerünk - mondta ajkmozgatás nélkül, álomszerűen -, gyerünk abba a jó honi
               ágyba.</p>
            <p>A hálóban mint egy finom ételt vizsgálta a kicsattanni akaró dunyhákat, párnákat.
               Csakhamar beburkolódzott s mint a fürdés tiszta vizét érezte az ágynemű jó szagát.
               Pár pillanatig csak ezt a fehér szagot szívta az ágyból és feküdt gondtalan. Aztán
               áthajolt a feleségéhez s megcsókolta a száját. Hát nem így kellene élni? Még akart
               valamire gondolni... ám puhán elcsúszott a ködben és alvásba merült.</p>
            <p>Felesége szeméből magától estek a könnyek. Nem merte kérdezni: örökre jöttél? enyém
               vagy?... csak tűrte ezt az estét is, mint annyi magányosat... a belépő Taube, a
               vacsora, ködkép volt, de most, hogy Taube elnyúlt mellette az ágyban, fölujjongott
               mint valamikor régen.</p>
            <p>... Hajnalban három zengő óraütés hangzott át az ebédlőből. Taube idegesen fölriadt
               tőle. A három mély óraütés úgy hatott rá, mintha három vakító lámpás tört volna össze
               a szeme előtt. Figyelni kezdett. Ujjával megérintette alvó felesége ajkát. A forró
               lélegzet becsókolta párával az ujja hegyét. De mikor áthúzódott a maga ágyrészébe: a
               három óraütés ijesztő villámlása és kialvása tovább foszforeszkált a lelkében. Az
               irodában sokszor az óramutatók szórakoztatták: a ketyegés makacsul, mint a pici szív
               susogta: é-lek-élek... De itt ráharangozott félősen az ajtó mögé zárt óra, feldúlta a
               szobák éjjeli csöndjét s rémült visszhangot ütött a sok furcsa csecsebecse fölött.
               Taubenak eszébe jutott, hogy ezt az órát barbár faragású alakok veszik körül, akik
               sötéten néznek maguk elé.</p>
            <p>A papucsaiba bújt. Megnézi. Fölgyujtotta az ebédlő csillárját: mintha a Nap gurult
               volna be a vékony villanyzsinóron, de a hajnali levegő fázós, ónos maradt a szobán. A
               derengés befátyolozta a bútorok vonalait. S a nagy csöndben mint üvegpadlón kopogott
               végig az óraütések sarka; mintha az idő ment volna itt. Az óra a sarokasztalon állt;
               mélyében aranytallérként járt és dobogott az inga. Az oldalán álló faragott legény
               meg leány táncoló lába a levegőben lógott, mintha meghaltak volna báljuk előtt. Taube
               nesztelenül közelített feléjük. Furcsa volt neki ez a forró tekintet, amellyel minden
               csepp árnyat, formát észrevett, meglátott s szinte életet fedezett föl mögötte.
               Mintha únva az embereket, most a törpék birodalmába ért volna, a hajszálfák sűrűjébe,
               a porszemsziklák hegységeibe. Látta ő a fal furcsa rajzát máskor is; egy-egy árnyék
               emberformáját, de most minden semmiség megszólítja őt.</p>
            <p>Még a villanykapcsoló koppanására is különösen fülelve, fölgyujtotta a hordozható
               asztali lámpást. Odahúzta a karosszékét. Az óra barnaszínű figurái aranycsillogásúak
               lettek; harmattá vált rajtuk a lámpa szele és az apró fejek rávigyorogtak
               Taubere.</p>
            <p>Taube elfordult tőlük s kutatta az emlékét, mikor is vette ő ezt az órát...
               karácsonykor - rezzent össze. De hisz akkor kimosolyogta a figurák ólmos táncát és
               azért vette meg, hogy el-elnevethessen, ha rájuk néz majd. Lám, milyen szép így,
               virrasztó arccal lesüppedni egy karosszékbe az óra előtt és hinni, hogy szívünk
               helyett a pillanat dobog, míg lélegzésünk apró sercentése löki arrébb a percek cifra
               karját. Milyen jó lenne a csöndes sírba is levinni az órát; halotti leplünkben várni,
               amint jelenti a reggelt, az estéli csillagot.</p>
            <p>Taube a két karjára könyökölt. Milyen is lesz az, ha ő majd fehérbe borítva a
               koporsóban fekszik és fölötte csak az óra lélegzik. Fázott önmagától és szivarra
               gyujtott. A kék füst szállongott előtte, mint a föld téli gőze. Hová is került ő ezen
               a hajnalon; mintha nem lenne teste s a lelke áttetsző volna: átlátnak rajta a tárgyak
               tompa szemei.</p>
            <p>Az óra fölé hajolt és lekémlelt a mélyébe: a sárgaréz fogaskerekek megcsillogtak,
               amint rájuk sütötte a lámpafényt; a hajszálrúgó duhajan táncolt és énekelt alant; úgy
               vert az egész, mint az ember belül és zakatolva lökte egyik tag a másikat. Az apró
               sercenések szinte a jobbról álló táncoslegény csukott szájából röppentek ki; s mikor
               csattant valami lent, Taube káprázva várta: most mozdulnak mind az alakok táncra. Ám
               csak vigyázták a pillanatok zenéjét, sorsukba merevedve. Belül a sárgarézkerekek
               pihegve akasztották össze pirinyó körmüket és húzták egymást körtáncra
               szakadatlan.</p>
            <p>- Táncoljatok, - akarta odasúgni Taube, de elcsüggedt. Az idő ketyeg, a szobor áll,
               de az egyszerű ember sóhajtva elhal körülötte. Legjobb volna visszamennie az ágyba,
               itthagyni ezt a különös, kicserélt Taubet a levegőben és a rendes Taubeval lefeküdni,
               aludni. Belenézett egy kézitükörbe. Nem ismert magára: mintha sápadt maszk födte
               volna az arcát. Hol a csodában járt most, hogy ilyen furcsa? A lelke vitte? Hát van
               lélek?</p>
            <p>Maga elé lehelt. S forróságát elfogta a tenyerével s összecsukta őket. Ez volna ami
               elszáll, ha kimúlunk. Kinyitotta a tenyerét. Nyoma sincs.</p>
            <p>Az óra hirtelen s meglepőn felet harangozott.</p>
            <p>- Harminc perc - s összerezzent -, összevissza ennyi idő telt el és mi minden rohant
               el előtte. Minek is éltem én ötven évig, ha minden örömöm, titkom s bánatom
               elgondolhattam egy fél óra alatt?</p>
            <p>Összerezzent. A felesége állt előtte, hosszú, fehér hálóingében, mezítláb. Szinte
               párolgott az ágy melegétől. Nézte a mezítlábas asszonyt, aki utána jött s kérő
               szemekkel nyujtogatta feléje a kezét, mintha visszahúzná onnan, ahová életében
               először látogatott el.</p>
            <p>A sötétben leült az ágya szélére s lógatta a karjait. Aztán elaludt. Nem emlékezett
               rá, hogyan.</p>
          
         </div>
         <div type="chapter">
            <head>8.</head>
            <p>Angelov fáradtan a reggel óta tartó benzintisztítástól, tizenegy óra tájban a
               kazánház felé tartott, hogy ebédjét föltegye melegedni a kazánok egyikére. De Novák
               rejtelmesen mosolygó arccal feltartóztatta s a vízszűrőbe vonta magával.</p>
            <p>Itt minden átalakult, tisztább és rendezettebb lett. A szennyes falfestés hevenyészve
               ki volt javítva; az örökké szétdobált szállítólevelek egybefűzve vörösrézdróton
               függtek; a villanylámpán ernyő csüngött s tejszínű körte parázslott benne; a ruha
               nem szögön, hanem új nikkel-fogasokon lógott. A „hű és a rendes” alkalmazott vonult
               ide be, aki sikeresen kiirtotta innen a svábokat és ezzel megmentette a „Főnix”
               frakkingeinek vakító tükrét a féregpiszok veszélyétől.</p>
            <p>- Ülj le, kérlek, - mondta Novák visszafojtott, túludvarias hangon, - néhány szavam
               lenne (s ebbe az úri kertelésbe egészen kipirult), mert úgy-e, te sokkal hamarabb
               szabadulsz, mint én esténként; sajnos, a munkánk egyformán sok napközben... tehát
               nincs időnk beszélgetni... ám mostan... lehet - s a kezei finoman szétimbolyogtak -,
               foglalj helyet.</p>
            <p>Hátradőlt a székén és keresztbe rakta munkásbakancsba bújt lábait.</p>
            <p>Angelov idegesen nézett jobbra-balra. Mit akar tőle ez a bakancsos páva, aki hetek
               óta szót se szólt hozzá? Minek hívta be? Hiszen emlékezhet, hogy azelőtt mennyit
               beszélgettek a szabadságról... a régi Novákkal... de nem ezzel itt, aki
               selyemharisnyába bujtatná még az arcát is; aki három órával többet dolgoztat az
               üzemmel és ép úgy magával cipeli esténként a mutatósabb lányokat innen, mint a régi
               mosómester.</p>
            <p>Novák tágranyílt szemével akarta kifejezni, hogy ő most óriási úr és ide-oda tud
               siklani puhán, fölényes-kedvesen.</p>
            <p>- Mondd, Angelov, haragszol te énrám? - és a másik szemébe nézett. - És azt képzeled,
               jogosan epéskedsz?</p>
            <p>Angelov kényszeredetten hátrahúzódott: miért védekezik Novák, mit tett vagy mit akar
               tenni?</p>
            <p>- Úgy-e, azt hiszed, ellensége lettem a munkásoknak, mert néhányat kidobtam és
               másokat hoztam helyettük az üzembe?</p>
            <p>Megállt kimérten és tűnődő arcot öltött.</p>
            <p>- Mit tudsz te arról, hogy mi mindent trécseltünk össze Taubeval? Mi mindent ígért ez
               a hájas koca - mondta Novák -, de nem adott meg semmit.</p>
            <p>Gondolkozást mímelt. Elmondja-e, ami bántja. Mint az ébresztő csengő megszólalt benne
               a ravasz intés:</p>
            <p>- Pszt... a szolgáddal beszélsz, a tisztítólegénnyel...</p>
            <p>- De, tudod, ilyenek ezek mind - halkan nevetni kezdett -, a szavukkal és a lelkükkel
               ígérnek: a kezükkel sose, abban pénz van! Erősbödött a kacagása. „Ej - gondolta -,
               pletykáljunk egy kicsit. Fölényesen, mint a kaszinókban szokták.”</p>
            <p>- Mondd, kérlek alássan, miért köszönsz te olyan hódolón kezeit csókolomat a
               Simonnénak? Tudod te, ki az? Mi a multja?</p>
            <p>- Miért ne köszönjek? Az üzletvezetőnőnk!</p>
            <p>- Nem, barátom - Novák elvigyorodott -, az csak egy... aki háromezerszer volt már
               Taubeé. Figyelj, mintha Taubet hallanád, ő mondta nékem:</p>
            <p>- Te, fiam, Simonné...? Százszor felmondtam neki, lehordtam a sárga földig... de nem
               megy, nem lehet lerázni.</p>
            <p>Angelov undorodva bámult Novákra. Csak fújd a pletyka léggömbjét, az tágul!</p>
            <p>Novák Taube igéreteivel verekedett magában. Keserűen megszólalt:</p>
            <p>- De becsapott engem a főnök úr! Hallod-e, azt ígérte, hogy velem jár majd mulatni,
               nőket hoz nekem, megtanít szeretni, pénzt ad... hány hét mult el!... látod: még csak
               be se jött az üzembe! Kérdeztetem, mit csinál: azt felelik, egész nap alszik az
               irodájában.</p>
            <p>Csüggedés fakult az arcára. Megrázta magát.</p>
            <p>- Igaz, azért jut, amire kell! Cc! A fizetésem nem éppen kehes!</p>
            <p>- Igen - mormolta Angelov. - Hiszen jó a te sorsod, te Novák, - folytatta hangosan. -
               Amikor összetalálkoztunk a munkaközvetítőben, ép olyan rongyos volt a cipőd, mint az
               enyém. Pedig tél volt. No és most? Van vagy tíz szeretőd, mindegyikhez másik pár
               lakkcipőd, üzemvezető úr vagy..., hogy mersz nyögni nekem?</p>
            <p>Angelov ingerülten csapta ki a mondatait.</p>
            <p>Novák dicséretnek vette a korholást. Bólogatott a tíz szeretőre, a lakkcipőkre,
               összevonta a szemöldökét s kellemes cirógatást érzett. Közben a keze, mint a játékos
               macskáé, ott incselkedett az asztalfiókján. Hol kihúzta, majd lopva visszatolta.
               Valamit rejtegetett benne.</p>
            <p>Aztán hirtelen betelve azzal az örömmel, hogy ő ki és mi lett: diadalmasan kirántotta
               a fiókot:</p>
            <p>- Ide nézz, Angelov öcsém!</p>
            <p>Egy tízágú, ezüst kupakokban végződő cigarettaszipkát emelt ki a fiókból: tíz fehér
               cigaretta nyúlt elő belőle.</p>
            <p>Novák egész közel hajolt a meglepődött vegytisztítóhoz és lassan keresztbefonta a
               karját. A gyönyörűség kuncogott benne halkan, a szemei feketén ragyogtak az ajkai
               közt megrezdülő szipka fölött.</p>
            <p>Több gyufaszálat egybefogott és roppanva gyulladt ki valamennyi foszforkoponya: a
               sárga láng libegve végigvándorolt cigarettáról cigarettára.</p>
            <p>- Mondd, komám... őszintén... jó? igazán jó?... kimenjek így a műhelybe?... ezért
               hívtalak be...</p>
            <p>Angelov mosolygón mulatott. Furcsa bolond ez a Novák! És csak bámult, mikor Novák
               katonai derékszíjat húzott a kék munkásruhájára s egy kis fekete sipkát szúrt a
               fejebúbjára és mélyen leszívta a tízágút. Maskara volt, de az élettől tüzelt, hitt a
               kosztümjében, hitt abban, hogy ezzel megőrjíti a „Főnix” vasalónőit s
               galléroslányait.</p>
            <p>- Érdekes, ejnye, érdekes - s ingatta a fejét Angelov.</p>
            <p>Novák legyintett s ledobta a sipkát.</p>
            <p>- No, nemcsak ezért hívtalak be. Te valami kocsmás házban laksz, ahol éjjel-nappal
               üvöltenek a részegek. Úgy-e, föl is mondtál már? Azért van nálad az a nagy táska,
               abban vannak a cókmókjaid, úgy-e?</p>
            <p>- Igen - vágta oda sértődve Angelov -, a saját ruhám van benne, meg...</p>
            <p>- Figyelj csak. Másról van szó. Egy igen jó lakást tudnék ajánlani neked. Mingyárt
               asszony is van hozzá - mondta mosolygón -, nem megvetendő nőcske. És olcsó! Egyetlen
               baja a helynek, hogy a negyedik emeleten van. Tudod, én elköltöztem a második
               emeletre, egy igazi úri házba! Amit ajánlok, az az én régi lakásom. Igazán jó volt.
               Tapasztalatból beszélek. De az ember persze tovább megy, előre. Hanem neked lenne
               hozzá kedved? Leírjam a címet?</p>
            <p>Angelov bólintott. Igen, van hozzá kedve, ép ma este akart nekiindulni a
               lakáskeresésnek.</p>
            <p>Novák derülten nézett rá:</p>
            <p>- Hisz akkor pompás. Ugyanis engem megkért a szobaasszonyom, hogy úriembert hozzak
               magam helyett... rád gondoltam, öreg...</p>
            <p>A karkötőórájára nézett:</p>
            <p>- Mingyárt indulás. Délutánra festés van nálad? Te, megvallom, nagyszerűen győzöd.
               Ettél már? Nem? Hát menj, természetesen megengedem, hogy tovább tarts ebédidőt.</p>
            <p>Újra fölvette a cigarettaszipkát:</p>
            <p>Angelov bólintott. Igen... igen... ezért hívtál? S nagy szárazság ülte meg ettől a
               figurától a szívét.</p>
            <p>- Köszönöm a lakáscímet, - mondta.</p>
            <p>- Szívesen, szervusz!</p>
            <p>- Szervusz!</p>
            <p>Mind a ketten vigyázzba álltak, mint a katonatisztek: a sarkuk összekoccant, úri
               módon búcsúztak. Angelov fanyar lélekkel nyitotta ki az ajtót s gyorsan becsukta maga
               után. Mintha félt volna attól, hogy a beszélgetés szavai kiszállnak utána s tovább
               gyötrik. Micsoda majom lett rövid idő alatt ez a Novák!</p>
          
         </div>
         <div type="chapter">
            <head>9.</head>
            <p>Mikor Angelov súlyos táskájával kilépett a kapun, az estéli levegő hűs érintésére
               szinte fölébredt. Odabent gőzölgő munkás volt, akit lekötött a munkája. Idekint
               felnyíltak a tószínű szemek: a sok ezüstszakállas alak, földet söprő kaftánjában
               beleragyogott. A mellékuccák le-föl baktató ócskaruhakereskedői, hirtelen kitörő
               zsivajuk, amint a vevők után futnak, egészen addig rángatva a kabátjukat, amíg a
               másik boltos ki nem kapja kezük közül... izgatóbb, szabadabb élet volt! És menni
               lehetett, tetszése szerint, akármennyit. Nem volt leszögezve a sárga mosóasztalhoz,
               sem a „Főnix” szűk helyiségeihez. Aztán a műhelyablakon át alig lehetett kivenni a
               napok delejes színét: elfogták a házfalak. Idekint az ingét mutatta az ég és ha
               kijjebb sietett, ott már mezítelenre vetkőzött előtte. Homályos felhők között guggolt
               a néha aranyszínűre kivilágított Vár. Tőle jobbra és balra hegyek íveltek, erdők s
               mint az égő gombák lángoltak rajtuk az apró kunyhók lámpásai.</p>
            <p>Amint most az uccák kanyargós sorain haladt s őszi szellő verte a vállait: keserű
               szájjal gondolt az anyjára, aki két évre apja halála után újból férjhez ment s róla
               hallani sem akart... nem segítette őt se pénzzel, se élelemmel. Így került Angelov,
               mesterséget keresve, véletlenül egy kis kelmefestő műhelybe inasnak; itt ismerte meg
               Novákot, akivel együtt szabadultak. Legtöbbször csak ágyra járó volt: nem telt többre
               a fizetéséből. S most, hogy külön szobát tudott bérelni végre: rosszul választott.
               Kocsma volt a házban, ahol egy téglagyár munkásai mulattak és ordítoztak egész
               éjszakán át. Szállásadói tótok voltak: szegények, sok apró gyerekkel, akik állandóan
               bőgtek.</p>
            <p>Ezért sietett reménykedve a Novák által megadott lakás felé. Mintha minden lépése
               elszakadni segítette volna magányos, szomorú múltjától. Annyira nem történt idáig
               vele semmi jó, hogy ennek az új lakásnak az elérése: álom volt neki, ami felé
               vágyódva loholt, súlyos táskáját váltogatva a karjain. Oh! hogy végre egy olyan
               szobában alhat majd, amelyik tiszta, csendes... és egy asszony is van ott...
               borzasztó így szeretőt kapni a szobabér fejében... de ő ezt az asszonyt szeretni
               fogja... összesimítja kettőjük lelkét hosszú estéken át, amikor elbeszélik egymásnak
               szomorú életük állomásait.</p>
            <p>Egy péküzlet kirakata állította meg. A pult előtt rövid gatyában a lisztesképű
               pékinas állt, hátán a kenyereskosárral. Átpillantva, éhséget érzett s belépett a
               boltba. Zsemlyék s kenyerek szaga fogadta és egy nagyon csinos, szőkehajú
               kiszolgálókisasszony.</p>
            <p>- Hisz itt egy angyal oszt fél, egész s negyed cipókat, - gondolta, erősen bámulva a
               kiszolgálólányt.</p>
            <p>Derülten kért egy szép rozscipót s játszón lecsöngette az érte járó ércpénzt.</p>
            <p>Odakint frissen belefalt a ropogó héjba. Semmit se szeretett jobban a kenyérnél. És
               máskülönben is a folyó mellett járt; messzi muzsika hangzott a hídpillérek alól; a
               gyönge szél a hullámokból fütyült, mint az ifjú rigó...</p>
            <p>Végre odaért a négyemeletes házhoz, ahol Novák lakott eddig.</p>
            <p>Lebegtető jókedvvel haladt át a sötét emeleteken. Mi lenne, ha egy porcellánajtó
               várná, olyan vékony, hogy a mögötte égő rózsaszín lámpások áttüzelnének rajta? És
               halkan benyitva, ott ülne a szőkehajú asszony, aki mosolygó gyereket ringatna.</p>
            <p>Kipirult arccal ért a negyedik emeletre. Ez az? Ez lenne a porcellánajtó - s
               elmosolyodott a barnára festett bejárat láttán. Bekopogott és választ várt. Mi az,
               talán nincs itthon senki? Kissé megrázta a kilincset.</p>
            <p>Végre kipattant hevesen az ajtó és valaki mögéje sodródott esetlenül. Sötét volt.
               Angelov megállt a küszöbnél és bekiabálta:</p>
            <p>- Jó estét kívánok!</p>
            <p>Egy nyúlós, nyafogó férfihang motyogta:</p>
            <p>- Kialuuudt a gyeeertyáám!</p>
            <p>Hallatszott, amint gyufát próbál gyujtani. Dünnyögött. Fordítva akarhatta sercenteni
               a szálakat. Végre apró láng lobbant s erősebb fénnyel a gyertya. A rőt fény körében
               egy parasztfej vigyorgott, a nyakába vastag sál volt tekerve. Bár a kajánság az egész
               arcát bezsírozta: minden kis vonása külön gúnyolódni látszott. A szája rögtön
               megvetően biggyedt el; tompa orrával odaszimatolt Angelov felé és egyszerre csak
               elkezdte mozgatni a füleit.</p>
            <p>- Az ajtóót - nyujtotta nyafkán a parasztkülsejű -, huzat van - és megint a fülét
               mozgatta.</p>
            <p>Angelov belökte, de a kilincsen hagyta a kezét. Biztosan rossz helyre tévedt.</p>
            <p>- Kérem - kiáltotta ingerülten -, én egy szobát akarok kivenni, Pipe asszonytól.</p>
            <p>A másik erre lenyúlt a földre. Angelov utána nézett és látta, amint lomba karjaival
               két hatalmas utazókosarat húzott hátrafelé. Aztán fürgén az asztalhoz kapott és egy
               ellenzős sapkát nyomott a fejére.</p>
            <p>- Késő, - felelte és prüszkölve felhúzta a szemöldökeit.</p>
            <p>A mutatóujjával a mellét kezdte ütögetni:</p>
            <p>- Én... én... kivettem!</p>
            <p>Angelov rögtön elértette s elpirult. Ohó, későn jött az ifiúr, a szoba már az
               enyém!</p>
            <p>Angelov akaratlan kiváncsisággal föltépte a szoba ajtaját. Hátha odabent van az
               asszony és megkérheti, hogy dobja ki ezt a szörnyet.</p>
            <p>A férfi mögéje osont, mintha egész közelről akarna gyönyörködni a szép ifiúr
               csalódásában: „Nincs!” és megrázta tunya fejét és ő lépett be büszkélkedőn, magasra
               emelve a gyertyát. A falak kékre voltak meszelve és megnyugtatón hatottak a szemekre.
               Egymás mellett feküdt két megvetett ágy... a szoba pedánsan tiszta volt és egy
               Madonna-kép diszítette. Angelov rá akart támadni erre a férfire, ráígérni a lakásra,
               a különbözetet neki adni haszonnak, csak menjen innen, csak adja át neki. Aztán mégis
               csak hátrafelé húzódott, mint a rák és esetlen állatnak érezte magát, amelyet egy
               idegen akarat mindig visszafelé mozgat és helyére büdös szörnyeket telepít be.</p>
            <p>Nem is köszönt el. Futott a lépcsőkhöz.</p>
            <p>S úgy süllyedt alá, mint ólom a vízbe. Évek tompa, elhallgatott fájdalmai szakadtak
               föl Angelovban lenn, az uccán.</p>
            <p>Ez a paraszt, aki talán egy nappal előbb vette ki a szobát, lehúzta ezt az asszonyt,
               akit az ő vágya és szerelme fölemelt volna. Volna, volna... az ördögi akarat mindig
               gyorsabb néhány pillanattal, mint a jóság...</p>
            <p>Vitte a táskáját uccákon keresztül. Már mind a két karja fájt tőle. Estéli köd
               kezdett alászállni a forró nap után, ez a tébolyra emlékeztető világlehellet. Fázott.
               Hiába volt forró a nap, az erdőbe nem mehet aludni, mert meghülne. A ligeti padok
               nyirkosak és amúgy is fölkeltenék a rendőrök. Nagyon nyomorultnak érezte magát. Hát
               így sikerült neki az elszabadulás a régi környékről, ahol árva ifjúságát töltötte s
               a kocsmaszagú háztól... itt kószál céltalanul az uccán... Maga elé bámult keserűn s
               megrezzent, ha egy-egy fekete alak lebegett eléje, majd eltűnt mögötte az estéli
               ködben. Az uccai lámpások méregzöldek voltak, mint a víz alá merült rézgombok. A
               kocsik tompán dübörögtek a környéken. Mintha hirtelen borult fehér álomban járt
               volna, ahol elfagy a lélek... s akárhogy okoskodott, mindenért csak az életet tudta
               okolni, ezt a születésben, halálban egyaránt véletlent! Egy sáros uccába jutott. A
               mély és nedves keréknyomokba tiport. A cipőibe víz csurgott, a nadrágja sáros lett.
               Nem bánta. Jól esett ez a piszokban-lépdelés, a sár nehéz tapadása a cipőin.
               Szándékosan elakadt benne, mint akinek immár kifáradtak a lábai, hogy tovább menjen
               az életbe. Így állt sokáig, csalódva, könnyeivel küszködve.</p>
            <p>Mikor fölindultan kimozdult a sárból, esztelen vágyat érzett, hogy még jobban tetézze
               a kínjait. Dühöngeni kezdett, csépelte önmagát és végül fölkiáltott: „Meghalni!
               meghalni!” - Olyan panaszosan kiabált a csöndes uccában... mint a tűzbe került állat,
               úgy nézett körül: hol találná itt meg a halált?</p>
            <p>Remegő térddel álldogált, aztán nekidült egy oszlopnak.</p>
            <p>„Életveszélyes! Magasfeszültségű áram!” - hirdették az oszlopon a fekete betűk.</p>
            <p>Angelov nézte a kicsi zománckoponyát és a keresztberakott lábszárcsontokat. Haját
               verdeste a fehér köd...</p>
            <p>A táskája most halkan szétpattant és nem tudta becsukni többé. Hóna alá fogta, míg a
               másik karjával a verejtéket törülte homlokáról. Szédülten odébb indult. Miért
               remegett még most is az ökle, ha visszagondolt a vigyorgó parasztra? Az az asszony
               talán fölriad ma éjjel és érzi, hogy valaki sír érte az uccákon át. Hátha megérzi,
               hogy szeretik.</p>
            <p>Ez a gondolat megnyugtatta a lassan csillapodó Angelovot és valahogy visszaformálta.
               A feje oldalt billent, mintha a szomorúság keze hajtotta volna félre.</p>
            <p>- Aludni - gondolta - vagy talán inni?</p>
            <p>Ki ad majd neki szállást, ha a saját harcától rongyosan, szétszakadt táskával belép
               valahova?</p>
            <p>Mindegy, aludnia kell. S leste a sötét kapualjak céduláit.</p>
            <p>„Egy tisztességes fiatalembernek...” Itt bement azonnal. Kézzel kitapogatta az ajtó
               fölötti számokat. Kilences szám: itt van. Még ég a lámpa. Rajta! Fáradtan
               bekopogott. Közben a pénzéért nyult. Ha gyanakodnak, mingyárt az asztalra teszi s
               valami kifogást mond, mert ilyen sáros.</p>
            <p>Félrehúzódott a fehér függöny s mögüle egy öregasszony kukucskált ki.</p>
            <p>Mintha habozna, hogy beengedje-e a látogatót.</p>
            <p>Végre beengedték. Ordítani kellett a töpörödött asszonnyal, mert az süket volt.
               Nehezen értette a szót: szorongva vizsgálta a mocskos, csatakos Angelovot és folyvást
               a szétrepedt cipőjét nézte, amelyből ki-kibuggyant a sár.</p>
            <p>Csak amikor a pénzt a kezébe adta és elordította, hogy autó gázolta el és aludnia
               muszáj... csak ekkor enyhült az anyó ijedt félelme.</p>
            <p>Ajtót nyitott Angelovnak s ez holtfáradtan roskadt az ágyba.</p>
            <p>Amint Angelov bement, az anyó egy lapát szenet dobott az éjjeli tűzre. S lefeküdt
               nyögdécselve a padlóra vetett matracokra. Néha erőlködve fölemelte a fejét és bénán
               áthallgatódzott. Persze nem hallott semmit. Csüggedten felsóhajtott, bizakodva
               keresztet vetett és panaszosan elmotyogta a Miatyánkot. „Szabadíts meg a gonosztól” -
               ezt hangosan kiabálta, hogy meghallja az új bérlő is!</p>
            <p>S elaludt, közel a szoba ajtajához, mint a süket kutya, amelyen átléphet a gyilkos, a
               tolvaj, a halál; nem hallja, nem jelzi éber ugatással, hogy ébredj gazda, ébredj,
               közeledik a Rossz!</p>
          
         </div>
         <div type="chapter">
            <head>10.</head>
            <p>A Nap lerázta magáról az őszi felhőket, s most merő tűzzel bámult a földre.</p>
            <p>A máskor lomha Taube izgatottan járkált irodájában föl s alá. Nem szokott ilyen korán
               fölébredni. Ma valami furcsa nyugtalanság fölverte. Már öt órakor talpon volt... Mi
               lenne, ha most lemenne az üzembe, gondolta... ilyenkor megy be a fűtő... hogyan kezd
               a munkájához. - Töprengett. Már nem is emlékszik rá, oly rég nem látta. Milyen hanyag
               főnök lett, milyen lusta, fáradt ember!</p>
            <p>Önbizalma fenékig megingott töprengései alatt. Rájött, hogy egyetlen jóízű pillantás
               se éri őt ingyen; senki se köszön neki érdek nélkül... s a bókok!... ó, jaj...</p>
            <p>Ma délelőtt lesz a Kelmefestők és Gőzmosók Egyesített Ipartestületében az
               elnökválasztás. Taube már régen megkezdte az agitációját... először csak unaloműző
               tréfából. Mi az néki, az ilyen elnökség! Ha akarja, hát csak természetes, hogy ő lesz
               az elnök. De most belátta, hogy a dolog nem is oly egyszerű, hogy a „vörös” pártnak,
               meg a „bugeroknak” igenis elveik vannak. Fojtott dühhel, túlzó komolysággal ment már
               neki a játéknak. No majd megmutatja!... Egy Weisz nevű göthös kis mestert szerzett
               meg agitátornak; jól fölhízlalta pénzzel. Hadd érezzék rajta messziről a pénzszagot.
               Őt nem akarják elnöknek? Majd meggondolják, mert a festékekért s más vegyszerekért
               váltóval kell fizetni s arra egy jó kezes is kell aláírónak... S Taube fölajánlotta
               magát válogatás nélkül. Végül is Taube és egy Markovics nevű képesített mester lettek
               az elnökjelöltek... A kis Weisz nevetve mesélte Taubenak, hogy az antiszemita
               mesterek milyen szegényes cécókat tartanak szombatonként. Alig van boruk. És ő
               ilyenkor közéjük ül... rendel... fizet. S a szomjas torkúak hamarosan elfelejtik,
               hogy Taube zsidó... még éltetik is néha, ha berúgtak már...</p>
            <p>- No, - gondolta Taube - meg fogtok választani engem... ti fogtok megválasztani,
               gőgösek, ti, akik a „Főnix” megalapításakor tagul se vettetek föl... mert kontárnak
               hívtatok és zsidónak.</p>
            <p>De ez a gúnyos fölény már napokkal ezelőtt eltünt Taubeból. Látta a fontoskodó
               sürgést, forgást a testületben s hallotta az ellenpárt agitátorainak egy-egy
               megjegyzését. Fölforrt a vére s egyre fontosabbnak tetszett már ő előtte is a jövendő
               elnöksége.</p>
            <p>Tizenegykor kellett Weisznek eljönnie a mesterekkel Taubeért, ha elnök lett. Fél
               tizenegy volt most... s Taube még mindig föl s alá járt az asztala előtt. Hátha
               leszavazzák, kínozta a gondolat s mérhetetlen áldozatkészséget érzett magában arra
               az eshetőségre, ha megválasztják... valami nagy célt látott abban most: elnöknek
               lenni, élén állni egy egyesületnek, másokért, egy iparért küzdeni lankadatlan...</p>
            <p>Pont tizenegykor már a telefónja elé ült. Az ablakok nyitva voltak: a fény verítéket
               csikart a homlokából.</p>
            <p>Aztán megint fölugrott.</p>
            <p>- Csak tudnám már az eredményt - morfondírozott izgatottan -, miért nem várom be
               nyugodtan? Miért izgat föl ez a választás? Hát fontos nékem ez? Gazdagabb lesz azzal
               a pénztárcám? És ezek, ha meg is választanak, úgyis csak a pénzemért teszik, amit
               Weisz varázsolt át pörköltté, borrá, likőrré.</p>
            <p>Elébe emelkedett az egész ipartestület: olyannak tűntek előtte, mint a mindig
               részegek, akiket a sok benzin, anilin, a fojtogató vegyszerek ijedelme félig
               bolondossá tett, álomkórosokká, akik átnagyzolják hónapjaikat.</p>
            <p>Most kopogtak az ajtón. Taube szíve nagyot dobbant... A Weisz volt, pityókás fényű
               szemekkel. A szájából erős borszag dőlt. A két lépést úgy tette meg, mintha átlépné
               velük a Himaláját. Taube kutatóan kereste mögötte a küldöttként jövő mestereket, de
               senkit se látott.</p>
            <p>A pislogó mesterre meredt. Annak pedig, mintha másutt fölbiztatták volna, szokatlan
               bátorsággal csikordult meg a hangja:</p>
            <p>- Hát kérem, Taube úr! - s megtörölte a homlokát, mintha a gondolatait símítaná el
               ezzel - nix! - s a vállát vonogatta, míg Taube szája egészen elferdült az
               izgalomtól.</p>
            <p>- Enni ettek jól, inni is ittak - s mutogatta a kortyolást s a falatozást, majd
               mintha elvágták volna torkában az éles hangokat, hirtelen suttogó könyörgőre
               fogta:</p>
            <p>- Bocsásson meg, kedves, drága jó Taube úr, bocsásson meg nekem - s mindenáron kezet
               akart csókolni -, de Markovics lett az elnök! Ő, az ökör!</p>
            <p>Most már sóhajtás volt a hangja s mintha leeshetne: a banketteken összehízott
               kicsinyke tokájához kapott - s rádöbbent, hogy ő berúgva jött ide, mintha diadalt
               hirdetne... de mit tehet erről is, mikor a pokoli mesterek magukkal vitték a kocsmába
               s negyedóra alatt három liter bort öntöttek belé s így küldték el Taubehoz a hírrel:
               megbukott.</p>
            <p>Taube hatalmas lökéseket érzett magában. Mintha ki akart volna ugrani belőle egy
               fájdalmas alak, hogy panaszaival berohanja a várost. Képtelen volt megszólalni, csak
               engedte, hogy remegtesse az izgalom. Ez a részeg hírhozó megmutatta, hogy kelepcébe
               csalták: látta, amint most is dörögve röhögnek rajta a mesterek, kiszámolják a sok
               potyát és majd megfúlnak azon, hogy őt milyen szépen leszavazták. Torkán érezte a
               gyűlölet kését.</p>
            <p>Olyan hangosan kiabált, hogy Masa rémülten befutott s a kis Weiszben látva a düh
               okát, kifelé rángatta az egyre hápogó részeget:</p>
            <p>- Csak jöjjön, csak jöjjön - húzta -, mert még megöli magát.</p>
            <p>Meg volt ő is rettenve. Taube eddig a legnyugodtabban húzta és tolta az embereket s
               íme, most az öklét rázza s úgy néz maga elé, mint akinek rögtön elfut az esze.</p>
            <p>- Hát engem mindenki útál? Hát már ezeknek se kellek? Ki vagyok én, hogy engem
               mindenki leszavazhat?</p>
            <p>Vad járkálásba kezdett a szűk irodában.</p>
            <p>Dörmögését nem lehetett érteni. Mintha valami keleti imát mormogna... suttogott...
               majd kiáltott egyet.</p>
            <p>- Tudni akarom, - sziszegte megfeledkezve mindenről - tudni akarom, hogy ki szeret
               engem.</p>
            <p>Majd a diványra dőlt s mint egy csendesülő zokogás, viaskodott magával.</p>
            <p>Mikor este hétkor zuhogva legördültek a viráguccai üzlet redőnyei, három kis hordó
               sör s egy apróbb boroshordó szomorkodott az iroda ajtója mellett. Még reggel hozatta
               ide Taube. Nagy dáridóra készült. Hadd mulassanak a proletárok is egyszer. Hadd
               lássák, érdemes ő az elnökségre. A csinosabb nőknek már tegnap megmondták, hogy ma
               itt kell maradniok egy kis külön munkára. Az üzletvezetőnő vitte szét a megtisztelő
               parancsot.</p>
            <p>Most tanácstalanul álltak a lányok a lehuzott redőnyök mögött. Mi lesz? Kipirultan
               várták, hogy Masa mikor jön ki Taubetól s milyen hírt hoz... A Főnix ura azelőtt
               gyakran rendezett itt vidám estéket, zárás után. Valamennyien berugtak s a dáridó
               hajnalig tartott. De reggel azért pontosan bedurrantak a gázvasalók... Masa és a
               többi kiszolgáló kisasszonyok hatalmasan bepúderozták, kifestették magukat s a vevők
               jöttek-mentek rendesen.</p>
            <p>Csoportba gyűlve, meghökkenten lesték a kis irodaajtót. Már nagyon felkészültek a
               murira és csalódva hallották, hogy beteg lett az öreg s mint egy eszelős sír benn
               Masa karjai között.</p>
            <p>Mikor elunták az álldogálást, letelepedtek a ruhásbatyukra és suttogva beszélgetni
               kezdtek.</p>
            <p>Az egyik lány pedig ráült a söröshordóra s úgy tett, mintha korsót tartana a kezében
               és inna a sörből. Aztán a fejét kiváncsian odahajtotta az irodaajtóhoz és
               hallgatódzott. Taube lassú, ziháló szavai szürődtek ki... és Masa rémült hangja... a
               lány egyideig fülelt, majd fölállt a hordóról. A pulthoz ment, ahol az ételhordója
               állt, kedvetlenül lehajolt érte s fanyar grimászt vágva a kijárat felé tartott.</p>
            <p>Erre a többiek is elindultak. Az utolsó leoltotta a villanyt és csöndesen behúzta
               maga után az ajtót...</p>
          
         </div>
         <div type="chapter">
            <head>11.</head>
            <p>Ilcsi néni riadtan kószált az uccákon hetek óta. Pufók arca leszikkadt és teljes
               fehérségét mintha az epe sárga színe festette volna át. S ha dromedár testén nem is
               látszott a soványodás: valami árnyékszerű gyöngeség lengte be az alakját s tömpe
               ajkain jajok törtek a ködlő levegőbe. Volt egy gombnyi barnás szemölcs a két
               szemöldöke között, ami kicsisége ellenére is mintha szemet szúrt volna mindenkinek.
               Ez a szemölcsféle burjánzóban volt és viszketőn fájt; majd mintha szétvetné valami
               gennyes gőz: kezdett kihasadozni s gyulladtnak látszott. Ettől a nyugtalan folttól
               Ilcsi megriadt, úntalan rácsillogtatta a zsebtükrét, hogy ideges pillantásokkal újra
               és újra megvizsgálhassa. Úgy tűnt föl, hogy az egész folt állandóan nől és mintha
               nagy súlya lenne: kissé a bőrbe süppedt. A fölényes Ilcsi néni, a veterán, szinte
               szorongva púderozta, semmi módon sem akarva, hogy a kolléganők vagy mások
               észrevegyék. De a fehér púderlepel lepergett a homlokáról és a folt fájt, nagyon
               fájt.</p>
            <p>Behájasult szemét meresztgetve szuszogott végig a kültelki uccákon, lankadatlan
               izgalommal kutatva egy lezüllött orvos után, aki éveken át a legszerelmesebb vendége
               volt. S amikor ráakadt egy pincekocsmában: lelkendezve fölkapta az orvos részeg
               kobakját, erővel talpraállította és haza vitte a lakására. A bódult férfi mintha
               föléledt volna az ismerős nő láttán: gyönyörködőn elnevette magát.</p>
            <p>Ez a sovány, hatalmas termetű alak: Dr. Kritz nőorvos „volt”. A „volt” szócska
               jellemezte az életét; volt: izomtól duzzadó hatalmas tornászalak; volt: elegáns úr és
               minden más, ami élő és egészséges, de csak „volt”. Mint nőorvos biztos kézzel végzett
               abortusokat; tanult, fejlődött; úri családból nősült.</p>
            <p>De a doktorban ellenállhatatlan inger élt a lompos, a szurtos cselédlány és
               takarítónői típusok iránt és néhány hónapi házasélet után kitört az első botrány: az
               ifjú férj megostromolta a tenyeres-talpas szakácsnőt. Két hét múlva a szobalány tett
               sírva panaszt a nagyságos asszonynál. A doktor megfogadta, hogy kiirtja vad
               szenvedélyét; lesütött szemmel járt és kelt; majd cselédruhába öltöztette sirdogáló
               feleségét; a sápadt nőnek poroló ruhával, söprűvel a kezében kellett fogadnia...
               Kritz vesztére, áthaladva a Virág uccán: lopva fölemelte a járdára szögezett
               tekintetét s szeme oly vadul kezdett szikrázni, mint még soha: Ilcsi néni topogott
               előtte. Valóságos dühroham sodorta a nő felé. S a nagy ágyban (amely előtt most
               emlékező borzongással állt a doktor) Ilcsi néni mosolyogva hallgatta végig a doktor
               vallomását. Ilcsi néninek (kezdő volt még akkor) nagyon imponált, hogy egy nőorvos
               lett a vendége. Eldiskurált vele kedvesen: okosan faggatta, tanácsokat kért. S így
               szót-szóra lopva ki a férfiből, eljutott egy ajtóhoz, amit az orvos idáig öntudatlan,
               félve zárva tartott s elég volt egy szezámi, disznó mondat: a bűvös ajtó fölnyilt s a
               rejtett vágy előbújt mint a fantom.</p>
            <p>Az orvos lázas szájjal vallotta be, hogy szeretne rugni, mint a lovak, harapni, mint
               az oroszlán, üvöltve inget szaggatni s padlón, vagy kint a mezőn, erdőn kéjelegni.
               Serdülő korban, mint vidéki fiú, végignézte egy istálló párzását.</p>
            <p>A doktort fölizgatták a saját szavai. Szeméből vad, panaszos tűz lobogott elő. Fojtón
               nyöszörögte:</p>
            <p>- A feleségem sose engedi...</p>
            <p>S mivel Ilcsi csak vihogott rajta, az arca vörösen eltorzult, a fogait kezdte
               csikorgatni és többször, fájdalmasan kiáltozta:</p>
            <p>- Ne alázz meg, ne alázz meg, könyörgöm, ne...</p>
            <p>Ilcsi néni talán kilöki a férfit, ha az ő kemény szívében is nem kalimpált volna már
               egy kapzsi vágy. Évekkel ezelőtt a villamoson utazott és mellette két
               színésznő-külsejű hölgy diskurált. A kocsiról látni lehetett a közeli hegy szép
               villasorait és a két nő irígy kacagással mutogatta egymásnak a legszebb villát:</p>
            <p>- Ez is abból szerezte - suttogta az egyik gúnyosan.</p>
            <p>- Nem is a művészetéből - legyintette a másik.</p>
            <p>Ilcsi néni még fiatal volt nagyon: pályája kezdetén állt és ez a márvánnyal borított
               palota, a nagy szines kert, hirtelen a szívébe bújt a hegyről, egy ilyen pazar villa
               lett az ő szíve, ezért vert szerelem közben, ezért élt a bordélyban, ezért tett meg
               mindent, hogy majd meglegyen egyszer a palota.</p>
            <p>Ez birta rá, hogy maga mellé édesgesse a doktort végzetesen; ám a taksát egyre
               följebb srófolta és a kapott pénzeket kapzsin zsugorgatta. Nem volt rest kiszuszogni
               szántóföldekre, vagy megbujni egy istálló mélyén, hogy a búsás díjat
               megkaparintsa.</p>
            <p>Az évek folyamán lezüllött mellette ez az ember: nem bánta mi módon, csak pénzt
               harácsolt és hordta Ilcsinek. Írt morfiumot, gyártott hamis bizonyítványt, míg végre
               egy haláleset börtönbe dobta s egy újabb törvényszéki tárgyalás elvette a diplomáját.
               A nyolcévi börtön után úgy tengette az életét, mint a bűnösök szokták: kilökve
               mindenhonnan, megint a bűneihez fordult. Összeállt a bábákkal, dolgozott nekik, sápot
               húzott tőlük és haszonnal kártyázni kezdett. De az óvatos Ilcsi néni egyre ritkábban
               engedte magához, mindig följebb hajtotta a taksát és a kevés pénzzel jelentkező
               embert kegyetlenül kidobta. Kritz akkor kezdett inni bánatában.</p>
            <p>S most ismét itt ült Ilcsi néni szobájában s azt hitte újra kezdődik a régi...</p>
            <p>Ilcsi néni hagyta, hadd bámulja ki magát; pedig az ő szíve még vadabbul vert a
               kiváncsiságtól; az orvosok nem mondanák meg neki az igazat, de... ebből ki lehet
               szedni mindent. A férfi szinte öntudatlan nyujtogatta eléje a karjait... odalépett
               hozzá, átfogta a fejét és szájon csókolta.</p>
            <p>Ilcsi néni duruzsolva elébe guggolt és megsímogatta a remegő kezet:</p>
            <p>- Ide nézz, te - tört ki belőle az izgalom -, ide nézz... ne hazudj... mondd, mi
               ez?</p>
            <p>Kritz lobogó tekintettel nézte néhány pillanatig a fekélyes foltot: a szája táncolt a
               kimondandó szótól.</p>
            <p>Ilcsi néni rémülten leste, hogy remeg a részeg teste és végigfutott rajta a
               hideg.</p>
            <p>A volt doktor sokáig bámulta a kis foltot, aztán kétségbeesetten megrázta a
               fejét.</p>
            <p>- Ilcsikém - szólalt meg rekedten s az ujját rányomta a fájó foltra -, ez rák!</p>
            <p>Ilcsi néni ijedtében akkorát ütött az ujjára, hogy Kritz fölszisszent a fájdalomtól s
               most már latin szavakat zúgva, orvosi citátumokat bömbölve, magánkívül bizonygatta,
               hogy igenis bőrrák, rák, biztosan az, meg mer rá esküdni... és már esküre is emelte
               vékony karját...</p>
            <p>Ettől a naptól kezdve Ilcsi néni heteken át ivott.</p>
            <p>Makacsul púderozta, egyre púderozta a lassan fekélyesedni kezdő, ezüstpénznagyságú
               foltot; és megdöbbenve vette elő a centimétert, hogy keblei bőségét mérje, combjai,
               karjai vastagságát. Állandóan soványodott. Oda volt a specialitása.</p>
            <p>Egyedül mászkált ezentúl, magával beszélgetve, csodát várva. Szorongva keresett
               valakit, akinek elpanaszolja szerencsétlenségét, megmutassa vékonyodó lábát,
               karját... s hirtelen örömmel Taubera gondolt, a „Főnix” főnökére... hát nem együtt
               akadtak rá a viráguccai üzlethelyiségre? S mennyiszer hallgatta Taube álmait a világ
               legnagyobb gőzmosójáról, ahol minden fal hófehér csempékkel van kirakva; a mosógépek
               zománcozottak...</p>
            <p>- Elmegyek Taubehoz - gondolta -, hiszen úgy mondják, nála is rosszul áll a
               jókedv...</p>
            <p>Egészen fölfrissülve tartott haza a borús alkonyatban; egy világoskék ruha volt
               rajta, ezt le akarta vetni s fölvenni helyette a fekete georgette-ruháját, mert a
               szomorú ember ne járjon világoskékben. De amikor rajta volt s még mindig hatalmas
               alakja feketén töltötte be a tükröt, s kint és körötte úgy nőtt a sötét:
               összerándult, kellemetlen volt és mintha a folt jobban látszott volna a fekete színek
               közül.</p>
            <p>A fejét ingatva, magányosan, sóhajtozva ereszkedett alá a recsegő, ropogó falépcsőn.
               S egyetlen lélekkel se akadt össze.</p>
            <p>Belépett halkan, elgyöngülten köszönt. Masa útját állta azzal, hogy Taube alszik.</p>
            <p>- Muszáj! - felelte kurta bánattal. - Muszáj beszélnem vele - és eltolta maga elől az
               üzletvezetőnőt. Ilcsi néni izgatottan kopogott az irodaajtón és nem várva választ,
               benyitott.</p>
            <p>Az iroda sötét volt, de a diván felől suttogás hallatszott. Ilcsi néni fülelve
               megtorpant: hátha szerelmi jelenetet zavar. Dobogni kezdett a cipőjével. A suttogás
               hirtelen megakadt s riadtan kérdezték:</p>
            <p>- Ki az?</p>
            <p>- Az öreg Ilcsi van itt, Taube! - mondta szelíden.</p>
            <p>Izgatott, undorodó kiáltás:</p>
            <p>- Mit akarsz?</p>
            <p>- Csak beszélgetni jöttem... egy picit...</p>
            <p>- Nem, nem - hangzik idegesen -, hagyjál... menj csak vissza...</p>
            <p>- Ne haragudj, Taube úr, hogy eljöttem... régóta ismerjük mi egymást, úgy-e... te is
               beszéltél sokat nekem a gyáradról - s fölemeli disznóbőr-retiküljét -, én meg
               gyüjtöttem és tömtem az ilyen retikülöket, hogy villát vegyek vénségemre...</p>
            <p>Elakad. Zokogón folytatja: - Rákom van.</p>
            <p>A merev Tauben végigfut a hideg s arrébb vonja magát; húzódik, húzódik.</p>
            <p>- Rák! - kiáltja - rák! jaj, ne érj hozzám! - fölugrik s kezdi a mutatóujját a falhoz
               dörgölni, mintha le akarná sikálni róla a rémes tapintást.</p>
            <p>Ilcsi néni a karjára borultan, furcsa, trombitáló hanggal zokog a dívánon. A szája
               tátog, a lélekzete sípol.</p>
            <p>Taube megrőkönyödve nézi. De hát mit akar ez itten? Minek jött hozzá, miért jön így
               minden rossz egyszerre össze? Mi van ő körülötte, ki küldi hozzá a Lankerokat, az
               Ilcsiket, a rossz emlékeket?</p>
            <p>Egyre izgatottabb. Ilcsi minden mozdulatától összeremeg.</p>
            <p>- Hát mit akarsz? - mondja előreszegzett fejjel - ki hívott?</p>
            <p>Most Ilcsi fölemeli könnytől ázott hatalmas arcát.</p>
            <p>Taube undorodva dobbant egyet:</p>
            <p>- Micsoda jogon tolakodsz te be hozzám, - mondja kiabálva - és mit akarsz tőlem?</p>
            <p>A felöltőjéért nyul. Mikor föl akarja venni, Ilcsi néni kétségbeesetten megfogja az
               egyik szárát. Taube arca egészen elvörösödik s kirántja magát. Ilcsi feje oly közel
               van az arcához, hogy láthatja a könnyeket kibuggyanni a szeméből, rálélekzik, rásír,
               már-már hozzáér a rémület nagyítóüvege alatt óriássá nőve, mikor újra kirántja
               magát... aztán kiugrik az irodából, eleinte lihegve, gyorsan lépdel, majd futni kezd
               át a bolton: - Taxit! - kiáltja az uccán s befogja maga mögött az üzletajtót. Az
               alkalmazottai meglepődve sietnek utána s a hátuk mögött föltűnik a sírástól dűlöngő
               feketeruhás Ilcsi néni.</p>
            <p>Csak azt tudja, hogy már autóban ül és az rohan vele...</p>
            <p>Az izgalomtól kiüt rajta a veriték, de amint az autó rohan s futnak vele szembe a
               fák, a hűs őszi szél kezdi törülgetni Taube arcát és testét.</p>
            <p>Úgy odafúrja fejét, szemét a közeledő távolságokba; oly friss és hűtő ez a szél... s
               hogy hajszolja benzinlovát a sofőr... micsoda borravalót kap ez a legény...</p>
            <p>Most a sötét uccából hirtelen átkanyarodik az autó a Fő útra: itt csillogó
               lámpafényekkel röpül Taubenak a szél és már didereg tőle. S mikor újra sötét uccákon
               száguldanak kifelé, valahogy a szél kezd a lelkére hatni, érzi, hogy fél a füttyétől,
               fázik az áramától, hogy amott hirtelen sikongva, a sötétből errefelé fut egy uccai
               lámpa fényéből kilépve Ilcsi néni zöld arccal s arrébb egyre szöknek más zöld és
               gennyes arcok a lámpáktól... Taube arcához ütődnek s mögötte a sötét útra hullnak.
               Rohan a szél, rohan az autó, rohan a sok rákos arc.</p>
            <p>És félőn fütyülnek a fák és most minden megrázkódik az elfagyott Taubeval együtt;
               megáll és szikrázva lehull előtte a rémképek hada; megáll és lezuhan az éccaka s
               Taube átlépdel a levegőn, félve, valaki vissza akarja tartani, de ő befut egy kapun
               és csak az ebédlője csillogó tüzénél áll meg. Mint az álom lép hozzá a felesége,
               akire egyre kiabál a járandóságát féltő sofőr...</p>
          
         </div>
         <div type="chapter">
            <head>12.</head>
            <p>Másnap Taube igyekezett unalmasnak találni a rávicsorgó félelmeket. Egy óriásit akart
               ásítani s kissé remegő kézzel hessegette a néha elébe álló Ilcsi néni arcát.</p>
            <p>- Az egész egy nagy bolondság - mondogatta magának a karosszékben üldögélve -, csak
               idegesség! - s körültapogatta óvatosan a koponyáját -, még nem puhult meg hál’
               Istennek, még nem! - s ezen csöndesen elmulatott.</p>
            <p>Hősiesen szembefordult az órával, ami úgy megborzongatta azon a különös éjjelen. A
               két táncos alakja most napsütött volt és félelem nélküli. Mégis, mikor tizenegyet
               ütöttek a mély órahangok: mintha éjjel támadt volna. Kissé megremegett.</p>
            <p>A szoba közepére húzódott, négy fal határolta körül, de mintha ezek a falak is most
               verejtékezték volna ki rubinvörös rózsáikat és zöld girlandjaikat. A világ egyre
               nőtt, mozgott a szemei előtt. Lassan meg fogja hallani a porszemek beszédjét. A
               befújó szél mintegy fokozva ezt a telített hangulatot, megérintett egy papírdarabot,
               a függönyökhöz ért, - minden hangot adott: mintha tompa húrját pengette volna meg egy
               ismeretlen hárfának.</p>
            <p>Taube idegei szinte kibujtak a húsa alól, hogy fölfogjanak minden kis neszt. Ebbe a
               delejes légkörbe lépett be az eddig a konyhában foglalatoskodó Taubené. Kissé vörös
               volt az arca a tűzhely melegétől. Nedves kezeit beletörölte a kötényébe. A főzés
               mellől jövő asszony szelíd képe volt: de Taube hallatlanul fölizgatott szemmel ezer
               ráncnak látta. Ezer suttogásnak vette ideges füllel egyetlen szavát, nem az egészet
               látta belőle, hanem a nyüzsgő kicsiségeket. S a felesége mögött hirtelen megjelent
               egy egész sereg ismerős ember: ép úgy millió vonásra bomlottak s pezsgő sokaságukkal
               olyan érzést szöktettek föl Taube agyából, mint amilyent a fölpattantott szikvizes
               üvegek mélyéből feltörő, zizegő szénsavas buborékok keltenek.</p>
            <p>- Mi lesz - rémlett -, ha ennyi buborékot fog látni egyetlenegy emberből? Mi lesz, ha
               a valóságban elébe áll tíz: megőrül a rászakadó látvány sokaságától! Elfúl egyetlen
               panaszos szavuktól, mert millió sóhaj zsong abban; egy szó a multról: az egész multat
               döbbenti fel!</p>
            <p>- Kezdődik a pokol - állapította meg s bűnbánó sóhaj hagyta el a mellét -, nemrég még
               senkivel se törődött az emberek közül s most majd le kell görnyednie a porszemekre
               is.</p>
            <p>Zengett körülötte az ismeretlen hárfa. Félt elárulni, hogy hallja; orvost hívjon?
               Ezzel félig elismerné, hogy bolond; pedig ő nem beteg... tud visszafelé számolni...
               tíz, kilenc, nyolc, hét... csak valami gyötri valamiért... lelkiismeret?... Vagy az
               egész csak ideges izgalom?</p>
            <p>- Ebédeljünk! - szólalt meg komoran -, ebédeljünk -, ezzel átült az asztalhoz s mint
               valami álmot nézte a zománcosan csillogó tányérokat, cinszerűen fénylő poharakat s a
               vérre emlékeztető piros bort, amelyet legszívesebben rögtön visszaküldött volna; de
               félt fokozni ezzel az amúgy is különös hangulatot. Hanem a kenyér, ezzel a pokolian
               sok, lélegző lyukkal és így beszegve, a héj émelyítő barnaságával: halk fölkiáltásra
               bírták, amire mintegy megértő válaszul, komolyan ütni kezdett tizenkettőt az óra s a
               szoba lassan egyet fordult: éj lett, a táncosok elvigyorodtak s fehér lap rémlett
               Taube előtt.</p>
            <p>Nemsokára behozták a levest egy rokokómívű tálban, kiálló merőkanállal. Gőzölőn, mint
               egy színes porcellánmadár, odaereszkedett az asztalra. A leves sárgán virult benne. A
               zsír fillérkéi fényesen keringtek a felszínén: Taube komolyan megnézte ezt a sárga
               színt és máris összerezzent, mintha szálka akadt volna az agyába.</p>
            <p>- Ilyen volt az a leves is - s kissé máris hátrahúzódott a táltól -, sőt... egészen
               ilyen - s izgató emléke kiegészítéséül, a legnagyobb pontossággal figyelte felesége
               minden mozdulatát -, ép így fogta akkor az édesanyja a nagy merőkanalat, mint most a
               felesége.</p>
            <p>Harminc évvel húzódott vissza ettől az asztaltól a másik asztalig: éppen így
               töltődött tele a tányérja harminc év előtt s mellette az apjáé is. Utoljára az anyja
               osztott magának. Emlékszik jól, olyan figyelmes arccal ereszkedett a székére, mint
               most a felesége.</p>
            <p>S csodálatos élénkséggel hallotta megszólalni az apja szuszogását; két-három torz,
               nehéz szuszogással indult az egész. Az apja egészen vörösszínű arccal mohón maga elé
               emelte a kanalát és olyan erővel fújt bele, hogy néhány csöpp a fehér abroszra
               csordult.</p>
            <p>Másodszor még vadabbul fújta az apja a kanálnyi levest: aztán hirtelen a tányérjába
               nézett, most bíborpirosra gyulladt arccal... dühvel nézett oda, mintha undorító
               legyet látna a fenekén... kiváncsin ők is odafigyeltek a tányérra s észre sem
               vették, mikor az apa arcán kínos fintor jelent meg s a szája sóhajtva fölnyílt...
               csak a kövér fejét látták odaesni a szétloccsanó sárga levesbe s dermedten tűrték,
               hogy a síkos porcellánon kissé oldalt csússzon. Az egyik szeme nyitva maradt s merőn
               rájuk bámult a leves alól. Nézték és várták, hogy majd lehunyja ezt a szemét is (hisz
               a leves forró és csípős), hogy megmozdítja a nyakát és kiemeli végre is a fejét: de a
               lassan elsötétülő arc ott maradt a tányérban s egyre nézett a sárga leves alól.</p>
            <p>Hangtalan ijedtséggel nyúltak érte a kezükkel (még élőnek hitték), de csak Taubenak
               volt ereje megfogni a zsíros koponyát, hátrahajtani, míg az ujjain végigcsurgó
               halálos leves megborzongatta.</p>
            <p>Mindez olyan élő emlék lett ezekben a pillanatokban, hogy Taube öntudatlan folytatva
               az elmúlt évek történetét, épúgy mondta ki most mint akkor, rekedten:</p>
            <p>- Meghalt... meghalt...</p>
            <p>Taubené meglepődve, az asztal tulsó oldalán fölkiáltott és fölugrott.</p>
            <p>Taube könnyes szemekkel bámulta a levesét: most zsíros felszínén a saját arcát látta
               tükrözni; nem bánta volna, ha hirtelen az ő feje is lehanyatlana s tompa fájdalommal
               tolta el magától a feleségét:</p>
            <p>- Az apám... - magyarázta halkan.</p>
            <p>Taubené rögtön megértette, hogy mit látott az ura imént (ismerte az esetet), de
               megpróbált mosolyogva tiltakozni a kellemetlen emlék ellen és így szólt:</p>
            <p>- Hozom a húst.</p>
            <p>- Csirkepaprikás van! - jelentette be az ajtóban Taubené -, csirkepaprikás, amit
               annyira szeretsz! Én csináltam, nem a cseléd - tette még hozzá.</p>
            <p>Hanem Taube még mindig elmerülten bámulta a már üressé vált, tányérra fagyott
               zsírosságot. Furcsa hegyek, tavak, világok voltak belerajzolódva s furcsa utazása
               esett rajta a holt emléktől terhelt szemnek.</p>
            <p>- Ezt vidd ki már, az Istenért! - tört ki dühös fájdalommal Taube s ellökte maga elől
               a tányért ‑, ezt az arcot... - és iszonyodva bámult az ügyetlenné merevült
               asszonyra.</p>
            <p>Végül Taubené félénken kivitte. S visszatérve, makacsul folytatni akarta a „finom”
               ebédet. Az első ebédjük volt együtt, évek óta.</p>
            <p>- Melyik részét adjam? - kérdezte s ezüst kanállal megkavarta a combok, szárnyak,
               nyakak holt seregét és végül kiemelt csemegeként egy lehúnyt szemhéjú kakasfejet.
               Taube a szegényebb időkből megszokta és meg is szerette az „aprólékokat”. Félig
               tehát kivette a paprikás létől fénylő tarajos főt s odaforgatta:</p>
            <p>- Akarod, szívem?</p>
            <p>A sárga csőr megfőtten meredt Taube felé: végéről szemenként csöppent a lé, mint a
               véres könny... s alatta széttépve fürödtek a többi tagok, kéklő, elroppantott
               csontokkal: jaj! olyan emberízű volt itt minden, egy ember feküdt a vérszínű lében s
               ők itt ültek fölötte, mint a földfejű óriások és szörnyű fogakkal falni akarták
               őt.</p>
            <p>- Vidd ki fiam az egészet - mondta Taube, panaszos hang alá rejtve pokoli undorát -,
               vidd már, könyörgöm.</p>
            <p>Félrehúzódott nyögve az asztaltól, míg elcsörgött a tányér, a villa s a vérszínű
               bor... Lázasan szomjas volt: de inni se bírt, mert hirtelen eszébe jutott egy
               ismerőse szava, akinek az öccse a folyóba fúlt és aki vízivás közben egyre arra
               gondolt, hogy az öccsét issza ki a pohárból.</p>
            <p>- Jaj - mormolta Taube s egészen összeroppant -, jaj - és kinézett szomorúan az égre,
               ahol szennyes, szürke felhők között tündökölt az őszi Nap -, mi lesz velem? - és a
               színig undorral teli gyomrát tapogatta fanyar arccal...</p>
          
         </div>
         <div type="chapter">
            <head>13.</head>
            <p>Taubeék cselédje, az ijesztően sovány, gyérhajú asszony úgy fogta föl Taube
               hazatérését, mintha az ő csavargó ura jött volna meg messziről. Buzgón segített
               széppé, kellemessé tenni ezt a kihült otthont s az ünnepi ebédek elkészítéséből
               alaposan kivette a részét. De az irtózat ebédje után: Taube nem bírt enni. A két nő
               végigpróbált minden húsfajtát, azonban a gőzmosótulajdonos csüggedten rázta a fejét:
               Nem - s úgy tett, mintha rossz íz törne föl a gyomrából.</p>
            <p>Két hét mult el az ebéd óta: ez az idő leszedte Tauberól a régi kövérséget. Az
               asszonyok nagy lelki szenvedések jelének vették a fogyást. Mint ápolónők sürögtek
               körülötte; nem bírt moccanni: mindig figyelte legalább két aggódó szem (néha négy
               is!). Az állandó ellenőrzéstől megmerevült, inkább nem mozdult, csakhogy ne hallja az
               óvatosságra intő sóhajokat!</p>
            <p>Mikor egyedül volt, kinézett az ablakon:</p>
            <p>- Milyen hamar sötétedik. Melyik hónapban is vagyunk?</p>
            <p>Nem bírta eldönteni, mert eddig nem érdekelte a naptár, ujság pedig nem volt a
               kéznél.</p>
            <p>- Nemsokára tél lesz, hideg lesz - vélte. - Milyen jó így, sajátmagammal
               elbeszélgetni, öreg! Ötven év, az is idő? De micsoda ötven év volt ez! Más ezer év
               alatt se élne annyit. S vajjon, aki százszor annyit élvez az életéből, mint a másik,
               az rövidebb ideig él talán? Nem éppen! Mindenki addig él, ameddig az Isten
               engedi.</p>
            <p>- Megint a halálhoz jutottam el - s idegesen fölállt a karosszékéből és az ablakhoz
               ment -; ha egy kicsit egyedül maradok és elgondolkozom mostanában, mindig a halálhoz
               jutok el. Pedig nincs jobb dolog, mint egyedül lenni, elüldögélni a csendben, szinte
               pihenni a magány érzésében, de tessék: másodiknak mindig belép hozzám a halál és meg
               kell vele osztani a csöndem.</p>
            <p>Szeme előtt a bútorok beárnyékolódtak, a falak fekete posztókká kezdtek válni és az
               ég mintha alvásba bukna, óriás kék fejével... mintha kinyílt volna a föld a
               gőzmosótulajdonos alatt és a fekete mélybe süppesztené. A nagy sötétségben üdítőn,
               szabadítón csattant egyet az üvegcsillár kapcsolója s a fény olyan erővel gyúlt ki a
               homály borongása fölött, hogy Taubere napfényként hatott. Az arcán meglepődés
               csillogott s a virágoknak kijáró gyönyörködéssel közeledett az üveglevelek között
               ragyogó lámpák felé. Mint a napsütötten gömbölyű, egészséges arc, úgy fénylett rá
               mindegyik és Taube, mostani életszakában érthető volt ez az ujjongás: az embereken
               elkopott vágy ilyen szenzációkban élte már ki magát.</p>
            <p>- Mi lenne - susogta elmosolyodva -, ha ide óriás, nagy fehér körtéket tennék?! Mi
               lenne, ha így leverve a sötéttől, mint egy varázspálca koppantására, fölgyúlna nekem
               tízezer gyertyaláng fénye és rámsütne, mint a Nap - s valami kellemes, forró
               bizsergést érzett máris a szívén.</p>
            <p>Fölkapta a telefónt:</p>
            <p>- Halló, küldjenek kérem Taube Jenő címére Akácfa út huszonhét alá, de azonnal,
               mondjuk tíz legeslegnagyobb fényű villanykörtét... mondjuk öt fehéret... ötöt pedig
               mindenféle színben - s idegesen felnevetett -, csak feketét ne tessék - s
               végigborzadt rajta a vak feketén égő lámpa képe - tehát feketét nem... igen, fekete
               nincs is akkor jó... de azonnal, drága kisasszony.</p>
            <p>- Ági - szólt ki feleségének a telefónbeszéd után -, jöjj be!</p>
            <p>Az ujját rászegezte a csillárra:</p>
            <p>- Új villanykörtéket rendeltem, jó? - s megverdeste az asszony arcát -, kell nekem a
               nagyobb fény, megnyugtat... nemsokára tél is lesz... - és érezte utolsó szavainak
               lírai csengését.</p>
            <p>S mikor észrevette, hogy a felesége ideges, fölállt, kissé meglökte a hosszú
               üvegkaron csüngő csillárt, aztán körbe húzta az egyik ujját a lámpafüggőkön s azok
               elkezdtek szelíden s ismeretlen hangon csilingelni. Közben mindig más szín csillant s
               ömlött az üvegprizmákról.</p>
            <p>Így ültek a lassan hintázó csillár alatt, a csituló csilingelés közepette: mintha
               fényes mezőt néztek volna, amelyen elhalt a távolodó nyájak kolompja.</p>
            <p>- Nagyságos úr, kérem - s az ajtót betöltötte Anna rekedtes hangja -, egy fiú van itt
               a villanykörtékkel.</p>
            <p>- Küldje be! - s fölugrott. - Küldje! - és az ajtóban ütközött össze a csinos,
               tejarcú tizenötéves kamasszal, akin huncutság és ifjúság csillogott. Hozta vidáman,
               Taubet követve a színes papírba csomagolt körtéket.</p>
            <p>A papírdobozok felbontása nagy örömet okozott Taubenak: hűs és nagy üveggyümölcsöket
               emelt ki belőlük. Fehér, zöld, kék, piros lámpa, a végén aranyos gyűrűkbe csavarodó
               foglalattal.</p>
            <p>- Ékszerek... - Hatalmas borravalót adott a fiúnak. - Isten veled, öcsém - mondta
               mosolygón.</p>
            <p>Taubené szomorú megütközéssel nézte őt: mozdulataiban, szavahordásában, valamiben,
               amit léleknek neveznek, annyira más lett: igen, tragikusabb lett Taube Jenő, ez a
               nagy dolgokkal, nagy élményekkel dobálódzó jellem, aki így letörpült az ilyen
               villanykörte-örömökig!</p>
            <p>Egymásután csavargatta be a lámpákat: s a percről-percre rohamosan erősödő fény
               teljesen megzavarta. Látta, amint fölragyog tőle a szoba minden kis pontja s a görbe
               üvegkarok már-már olvadoznak a nagy villanytüzek alatt:</p>
            <p>- Színpadi fény - vélte -, tündéri.</p>
            <p>Majd azt gondolta:</p>
            <p>- Ezt az öt hatalmas izzót, hopp, lefejezem! - s egyet csavart a kapcsolón: hanem ez
               a sötétség, mint tenger nyelte el Taubet s úgy érezte, hogy megvakult.</p>
            <p>De néhány töprengő pillanat múltával nagy szégyen fojtogatta. Mi az itt körülötte? Ki
               teszi mindezt, milyen kicserélt alak? Taube Jenő lenne? Éjjel érthetően nyugtalan
               álma volt: a vakító fény éber alvásba kergette, nem engedte lemerülni az alvás igazi
               színébe: a feketeségbe.</p>
            <p>De másnap, alkonyatkor ismét zavaró félelmek fogták el. Tusázva engedte, hogy a
               sötétség nagyon megkínozza, aztán mint valami vad harcos, aki nem bír magával: kiűzte
               az óriás lámpák fényével az ablakok mögé. Hurrá! - kiáltotta, mikor a kapcsoló
               lángolva kattant és szétnézett a világosságban, mint egy Napoleon.</p>
            <p>De a hallatlan fényben szemet szúrt neki egy tenyérnyi porfelhő a tálalón, amelyet
               elfelejtett letörölni a cseléd. Amott meg furcsán összetorlódva, öreg papirok
               fokozták gyűröttségükkel a piszok érzését.</p>
            <p>- Miért nem takaríttok jobban? - fordult feleségéhez kínos arccal.</p>
            <p>- Anna! - kiáltotta az asszony. - Annaaa! - és a sötétből sietve belépett a cseléd,
               szeme elé kapva a kezét.</p>
            <p>Taube mintha szemétbányára akadt volna: rámeredt. A konyhai ruhákba öltözött lány,
               zsíros foltjaival a blúzon s a szoknyán; itt-ott fehérre száradt tésztacsomókkal;
               ráncos keze szinte messzeségből ontotta a mosogatás utáni émelyítő szagokat... és
               végül egy konyhai törülköző díszlett a dereka körül, két piros csíkkal a szélén,
               egész szürkén a tűzhelytől, portól, kéztörlésektől. Ez a konyhakendő, mintha
               mozilepedő lett volna, amelyre Taube ideges szeme szórt képet: megmutatta a „Főnix”
               gőzmosót, majd a Császárok uccáját pergette a lassú galíciai zsidókkal; a zsúfolt
               üzemet a gigászi szennyesbatyukon futkározó férgekkel... és látta Taube, amint
               egymásután kinyitják a mosógépek lefolyócsöveit és buzogva, vastagon dől belőlük a
               patkányszínű, mocskos lé.</p>
            <p>- Micsoda undorító szakma az enyém, micsoda piszokban élnek, akik ott dolgoznak! - s
               arcára tapasztotta kétségbeesetten a kezét.</p>
            <p>Az irtózat ebédje csak halvány undor volt ahhoz, amit most érzett: a gyomra mint egy
               startlyukban guggoló futó, csak az indításra várt, hogy mint az őrült kiugorjon
               helyéről és a világnak fusson undorával. - Mintha szennyes ingekből, alsókból,
               cihákból lennék kitömve - gondolta Taube... Oltsd le a lámpákat! - ordította és
               ijedten meggörnyedve kacagni kezdett. De a roham végén még úgy érezte, itt is, ott
               is: a tüdején egy törlőrongy, gyomrán egy félpár zokni, a szájában zsebkendők
               maradtak émelyítő szennyesül.</p>
          
         </div>
         <div type="chapter">
            <head>14.</head>
            <p>Tir, a fűtő, egy pincében lakik. Az ajtaján nincsen se lakat, se zár. Csak egy öreg
               ágy áll itt s azon hever a nyűtt takaró. Nem félti sem az egyiket, sem a másikat.
               Megszokta már, hogy éjjel leszökjenek hozzá a szállásnélküli csavargók; ha fölriad
               macskaléptű közeledtükre, odaförmed nagyhangon rájuk:</p>
            <p>- Mi a csodát akartok?...</p>
            <p>- Szállást, aludj csak! - hangzik ilyenkor a riadtan suttogó válasz... s a fűtő erre
               nagykegyesen a sötét falnak fordul, hogy azon rajzolódó álmát tovább nézze. De
               télidőben, amikor hó és jég csillog a közeli liget fáin és a hold tündököl, néha
               fölkel látogatóihoz, begyújt a hasadt oldalú kályhába s a régi betyárokról
               beszélgetve, körülüli didergő vendégeivel a rőtfényű tüzet. Olykor leoson hozzá
               vacogva egy-egy kivert, állástalan cselédlány is; némelyikük többször is visszatér és
               így együtt töltik szerelemmel a hideg éjszakákat. Aztán a lány hálából megvarrja a
               fűtő rongyait és odébb áll...</p>
            <p>Értitek Tirt? A szívét, ezt a mindig vörös parazsat, ami égetve veri a mellkasát; és
               mint túlfűtött kazánjai néha, szét akar repedni a sok kába gőztől!</p>
            <p>Mostanában Tir hatalmas csöbör teákat főz magának, újabban nagyon megszerette ezt a
               különös ízű italt. Ül az aranybarna, párolgó lé fölött és morfondíroz. Visszaidézi
               Angelov szavait: látja, amint vértelen ajka mozog, a levegő súlyát érzi szavaiban és
               az egészet beborítja a kékszemű fiú nagy, szőke haja. Itt cseng üvegszerűen előtte a
               levegőben a hosszú mese, melyet tátott szájjal hallgatott s melyet szóról-szóra el
               tudna mondani: ó, vannak kulik, sűrűn, mint a por; mintha egy óriás halott hamva
               elevenedett volna meg Kínában, annyi ott az ember... vannak túlhosszú, igen hatalmas
               rizsföldek, amikből csak egy-egy marokkal vihetnek haza ennivalót az elcsigázott
               kulik. Látja a végtelen millió embert, amint fáradtan, sárosan ballag egy marok
               rizzsel...</p>
            <p>- Ott is cudar az élet - gondolja Tir -, hát nem kell, hogy Wu-Pei-Fu győzzön?!</p>
            <p>- Egy marék rizs! - mint valami titkos jelszót, fájdalmat mondogatja magában. - Oh,
               Istenem, milyen buták ezek az emberek itten. Nem érti senki a titokzatos
               üzenetet!</p>
            <p>A Főnix lohol a gépektől hajtva; Angelov holtfáradtan ebédel; Motyó buta fölfogni az
               egészet. Ki érti hát? Kivel lehetne megbeszélni a dolgot? Kivel lehetne
               összefogni?...</p>
            <p>Egyik délben fölmászott Tir a létrán s végigvizsgálta a munkáslányok ételes edényeit
               s kíváncsian kikutatta, mit esznek ezek a vékonylábú Cin-Cinek, a kis kulinők. Amint
               a létrafokokon átlépdelt, kész volt a védekezéssel, ha netán megkérdik tőle:</p>
            <p>- Mit kukucskál mások lábasába?... Kész volt dühösen visszavágni, hogy sohasem tűnt
               el a lábasokból egyetlen szem töpörtyű, egy kanálnyi leves, nem úgy, mint más fűtők
               idején... ez világpolitika! - fogja odakiáltani... - de fölösleges volt előkészülni,
               most nyugodtan leemelhette a kis lábaskák kék és piros sipkáit s az ételgőzön s
               szagon át lemereszthette kíváncsi szemeit a kulinők sápadtan sovány ebédkéire. Ó -
               gondolta Tir -, most legalább látom, hogy mit eszik a gyár, most legalább látom... és
               látta... levest, úszó köménymagokkal; a szikkadt, zsírtalan krumplit s itt-ott
               egy-egy fél rőtvörös szafaládét; látta a maroknyi tésztát s amott a sárgító
               kacsalábakat, húsként tálalva egy tizennégyéves lány lábasában.</p>
            <p>- Szegények - mormogta Tir. - Csoda, hogy el nem dülnek. Ó, ezeknek mindenféleképpen
               hozzá lehetne adni egy-egy marék rizst az ebédjükhöz; mit szólnának? - nini, rizs
               repült a levesembe, a főzelékembe.</p>
            <p>S Tir csakugyan megfőzött aznap egy hatalmas lábas rizst s odaosztott minden kis
               piros és kék kalpag alá, nem éppen tiszta marokkal, de tiszta szívvel; és ebédidő
               alatt titokzatosan magára zárta a kazánház ajtaját a meglepett munkáslányok elől.</p>
            <p>Sajnos, Tirnek közel egy hónapja nem akadt éjjeli látogatója és így ez a pince, amely
               tárva-nyitva várt akármilyen rongyost és csavargót, egyedül búsult különös
               prófétájával, a fűtővel. A forradalmi álmok csillogva lázongtak kormos fejében,
               Kínáról doromboltak, huhogtak, sárga hegyeket gördítettek el kagylóhéjakon... a fűtő
               teste dobálódzott tőlük, a régi ágy nyikorgott alatta, mint a szellemjárás zaja...
               minden látogatóra várt, aki beállít sötéten s a fűtő belevonhatja álmaiba.</p>
            <p>S végre az egyik ködös éccakán fölriadt. Hűvös légáram érte: a pince ajtaja
               megcsörrent. Fölült, két karjára támaszkodva és figyelt. Részeg: magas és basszus
               szavak zörögtek az ajtó előtt; valakit erővel a pincébe akartak tuszkolni és
               hahotázva lökdösték befelé.</p>
            <p>- Itt elalhatsz, drágám! - röhögték.</p>
            <p>- Na, menj már! Ne nyafogj! - sipolta egy tenor.</p>
            <p>S mint sírós fütty, borzongta a vonakodó:</p>
            <p>- De uraim, de kedves uraim!</p>
            <p>Végre a pinceajtó mögé lökték és berántották az ajtót. Kint egyre zengett a vad
               nevetés; majd a kopogva távolodó léptek után csend lett. A pince új vendége óvatosan
               megtette az első lépést. Aztán lejjebb botorkált a sötét lépcsőkön.</p>
            <p>Tir gyertyát gyujtott.</p>
            <p>- Ki... az? - rikkantotta szigorúan. - Hahó, mi az?</p>
            <p>Az idegen közelebb imbolygott a félhomályból: a gyertya körébe lépett és
               megvilágosult. Furcsa dáma nézett a fűtőre. Fején tollas kalap; vörös, rövidre nyírt
               haja kuszán kicsüng alóla. A ruhája lila selyem, derékban hosszú és szűk; csöpp lábán
               sáros aranycipő. Szája vörösre festve, s nyálas a szesztől. Fülében megcsillannak az
               üvegfüggők. A bámész fűtő előrenyujtja a nyakát: álmodik vagy Kínában van?</p>
            <p>De a befűzött keblek élőn pihegni kezdenek s a dáma megszólal:</p>
            <p>- Almafin kisasszony a nevem! - Oh! - s pukkedlizik - ismerhet a ligeti
               színházból.</p>
            <p>S akadozva:</p>
            <p>- S ön, uram, ki-i-csoda?</p>
            <p>Tirből bolond röhögés tör ki: vihogva homloka közepére szúrja a gyertyát, mintha azt
               akarná ezzel mondani:</p>
            <p>- Világos, minden világos előttem!</p>
            <p>Hanem Almafin kisasszony kicsit meginog. Igen fáradtan mondja, még a szemhéjait is
               lezárja:</p>
            <p>- Úgy szeretnék enni és egy jót aludni.</p>
            <p>Kimerülten Tir ágyára ül: közelről megőszültnek látszik.</p>
            <p>Tir már nem nevet, fölkel, bebújik fapapucsába s int a kisasszonynak: mingyárt tüzet
               rakok! Az más, ha valaki enni kér, ha éhezik és aludni akar. Hátha nem is részeg?
               Ilyenkor bolondozásnak helye nincs.</p>
            <p>Két marokkal kotorja a hamut. Csontos térdén roppantja el a puhafát. S begyujt. Aztán
               ide-oda mászkál: ott dobozt nyit, itt egy jobb kést keres a fiókból; drótból nyársat
               csinál: rászúrja a szalonnát, kenyérrel fölfogja a sercegő zsírt.</p>
            <p>Almafin kisasszony álmosan a rongyos télikabát alá bújik és didereg. Csak a sáros
               aranycipő ér ki a takaró alól. Mikor Tir a pirított szalonnát hozza, nehezen fölnéz a
               fűtőre és sóhajtva ásítja:</p>
            <p>- Olyan gazemberek - s elfintorul fájdalmasan az arca -, hogy sírni tudnék.
               Becsaltak, ígértek, fűt-fát, aztán idehoztak! Ez nekik vicc! Velem tették ezt - s az
               ég felé nyujtja erőtlenül vékony karját -, egy művésznővel.</p>
            <p>Csöndesen, magának, sírdogálni kezd.</p>
            <p>- Kutya dolog - mormogja rá Tir -, vannak még gazemberek a világon. - Egyen
               kisasszony, sebaj!</p>
            <p>Amikor Almafin lenyelte az utolsó falatot is: elfogy vékony könnye és egészen
               fölélénkül:</p>
            <p>- Merci! - mondja bűbájosan a hölgy. - Ó, mily finom volt. Ó, ha sütne még egy
               pirinyót... uram...</p>
            <p>Majd nagyot ásítva:</p>
            <p>- Vagy aludjunk?</p>
            <p>Lomhán föltápászkodik, hogy a fűtő kikapcsolhassa a ruháját, Tir azonban két lépést
               hátrább húzódik és megrázza nagy fejét. Azt nem. Ő ugyan csak egy fűtő a „Főnix”-ből,
               de tudja, mi az: embernek lenni. Ha a kisasszony szerencsétlenül járt az éccakában,
               itt kipihenheti magát.</p>
            <p>Újra a kályhához lép. Néhány Buffalo Bill-füzettel fölgyújtja megint a tüzet, nézi,
               hogyan égnek el a prerik lovasai, az indiánok - és közben újra nekiül pirítani a
               szalonnáját. Néha egy-egy sort elolvas azért a hamvadó lapokon.</p>
            <p>Almafin azonban integet. Már, úgy látszik, kipihente magát és nem fázik. Mikor Tir
               odajön, átkarolja a nyakát és finoman szemen csókolja:</p>
            <p>- Merci, süsse meg a szalonnát!</p>
            <p>- Rendben van, - bólintja a fűtő és visszafordul a szakácskodáshoz, mosolyogva.
               Felhúzza a vállát. Ki tehet róla, ha ilyen hamar megszerette? A tűz színes fénye
               verdesi a szemét; érzi, hogyan hevíti az arcát a meleg; hát még a szíve milyen friss
               lett: a torkát meg már előre fojtogatja a sok csók. Ilyesmi még nem volt. Érzi.</p>
            <p>A szalonna olvadoz... az ágynál a gyertya ég... olyan ez most, mint a színházban... a
               torkát köszörüli... nincs valami fényes hangja, de az orosz hadifoglyoktól tanult
               néhány nótát... oroszul tudja őket... rákezdi... egészen kábult, mintha nem is ő
               énekelne, hanem egy varázsló... s most, hallja ám, hogy a megbűvölt kisasszony
               visszaénekel, mint a csöndes visszhang, néha trillát csicseregve. S Tir elnémul a
               meghatottságtól, csak a fejét ingatja szédülten a boldogságtól, hadd daloljon
               Almafin, az aranycipős. Egészen megfeledkezik a tűzbe csöpögő szalonnáról; ej,
               földerült neki a szerelem, bejött egy ilyen selyemruhás és szemencsókolta.
               Összeborzong a dühtől: s ezt a gyönyörű nőt merték kilökni, kicsúfolni a ligeti
               csavargók... fölugrik s két-három pofont húz le a levegőnek:</p>
            <p>- Te csibész, - mormogja vadul s Almafin riadtan nézi az ágyból. Szerencse, hogy az
               erős lendületek helyrehibbantják az eszét. Fölegyenesedik s odafordul a
               kisasszonyhoz. Hanem a gyertya sárga udvarral úgy csillog az ágynál, mint a Hold és a
               kisasszony már levette kalapját és színes tollaival integet neki.</p>
            <p>S így múlnak az órák. Lassan... A piros kakasok riadozni kezdenek s a Nap fölrebben
               tompa szárnycsapásaiktól az égre.</p>
            <p>Tir mereven, keresztbefont karral áll már az álmodó kisasszony mellett. Két téglát is
               tett a talpa alá, hogy magasabb legyen s az árnyéka tekintélyesebben sötétedjen a
               falon. S így dünnyög magában:</p>
            <p>- Wu-Pei-Fu, a kínai hadvezér vendége vagy...</p>
            <p>S csak álldogál a két téglán a hajnalban. A tündér nehezen ébred. A tűzön dagadva
               forr a tej.</p>
            <p>Az alvót végül is föl kell verni. Eleinte durcás, de a friss tej láttán mosolyogni
               kezd, mint a kisbabák.</p>
            <p>Tir bizalmasan a kezét simogatja. Mi lesz még estére, kisasszony, micsoda lakoma!</p>
            <p>Almafin csöndesen bólogat, lehúnyja csodás szemét s lám: ismét alszik. Nagyon el
               lehet gyötörve a szegény, de Tir majd helyrehozza!</p>
            <p>Az ám, de négyet harangoznak! S a fűtőnek menni kell! Tízszer is visszafordul, hogy
               fölkeltse és a lelkére kösse susogva: estig várj rám, szép kisasszony...</p>
            <p>- Meg fog várni - nyugtatja magát Tir és kilép a ködös uccára. Most aztán sajnálja,
               hogy nincs a pincéjén nagy lakat, mert ez egyszer szívesen bezárná estig az
               ajtót...</p>
            <p>S estére Almafin kisasszony csakugyan elment. Egyéb írószer híjján a kályha kormával
               firkantotta a falra: „Merci...”</p>
            <p>A lakomás ételekkel, italokkal megrakodott fűtő először káromkodott, aztán vonogatni
               kezdte keservesen a vállait, majd mikor ráúnt a nők ócsárlására, bizony sóhajtozni
               kezdett. Nehéz szívvel egyre a falra írt betűket nézi: „Merci”. Hegyes és finom az
               írás, mégha korom is a tentája. Ez a „Merci” úrinő írása s emlékül maradt. Hasznát
               veheti még, ha beszállingóznak hozzá a csavargók. Titokzatos némasággal hallgathatja
               badar hencegésüket, várhat míg alaposan kihazudták magukat. De a végén majd fölkel
               rejtelmesen, odaviszi gyertyáját a falhoz és rámutat a rejtelmes szóra: „Merci!”</p>
            <p>És most ő kezd bele a bűvös mesébe...</p>
            <p>Fáj, nem fáj: legénydolog. Ha elment, nincs itt, nem igaz? És hátha visszajön? Hátha
               el se ment, csak elbújt. Vár még a lakomával. Gyertyalobogást figyelve múlik egyik
               óra a másikra s Tir lassan felhúzza a piros lampiont, majd a sárgát. Ha nem jött
               vissza a kisasszony, azért még mulatunk. Éhes gyönyörködéssel kigöngyöli a sonkát,
               fölszeli a fehérkenyeret, hátracsapja szomorú-vígan a fejét és úgy kapkodja be
               egymásután a nagy húsfalatokat, mint az éhes kutya. S elégedetten morog utána.</p>
            <p>S hirtelen vigyorogni kezd, duzzadó hasára csap és fölkiált:</p>
            <p>- Ó, a buta nő!</p>
            <p>S kacagón veszi a borosüveget, egyszerre leüti a nyakát, betölt mind a két poharába s
               csakúgy bizsereg lefelé a kétpohárnyi nedű.</p>
            <p>- Sej, haj, aranycipős - énekli -, dögölj meg.</p>
            <p>Csak később... kissé dülöngve... gondol arra, hogy visszajöhet még... rá kell ismét
               állni a két téglára és magasat mutatni, óriásit. De a két tégla mégis csak kevés egy
               szobor alá.</p>
            <p>Hát ez is akadály? Mintha nem lehetne szép sorjában fölszedni a szoba tégláit! És
               szedi. És szép négyszögletesen összerakja. Emelkedik, csak rá kell lépnie, csak
               összefonnia keményen a karját és itt a kínai harcos szobra, amelyik a plafónig
               ér.</p>
            <p>Ó, hajnal: mereven áll benned Tir és büszkén. Ha visszasurranna a kígyós Almafin, így
               akadna rá. S csak egy kurta mondatot hallana a hűtlen; nem többet, mint hogy:</p>
            <p>- Reszkess Almafin, itt Wu-Pei-Fu, a világok ura áll!</p>
          
         </div>
         <div type="chapter">
            <head>15.</head>
            <p>Még csak október volt, de korai tél ígérkezett. A nap, mint egy nagy gyertya, tövig
               égett a köd párás ablaka mögött.</p>
            <p>Tir lehúzta egyik reggel ágyáról a rongyos télikabátot és magára vette. A tűzzel
               dolgozó ember fázott.</p>
            <p>Olvasta az ujságban, hogy Európában már mindenütt havazik. A nagy hófelhők fehér
               cethalként erre rohannak az égi óceánon. S alattuk, mint egy ősz zsidó, közeledik a
               nagy izraelita ünnep.</p>
            <p>Tir félt, hogy a hosszúnapon hó és jég lesz, míg a keresztény karácsony fekete
               marad.</p>
            <p>A dühös fűtő már nem a kínai eseményeken gondolkozott reggeli útjain: a színészet
               érdekelte, a komédia, ahol az ember tőrt ragadhat, ha a szerepe kívánja és bizony,
               uk-muk-fuk belecsaphatja egy király szívébe. Ha prolik a nézők: óh, micsoda kéjjel
               nézik ezt, micsoda tapsorkán fogadja a gyilkost. Aztán, az sincs kizárva (ha beválna
               színésznek), hogy a deszkákon megint összeakad azzal az aranycipős Almafinnal, aki
               álmában (szégyen ide, szégyen oda), sokszor feltűnt és szerelemmé szépült.</p>
            <p>Ezekben az októberi napokban már csukott ablakok mögött dolgoztak a nagy huzatok
               miatt; s így a benzin, a burmol, a klór, a gőz, a gépek recsegő zaja összesűrűsödött
               a kis helyen s minden munkás idegesebb lett. Most már állandóan égett a villany a
               sötét helyiségekben: úgy tűnt, mintha örök estében robotolnának.</p>
            <p>Mióta Taube nem törődött az üzemmel: Novák olyan lett itt, mint egy basa; lustán
               dőlt, hol itt, hol ott a falnak, szívta a díszes cigaretta-szipkáját és Motyót, a
               mosólegényt, annyit futtatta, hogy a szegény parasztfiú csontig sápadt. Csak a
               tavaszt várta a jámbor, a tavaszt, hogy újra kimehessen a földekre, a szántásra, ahol
               - mint ebédidőben mondogatta - úgy hízik az ember, mint a búza.</p>
            <p>Angelov is sápadtabb lett: egyedül kellett elvégeznie azt a munkát, amelyet idáig
               Novákkal csináltak kettesben. Késő estig dolgozott hetek óta. S annyi volt a
               gyászfestés, mint még soha: a városban spanyolnátha dühöngött.</p>
            <p>Állandóan gyötörte, hogy noha két ember munkáját látta el: a fizetését nem emelték.
               De ezeken kívül is, megroppant reményű lett, nem tudta megérteni, minek él, kinek
               kell ő?</p>
            <p>Ha néha sikerült a munkájába temetkezni és kifáradt vele... szabadulni szeretett
               volna, de újabb és újabb ruhahalmokat hoztak és éjféltájban vánszorgott haza.</p>
            <p>S reggel minden ugyanúgy fogadta: először mosni kellett a fehéreket, aztán a
               világosszínűeket, utána jöttek a kékek és feketék. Délután pedig minta után festett,
               majd késő éjjelig gyászt.</p>
            <p>Egyik délelőtt azonban Tir bejött hozzá és vigyorogva kimutatott az udvarra. Angelov
               lassan kinézett. Kicsit oldalt eresztette a fejét és ő is elmosolyodott.</p>
            <p>Egy vékonycsontú, furcsa kisfiú álldogált az udvar közepén; majd mintha muzsikát
               hallana áramlani a falakból, hirtelen táncba lendült, végigkerengte az udvart és
               megint megállt. A fején színes papírcsákó volt; a kezében kard; a nyakában egy kis
               aranykereszt.</p>
            <p>A napokban költözhetett ide a gyerek: idáig nem látták.</p>
            <p>Tir integetni kezdett neki; Angelov is hívta.</p>
            <p>A gyerek óvatosan, lábhegyen közeledett a két munkáshoz; s pár méternyiről vizsgálni
               kezdte őket:</p>
            <p>Tir úgy nézett ki a szénportól, mint egy néger, Angelov meg sápadt volt és szőke,
               mint egy hercegfiú.</p>
            <p>Már az ablaknál volt.</p>
            <p>- Na, öcsém - mondta neki Tir -, ki fia-macskája vagy?</p>
            <p>A gyerek, mintha süket volna, előrehajolt, majd megrázta a fejét és az ajkára tette
               az egyik ujját. Néma volt.</p>
            <p>Most, mintha valami nem tetszene neki, összehúzta a szemét, dühös arcot vágott s a
               kardját előreszegezte. Válaszul Angelov és a fűtő füle mögött egy vödör jéghideg víz
               zúgott ki az ablakrácsokon: Novák odalopakodott a hátuk mögé és leöntötte a
               gyereket.</p>
            <p>A kisfiú elfutott, majd megállt és nézte, amint a víz lefolyik a ruhájáról. Aztán
               mintha semmi se történt volna vele: újra kezdte a táncát és vad vívását a
               levegővel.</p>
            <p>Csak mikor tizenegy felé Angelov tiszta szappanban dolgozott, jött oda s halkan ismét
               bekocogott. Óriási, nagy buborékok úsztak seregestül a mosóasztal végén levő
               lefolyó felé. Angelov kinyitotta az ablakot: a gyerek egymásután szurkálta fel a
               szappangömböket.</p>
            <p>De vége lett ennek is csakhamar. Hanem a kis bolond meg akarta köszönni Angelovnak a
               szórakozást: egy kis fehér kavicsot tisztára mosott az udvari vízvezetéknél,
               megcsókolta és mosolyogva odadobta Angelovnak.</p>
          
         </div>
         <div type="chapter">
            <head>16.</head>
            <p>Ezen a reggelen az ég sárga; szél nincs. A levegő sűrű, mint a meduza kocsonyája és
               titokzatosan foszforeszkál. Pár néma óra: és itt a hó!</p>
            <p>A Császárok uccájában a rolók még le vannak húzva: a boltok alszanak. Fél hatkor a
               szuszogó és sántító zsidó ujságárus halad át az uccán: orrhangú kínálgatása mögül a
               nyomorékok kétségbeesése csap föl.</p>
            <p>Tir is befordul sötét arcával az uccasarkon. Friss ujságot vesz az ismerős öregtől,
               de odébbáll, nem ingerkedik, mint máskor: csúnya az ég, majd megfúl alatta a lélek. S
               lám, a lapokat forgatva kitűnik, hogy egy-két rablógyilkosságon kívül semmi se
               történt a nagyvilágban.</p>
            <p>Tir nagy ásítással tiszteli meg a „Főnix” kopott bejárati ajtaját. Micsoda jégképű
               ablak van benne.</p>
            <p>Aztán az eget vizsgálja. A mennyei hadsereg tarackjai mingyárt megdördülnek s robban
               a hó, a fagy a nyavalyás emberiségre. Azt mondják a mesében: angyal hull a hóban...
               Tir viszont kész nyavalyát lát benne: cipőbe csurgó olvadt lucskot, hideg szobákat...
               hohó, a királyi vár szép ablakai mögül más a hóesés... onnan ő is elnézné reggeltől
               estélig.</p>
            <p>Különben: mit érnek már a mostani telek? Talán, szokásból, csinál az idén egy
               hóembert nagy szénszemekkel s parázzsal szívet éget a mellébe... talán.</p>
            <p>- Hun jársz te kígyós Almafin - ugrik tovább a téli gondolatokból -, melyik pincébe
               másztál le tegnap éjjel s mondtad a végén: „Merci”?</p>
            <p>Micsoda jó dolga van a nőnek. Föltollazza magát, dáma lesz, kipirosítja a képit,
               kacsint: „Tessék szívecském - mondják rögtön a lakkcipős urak -, itt a pénztárcám,
               parancsolj.”</p>
            <p>Bizony, ő is csak ilyen lett volna, ha nőnek születik. Mulatni kezd: én lettem volna
               az igazi!</p>
            <p>S amint mindezt elképzeli, alig fér ki a száján a nagy hahota.</p>
            <p>Félhétkor, halk köszöntéssel, megjön Angelov. Nem aludta ki magát. Kevés egy éjszaka
               ahhoz, hogy a Főnix egy munkása kialudhassa magát. Kevés a vasárnap is, melyet
               megtoldva még két éjszakával, a legtöbb átaludna. Egy egész évszakot kellene
               átaludni. Egy tavaszt. Vagy még inkább egy telet. Az aztán elég volna.</p>
            <p>- Jó reggelt - mondja sóhajtva -, bejöttem korábban, mert ma megint nagyon sok a
               munkám. Adhatna már gőzt?</p>
            <p>Leül a fűtő négyszögű székére: kék szeme besüppedt a gödrökbe; a keze pedig, amint
               vizsgálódva maga elé nyújtja: idegesen remeg. Elnézi a táncoló ujjakat és
               észrevétlen reszketéssel ép így remegnek az ajkai is. S mintha nem bírná a nagy
               erőtlenséget: fölugrik, mintha ki akarna futni, vissza az ágyba, aludni.</p>
            <p>Zavart vonásokkal szinte fut a szabad levegőn sárgáló rézüstökhöz. Itt meg a
               halomszám heverő gyászfestés fogadja. A spanyolnátha eredménye. A házak szüntelen
               zengenek a prüszköléstől, a lázasak panaszai nyögve röppennek ki a reggeli
               ablaknyitásnál. Az ég meg sárgán, némán bámul a beteg városra.</p>
            <p>Angelov fáradtan kotor a ruhák között. Mintha a kezét nyomná a szinte földre süllyedő
               égbolt. Talán hó fog esni délutánra. Szebb lesz a világ, tompább a zaj, az elnyűtt
               szemek előtt röpülni fognak a gyerekek hólabdái. Angelov visszaemlékezik a
               kölyök-időkre: hol van tőlük, pedig még csak huszonegy éves! Csakhogy huszonegyből
               tíz évet a gyár nyelt el. A lelke husát vesztett csontváz: emléke az embernek, de nem
               az élete. Már annyiszor meg akart halni. Huszonegy éves és már annyiszor
               megszólította a halált. - S még mindig él, még mindig él, a süket szállásadó-asszony
               hideglelős oltalma alatt, egyedül. És kotorja napról-napra a gyászfestést és
               fölveszi szombaton a fizetését, amiből ép hogy futja. Miért nem öli meg hát önmagát?
               Sajnálja talán itt hagyni a szappanos vödröt, a keféket, a gőzölgő „Főnix”-et? Mit
               várhat még az élettől?... Egy szót: „Pusztulj!”</p>
            <p>Váratlan megreccsen feje fölött a gőzvezető cső. A hálás érzéstől, amit Tir felé
               küld, majd kibuggyannak a könnyei. Íme, hisz itt van ez a Tir, már ő érte is érdemes
               élni, vagy elszökni vele ebből a nyomorgó országból?</p>
            <p>Lehúnyja a szemét: de jó viharban járni; ahogy halad az ember a szélzúgásban: mintha
               hős lenne! De rossz túlórázó munkásnak lenni: a jobbkarja még fáradt tegnaptól; a bal
               úgy csüng, mint a lécdarab. Belenéz a nyitott ingébe: a bordái kiállnak a sápadt bőr
               alól. Csupasz lett a robottól: elveszett a húsa, mint ősszel a lomb. Talán ez a kicsi
               pír az arcán a rozsda virága már.</p>
            <p>Telefolyatja a nagyüstöt vízzel. Lassan beleszámlálja a ruhákat: amennyi darab, annyi
               gyászoló. Nézi a horganydobozokat a festőszekrényben: a peremükön színesedik az
               anilinfesték. Mintha merev haptákban állnának, ha beléjük nyúl a keverőkanalával:
               íme, gyászos díszt festhet a ruhákra, mint a halál, vagy zöldet a selymekre, mint a
               tavasz.</p>
            <p>Tir kijön hozzá:</p>
            <p>- Békákkal álmodtam az éjjel - mondja -, ez rosszat jelent. Még a szívem is békákból
               volt.</p>
            <p>Angelovnak is rossz álma volt:</p>
            <p>- Jégkút mélyén guggoltam, egész meztelenül. Mikor majd megfagytam, ráakadtam egy
               zöld fűszálra, amely a felhőkbe volt fagyva. Képzelje, abba kapaszkodtam és reggelig
               tartott, míg nagy félelemmel ki bírtam mászni onnan.</p>
            <p>- Fontos, hogy kint van, - mondja Tir. - És festhet a hullák hozzátartozóinak. Jó a
               gőz? - kérdi még hunyorogva.</p>
            <p>Angelov a bugyogni kezdő nagy üstöt mutatja: nagyszerű.</p>
            <p>S már magányosan áll itt, a két festőbottal, a fortyogó fekete üst fölött és emelgeti
               a párolgó ruhákat. Néha beléjük fújódik a meleg levegő és ilyenkor mintha a
               felbukkanó ember karja úszna a gyászfestéken vagy a duzzadt combja. Amott egy hát
               gömbölyödik föl: mikor Angelov belédöf a festőbottal: a kabát nyaka a levegőbe kerül
               s azon át elgőzölög a látomás.</p>
            <p>Az üst pedig zümmögőn zenélni kezd, mert hűvös a levegő. A gőze alacsonyra verődik,
               mint kéményfüst eső előtt. A pára teljesen beburkolja Angelovot és szét kell csapnia
               a karjával, ha látni akar.</p>
            <p>Ép a gyászfestés feketeségét vizsgálja, mikor Novák toppan be. Lakkcipő a lábán: a
               gomblyukában hervadt szegfű. Az italszag párolog belőle. Ideges tombolás rejtőzik az
               arcában; kitörni akaró düh.</p>
            <p>- Jó reggelt! - köszönti Angelov.</p>
            <p>- Na... Miért a gyászfestést csinálod? Ki mondta neked? - kérdi Novák.</p>
            <p>Angelov meglepődve ráemeli a tekintetét:</p>
            <p>- Te mondtad... azért jöttem be korábban.</p>
            <p>Novák megrázkódik:</p>
            <p>- Lári, fári... te is csak dühösíteni akarsz - és csúnyát káromkodik a nőkre s ezzel
               bevágja maga mögött az ajtót.</p>
            <p>Angelov nyugalma, amit a gőz s az üst zenéje borított rá, elhasad. Kapkodni kezd s a
               visszafojtott indulattól hol elsápad, hol kipirul. Egy helyben topog, mint aki
               rögtön kirohan fölemelt bottal és végigvág vele Novákon. Elfúlva remeg, a mellét
               szeretné széttépni, de most ordítva elugrik az üsttől, mert a rossz gőzszelep
               kinyílt, a fekete festék hullámozva fut ki az üstből és teleöntötte forró festékkel a
               bakancsait.</p>
            <p>Tompa jajongással férkőzik a gőzcsaphoz s rongyba csavart kézzel zárja le. Aztán
               megint visszaugrik és letépi a bakancsait. Mikor eldobja őket, kanyarogva folyik
               belőlük a tüzes festék. A lábfejei pirosra forrázódtak. Még csak ez kellett.</p>
            <p>Féllábon biceg be a fűtőhöz s a kíntól könnyes lett a szeme.</p>
            <p>- Olajat Tir, olajat! - nyögi. Leforrázott lába feketén s vörösen párolog a padlón s
               Tir rádönti a fél olajos kannát. Az olaj lecsurog a földre és odaér a kazánból
               kiszóródott parázsig. A parázson apró láng ég s ettől fellobban az olaj. A befutott
               út kigyúl büdösen s a tűz vékonyan csillogó fonálban siklik egészen addig, ahol
               Angelov ül.</p>
            <p>Tir ölbekapja a magával tehetetlen Angelovot s a kazánház másik végébe viszi. Onnan
               nézik, amint a földön maradt olajos kanna oldalát pörzsöli a láng, de nem jut bele
               tűz.</p>
            <p>Nagy füst van, fojtogató szag. Novák kifut: megáll dühösen a kazánház ajtajában s úgy
               kezd bömbölni, hogy a nyakán kidagadnak az erek, az arca vérvörös lesz, a szemei ki
               akarnak ugrani:</p>
            <p>- Rohadtak, rohadtak - ordítja -, gyujtogatók!</p>
            <p>Angelov leereszkedik Tir öléből a földre. Odabiceg Novákhoz s fölemeli a lábát:</p>
            <p>- Leforráztam.</p>
            <p>Novák rápillant s epésen elmosolyodik:</p>
            <p>- Te állat - mondja -, veled is meg vagyok áldva.</p>
            <p>S legyintve elmegy. Angelov Tir vállára támaszkodik. Leszidták, ahelyett, hogy
               bekötözték volna a lábát vagy hazaküldték volna. Olyan ez a Novák, mint egy őrült;
               biztosan összekapott a barátnőjével s most megtáncoltatja az üzemet.</p>
            <p>Miért jött ez az újabb kín, hiszen annyi szenvedés érte mostanában? És most Novák is
               ellensége lett és nem lesz maradása tőle többé. Ki fogja túrni a „Főnix”-ből, most,
               télen, amikor sehol sincs munka a szakmában. Ha elveszti ezt az állását: az éhezés
               jön s a csavargás.</p>
            <p>Tir halkan szidja Novákot s a zsebkendőjével kötözgeti Angelov lábát. Majd kifut a
               vasalónőkhöz s onnan új, puha flanelt szerez a bakancsaiba.</p>
            <p>Angelov megpróbál lépkedni: fáj nagyon, de mégis csak kibiceg az üstökhöz. A
               gyászfestést be kell fejezni: nyögve emelgeti a nehéz és nedvvel teli kabátokat.</p>
            <p>A festés után a mosókonyha várja; már súrolja az öblítő-hordók sárga dongáit és
               készíti a langyos öblítő-vizeket. Egyik lábáról mindig a másikra áll át, néha
               felhúzza őket, mint a gólya s közben szakadatlanul fut sercegő mosókeféje a ruhákon
               le-föl.</p>
            <p>Tíz óra felé Novák és Simonné sietnek be. Novák karján sárga szalvéták fekszenek,
               Simonné a néhány árnyalattal halványabb nagy abroszt lengeti.</p>
            <p>Egyszerre kezdenek beszélni: Novák mérgesen mered az asszonyra, az meg a vállát
               rángatja és csak azért se marad el a szóval. Sőt, odakap Novák szalvétáihoz és az
               abrosszal együtt Angelov szemei elé tartja.</p>
            <p>- Ez a bárónőé. Délután háromra legkésőbb meg kell csinálni. Mosson le a szalvéták
               színéből annyit, hogy olyanok legyenek, mint ez az abrosz.</p>
            <p>Diadalmasan ránéz Novákra: ő is ki tudja adni a munkát, nemcsak az új üzemvezető.</p>
            <p>Novák fakón elmosolyodik és méltóságosan ellépdel.</p>
            <p>Simonné utána fordul:</p>
            <p>- A paraszt, - kiáltja halkan, majd idegesen megrángatja Angelov ingét:</p>
            <p>- Úgy-e maga is meg tudja csinálni? Úgy-e nem lesz rossz?</p>
            <p>Angelov töpreng. Nagyon sokat kell lemosni a szalvéták színéből, az abrosz körülbelül
               négy árnyalattal halványabb sárga. De majd megpróbálja.</p>
            <p>Egyszerű szappanos lemosás nem ér semmit. Ha forró vízben lefőzi, az se használ, mert
               pamutanyag és az nem ereszti a színét. Hát mit lehet csinálni? Ilyesmi még nem volt a
               keze alatt.</p>
            <p>Kintről rákopognak. Megrezzenve odafordul. A házban lakó kisfiú verdesi az ablakot és
               fakardjával az udvarra hívja játszani Angelovot. A munkás szomorúan megingatja a
               fejét: most nem.</p>
            <p>A gyerek fintorog: most gyere s megrázza az ablakszárnyat. És mert Angelov egyre
               nemet int: végigvág az ablakon a karddal s elvágtat.</p>
            <p>Angelov gondolatai körben forognak. Egyik vegyszertől a másikig kering: mit lehet
               ezzel csinálni? És még hozzá gyorsan, mert háromra szállítani kell. Minek is vállal
               ilyesmit el ez a Simonné!</p>
            <p>Novák keresztbefont karral hajol elébe:</p>
            <p>- Tudod? - kérdi és ráfüggeszti parázsló szemét.</p>
            <p>- Igenis - kiáltja ingerülten Angelov -, igenis tudom! - s hátat fordít neki.</p>
            <p>Bánja is ő, mi lesz, nem lehet kibírni ennek a gazembernek a gúnyját. Ordít
               mindenkivel, megpofozza a tanulólányokat, lehülyézi az öregeket, olyan, mint az
               ördög: embereket vesz és dob s naphosszat csak gonoszságokon töpreng.</p>
            <p>Erős szorítást érez a vállán. Novák vigyorog rá:</p>
            <p>- Akkor csináld meg, barátom.</p>
            <p>Ez a csúfolódás is megzavarja a saját erejére maradt Angelovot. Összeráncolja a
               homlokát. Gondolkozzunk csak: a pamutfestést ammoniákszóda mossa le. Az örömtől
               elmosolyodik: megvan, Novák úr, megvan! Gyorsan két vödör forró vizet mer és abba öt
               marék ammoniákot szór. S ezzel a tejszínű meleg vízzel szaporán kefélni kezdi a
               szalvétákat, aztán forró szappannal mossa át s lám, csakugyan elcsurgott belőlük egy
               kevés sárgaság.</p>
            <p>Megint rákopognak kintről. A kis gyerek békülni akar s mosolyogva hívogatja. Angelov
               derűsen int neki: egy picit várnod kell, aztán jövök.</p>
            <p>Angelovot egészen leköti a munkája: husz szalvéta van, néhány perc alatt kész lesz.
               Hiába áll olyan gúnyosan a tulsó sarokban Novák. Hiába ontja a sűrű füstöt a
               szipkájából, mert a szalvéták halványabbak lettek s mikor Simonné kijön érdeklődni,
               már Angelov a csavaróba tette őket.</p>
            <p>- Jó lett, nagyságos asszony, rögtön odaadom - s leállítja a búgó csavarót.</p>
            <p>Mikor a centrifuga zümmögő sikollyal leáll, Angelov belenyúl, kihúzza az egyik
               szalvétát és szétrázza. Majd ijedten a másik után kap, mert a szalvéták tele vannak
               zöld foltokkal.</p>
            <p>- Mit csinált velük? - dadogja Simonné. - Jézusom!</p>
            <p>Novák, mint aki előre várta ezt: nyiltan fölkacag a sarokban. Óh, ez az ördög, úgy
               látszik, megsúgta másoknak is: itt megint elrontottak valamit! - mert egymásután
               bukkannak ki a galléroslányok s tüntetően vigyorogni kezdenek és hol a szalvétákat
               nézik, hol Simonnét.</p>
            <p>Tir is meghökkenve áll az ajtóban, keservesen kaparja a fejét és nagyokat fújva,
               kimegy. Tessék, Angelovra is rájárt a rúd. Megint a pokoli Novák fogja rendbehozni,
               de előbb kivégzi egészen a szegény fiút.</p>
            <p>Angelovnak mintha gombostűnyire szűkülne az agya. Nincs gondolata. Csak a szemei
               élnek és hol a szalvétákat nézik, hol Simonné sírásra görbült száját.</p>
            <p>S mintha az üzem zűrzavarából mindig harsogóbban hangzana Novák kemény kacagása.
               „Mingyárt nekirohanok”, - gondolja, de íme: Novák odajön hozzá s nyájas képpel
               tanácsolja neki, hogy próbálja kiakasztani a levegőre, hátha eltűnnek a zöld
               foltok.</p>
            <p>- Tudod te, mivel vannak ezek a szalvéták megfestve? - kérdi fölényesen.</p>
            <p>- Nem, - vallja be nyugtalanul Angelov.</p>
            <p>- Na, csak gondolkozz, nem olvastál-e már róla valahol?</p>
            <p>Angelov nemet int.</p>
            <p>Novák láthatóan megnyugszik: elárulhatja, úgyse tud vele mit kezdeni.</p>
            <p>- Hát, barátom, ez kénfestéssel készült, ha mindent akarsz tudni.</p>
            <p>Hallotta, úgy-e bár, mindenki, hölgyeim és uraim, Novák megmondta a barátjának: ez,
               kérlek, kénnel van festve. Ez egy alap, amit más kelmefestő semmi pénzért nem árulna
               el: tehát kénfestés és tessék megcsinálni, rendbehozni.</p>
            <p>Angelov kábán kiaggatja a szalvétákat a levegőre. Talán jót tesz. Kénfestés,
               kénfestés, ismétli, sehol se olvasott róla. S most még bizonytalanabb, mint volt:
               mert hátha ép az nem jó a kénfestésnek, amit jónak gondol?!</p>
            <p>Dél lesz, de Angelov még nem talált ki semmi okosat. S a munkásnők máris úgy nézték
               őt, mint annakidején Ruszt, a régi mosómestert, akinek a harminc selyeming szegte a
               nyakát. Vizsgálják a fiú halvány arcát, karikás szemeit s lehorgadt fejét. Őrá nem
               olyan mérgesek, mint Ruszra voltak, de mégis: ha egyszer nem tudja megcsinálni,
               micsoda mesterember ez?</p>
            <p>S mint valami mágusra bámulnak a sugárzó Novákra. Ez fogja megint helyrehozni, ez
               cimborál az ördöggel, együtt koccint vele, mikor leányvért isznak. Attól olyan a
               szeme, mint a tűz.</p>
            <p>Úgy lesték Angelovot, mint az ebek a vadat, hogy biztosan a vadász puskájára
               kerüljön; le-föl járkáltak a kazánház ajtaja előtt és bepislogtak a halvány arcra, a
               tétova kézre, amely úgy fogta a villát, amin néhány szál melegített grízestészta
               csüngött, mintha ez a villa a levegő szájába akarta volna dugni a falatokat. De
               minden mozdulata a fiúnak olyan távoli volt, mintha vándorolni vágynának a tagok,
               külön-külön, magára hagyva az utánuk bámuló, síró kék szemeket. Tir, a bajtárs is
               csak zöld pillantásával kóstolt ételes csöbreibe: kirakta maga elé a krumplilevest, a
               szafaládét s a savanyú káposztát, de mindegyikből elege lett csakhamar. Azzal
               szakította meg töprengő szomorúságát, hogy sarkonfordult s dühös, megrovó tekintettel
               haladt ki az Angelov vesztét susogó asszonynépek között az udvarra. Leszegett fejjel
               jött vissza a levegőn száradó szalvétáktól.</p>
            <p>- Zöldek - ordította -, pukkadjatok meg, zöldek! - s ezzel mint egy országát vesztett
               király, kormosan nekiállt fűteni a pirosló tüzeket.</p>
            <p>Angelov úgy dőlt a falnak, mint aki távoli álmot vagy illatot szí be. Bárcsak
               belemerülhetne ebbe a falba, a háta mögött s a téglák magukba olvasztanák örökre.
               Olyan mély bágyadtság üli meg a belsejét, hogy be kell fognia a fülét, mert minden
               szó úgy hat rá, mintha tű szúrná át a dobhártyáját. S néha felnyíló szeme előtt
               minden kép olyan ideges és kínzó, hogy a pilláit csukva tartja. Olyan, mintha elaludt
               volna félelmei közepett; hol kipirul az arca, hol fehérre sápad: a süketség s a
               vakság ajtajaival lezárt emberben a legvadabb fájdalmak és őrületek tombolnak.</p>
            <p>Tir halkan áll vele szemben, igyekszik belelátni, mintha Angelov homlokán minden
               egyes verejtékcsepp egy-egy nagyítólencse volna. Többször feléje nyujtja a kezét,
               hogy fölriassza, fölébressze a szenvedéseiből, de elakad ez a mozdulata. Óh, Tir jól
               ismeri az ilyen keserves hangulatokat, amikor az embert csak az éhezés várja, amikor
               úgy éri munkahelyének elvesztése, mint a halálraítéltet a kegyelmi tanács elutasító
               véleménye. Hagyni kell, hadd dörömböljön a szív, zúgjon a vér, mint a megdagadt
               folyó: alábbhagy mindenféleképpen egyszer az emberi láz s az őrület elfárad a sok
               görbe táncban.</p>
            <p>- Indulás! - sipítja egy vékony lányhang.</p>
            <p>- Indulás, - mormolják utána a többiek s Angelov elbillen a faltól, megrázza a fejét
               és ezzel szétszórja pillája alá fojtott könnyeit. Még nincs ébren; még semmit se
               kötött hozzá a valósághoz, de e pillanatban, mikor súlyosabban leforrázott lábára
               ereszkedik és a fájdalom fölszúr a szívéig: látja siralmas életét.</p>
            <p>A másik lába pedig elzsibbadt a szék élén: „Mintha nem hagynának menni a lábaim,
               mintha visszatartanának” - s ez a gondolat végzetszerűen hat rá.</p>
            <p>Lassú topogással kell a fájást s a zsibbadást legyőznie.</p>
            <p>- Bátorság, bajtárs, - susogja a fülébe Tir.</p>
            <p>Bemegy ezzel a súgással a fülében; újra összeismerkedik a surolókefével, a locsogó
               szappannal. Legörnyed az öblítőhordókhoz, fölemelkedve facsarja a ruhákból a vizet.
               Erősen bódult: gondolatai még mindig akörül forognak, hogy megölje-e magát, ha itt
               nem sikerül állását megtartani, vagy vágjon neki a sívár télnek.</p>
            <p>A nagy forróság átfűti, gőztől nedvesen izzadnak a pállott falak: ez látszik
               körülötte, mert a párás ablakok lezárták az ég felé vezető utat. Előtte tintafolt,
               borpecsét, vérnyom, piszok tűnik föl fátyolosan a vizes ruhából. Jobbkézt a
               vegyszeres üvegei állnak: odanyúl s a foltokra dönti a kloroformot, cukorsavat,
               Laventhin Blt. sósavat.</p>
            <p>Simonné habzó beszédjét alig hallja:</p>
            <p>- Mingyárt, mingyárt - dörmögi -, ezt a foltot ki kell vennem... - majd mikor az
               üzletvezetőnő lefogja munkálkodó karját, hogy feleletre kényszerítse, vadul arra
               fordul, ahol Novák áll:</p>
            <p>- Menjen, kérem, hozzá, ezt neki kell megcsinálni, ő kap több fizetést.</p>
            <p>És Simonné, mint aki rájött, hogy ez az ember nem tud már segíteni: csavar egyet a
               kormányon s mint valami mosolygó virágszál billeg oda a gőgös Novákhoz. Látszik,
               amint csucsorít szájával, símogatja, körülparfőmözi, behódol neki, óh, tán még
               randevút is ígér: csak meglegyen, meglegyen, mert ez a húsz szalvéta az ő nyakát
               szegheti, minek vállalta el s Taubené kidobathatja könnyen.</p>
            <p>Angelov tágan bámulja ezt az udvarlást: Novák eleinte hűvös, mintha csak a munkája
               érdekelné, ide-oda járkál a mosógépek között, de Simonné követi egészen addig, míg az
               üzemvezető megáll, ránéz és elmosolyodik. Simonné most elkapja a felsőkarját,
               megszorítja az izmokat s így húzza maga után, kacagva, mintha csak játék lenne az
               egész. Mosolyogva suhannak el. Elképzeli, amint az üstöknél Novák feltűri az ingujját
               s tempósan nekilát; érzi, hogy ezzel Nováké lesz az az utolsó nő is a „Főnix”-ből,
               aki annyi év után még hűségesen kitartott Taube mellett. Látja, hogy az egész gőzmosó
               belecsúszik Novák markába s az ujjai között, mint a lencseszemeket, szórhatja el az
               embereket. És ismeri jól egykori barátját: csupa gyanakvás, csupa gyűlölködés. Tudja:
               szombaton kiadatja a könyvét.</p>
            <p>Legszívesebben rögtön itthagyná a munkát. Körülnéz: tiszta gőz minden. Mintha a
               pokolban főnének az emberek s a gépek. A falakon tündököl a nyirok. Tenyérnyi helyet
               töröl tisztára a párás ablakon és kiveti rajta a szemét az udvarra. Körüljárja
               először a földszintet, aztán az emeleteket s látja az ég sárgálló csücskét. Bárcsak
               elsétálhatna arcunkból a szemünk robot közben - gondolja -, amíg mi dolgozunk,
               járhatna hegyen-völgyön. De még az udvarról is vissza kell parancsolnia tekintetét: a
               foltok kényszerítik rá; a foltok, ezek a gombostűfejnyi gátak.</p>
            <p>Csak aki dolgozott velük, tudja, mit jelent egy-egy folt. Ki kell venni
               mindenféleképpen: s néha egy-egy kis piszok körülkergeti a munkást a vegyszerek
               skáláján, a különböző fogások sokaságán, beleizzad, belefárad: olyan ez, mintha a
               fogorvos órákhosszat kapkodna a foghús alá bújt gyökér után.</p>
            <p>Angelov reszketve kidobja kezéből a kefét. Nem bírja tovább. A keze ép megbillenti a
               szappanosdézsát, mikor Tir jelenik meg az ajtóban s boldog, ünnepélyes arccal az
               ablakra mutat s így szól:</p>
            <p>- Itt az első hó! Az első hó! - Puha és nagy hópelyhek szállingóznak ott kint.
               Nyílnak az ajtók mindenfelé: asszonyok és gyerekek kiabálják egymásnak:</p>
            <p>- Itt a hó!</p>
            <p>Tir kimegy kissé alátartani azt a mocskos fejét és majd hoz be egy marékkal
               Angelovnak is.</p>
            <p>Angelov az asztalra támaszkodva nézi a keringő havazást. A hó érkezését jelentő
               zsivaj után mintha minden eltompulna: susognak az emberek.</p>
            <p>Angelovnak külön üzenet ez a hó, a lassú fehéredés. Soha ennyi bánatot nem érintett
               benne, mint most. Úgy kell eltépnie magát az apró pelyhek figyelésétől s nekilátni
               egy hatalmas kávéházi abrosznak, amelyben bor-, pecsenye-, likőr- s cigarettapörzsölt
               foltok tarkállanak.</p>
            <p>A mosókonyha felől egy vegyszer szagát érzi most. Az üstök felől sodródik befelé a
               szalmiák orrfacsaró szaga: Angelov rátátja a száját és beszívja mélyen. Kint már
               munkálkodik vegyszerével az ördög. Az övé, Nováké ez a szer egészen. Neki rontja el
               úgy a pokol a munkát, hogy ő megcsinálhassa szalmiákkal. Szinte látja, amint a
               szalvéták visszasárgulnak engedelmesen a keze alatt és ő pirosan fölkacag. S ez a
               piros kacagás áttűz az ablakon, bele Angelov fájó szemébe s ettől az érzéstől kezdve:
               vak, aki tesz-vesz a gőzölgő homályban.</p>
            <p>Bicegve megy az egyik mosógép mellé: kitapogatja a klóros ládát, fölemeli s odaviszi
               a mosóasztalhoz. Angelov meggyötört fejében már készen áll a terv, kigurítja a
               kénsavas ballont is az asztal alól. Mindezt lassan, mintegy álomba merülve teszi. Már
               előre érzi a klór és a kénsav elegyének romboló, fojtó szagát, de mint akinek a
               munkája parancsolja: előpenderíti a vegyi hordót. Aztán mintha csak az abrosz
               foltjait akarná kivenni: szétdobja egészen a mosóasztalon és vizsgálgatni kezdi.
               Mintha látná azokat, akik fölötte vacsoráztak, ép összecsendítik telt pezsgős
               poharaikat. A poharak kiloccsannak és az egész káprázatból egy folt lesz Angelov
               előtt. Most mintha mezítelen nőt fektetnének végig az abroszon, gyümölcsök között; ez
               a részeg nő feldönt egy szőlővel teli tálat, néhány szem szétnyomódik: újabb foltok
               Angelov előtt. Rájuk csap a tenyerével, de a fehér, merevarcú lakoma-terítő fölnéz rá
               nedvesen és susogni kezd bugyborékolva:</p>
            <p>„Válassz engem szabadítódnak! Nézd meg jól a foltjaimat: bor, hús, gyümölcs, rozsda!
               Súlyos, zsíros foltok, értesz hozzá! Klór és kénsav! - sikoltják kórusban a foltok:
               fehér por és sárga nedv, ti ketten együtt halálosan fullasztó szag,
               megszabadítlak!”</p>
            <p>Hogy megmeneküljön szörnyű gondolataitól, kinéz az udvarra. S kint a hóhullás között,
               a sűrű pelyhek hálójában, mint egy kis madár röpköd a földtől el nem szabadulhatón a
               kis fiú. Magas, kék papírzacskó van a fején s aranyszalagok díszítik. A két karja,
               mint tollát vesztett szárny csapkod. Úgy kering az udvaron, mintha a szél fia volna,
               a gyönge szél-fiú, akit rabul ejtett ez az udvar. S mintha vívna a rabtartó falakkal
               s a rázúduló hóval: fakardját merőn nekiszegezi a pelyheknek, aztán elfáradva a
               harcban, megint a szél gyönge gyermeke, aki árnyként kering, lengedez és fáradtan
               pihen egy sarokban.</p>
            <p>Most észreveszi barátját, Angelovot, amint az lázas szembogarakkal figyeli: int neki,
               kissé fáradtan hívja ki:</p>
            <p>- Gyere - és meglengeti feléje a kardját.</p>
            <p>Bűvös húzás van a fakardban. Mintha átvinné az ember szívét a falon s az máris ott
               táncolna kis piros csizmáiban a gyerek mellett. S úgy menne ez a test is, szétnyomva
               a rácsokat, úgy menne a kisfiú felé.</p>
            <p>Angelov érzi, hogy a varázs elkapta, érzi, hogy a halál fölébe állt megkeverni az
               utolsó perceket. Ellenkezve lehúnyja a szemét, hogy ne lássa a kisfiú boldog,
               ártatlan táncát az udvaron; csakhogy a szemhéj fölrebben: a szemgolyók láza
               fölnyitja. S ebben a pillanatban szinte émelyítőn megnő Angelov körül a szalmiák
               nehéz szaga: ebben is van valami titokzatos. Mintha egy sárkány nehéz verejtékszaga
               messziről jelentené már a hősnek, hogy a vesztébe rohan. Kint van a sárkányi Novák s
               bebüdösíti a „Főnix”-et az ő félelmetes szalmiákjával. Így üzeni Angelovnak: véged
               van, kidobnak, letiportalak!</p>
            <p>- Megyek, - mondja önmagának Angelov s fölemeli a nagy klóros ládát a hordó peremére
               és befordítja. Aztán a súlyos kénsavas ballont fogja két kézre és a térdeivel
               fölsegíti a magasba.</p>
            <p>Most kihúzza belőle a vastag fadugót: a ballon nyaka nagyot hördül, amint kitör rajta
               fröcskölve a zsíros, sárga kénsav. Angelov pedig elengedi a ballont: a hordó feneke
               felé zuhan az üvegedény és ferdén megakad. S a víz színe alatt láthatón patakzik a
               kénsav és fölpezseg érintésétől a halottfehér klór és szinte megsercen a víz tükre a
               feltörő halálos gáztól.</p>
            <p>Angelov pedig, hogy mentse s magyarázza a tettét: szédülő erővel még belenyomja a
               kávéházi abroszt - amiatt tettem, ne vádoljatok, más szerrel nem jöttek ki ezek a
               foltok - s amint egyet lélegzik, mint a kődarab sújt tüdejére a gáz. A fájdalomtól
               eltágul a szeme: kínlódva az ablak felé fordul s azon elpréselve a kisfiú bekémlelő
               arca látszik. Némán beszél a kisfiú az üveg mögött, némán int: Angelov tüdeje
               kapkodva keres levegőt, de ehelyett újra s újra belesújt a halálosan erős gáz. Mint a
               bunkócsapások érik a további szippantások: meginog alattuk s lezuhan.</p>
            <p>Pillanatok mulva a szűk gallérszobából is tömeges köhögés hallatszik. Nincs szabad
               vészkijáratuk, előbb félre kell ráncigálni az egyik vasalógépet, míg ki bírnak jutni
               a friss levegőre. Motyó, a mosólegény, orrát befogva menekül hórihorgas lábaival a
               mosókonyhán át. Tirt szintén fojtogatni kezdi a szétterülő gáz: óriási szökkenésekkel
               iszkol az udvarra. A menekülők ordítása fölveri a házat és a lakók rémülten
               kérdezgetik:</p>
            <p>- Mi baj? Mi történt?</p>
            <p>Ott bent, az ájult Angelov fölött, még mindig folyik a zöld ballonból a kénsav, már
               duhajon kicsap a hordóból s csillogva önti el a betont.</p>
            <p>Tir óriásakat köhög, fejüket, hasukat fogva köhögnek körötte a fehérleples lányok is.
               Tir ösztönösen Angelovot keresi: rémülten futja körbe az udvart, bömbölve köhög:</p>
            <p>- Nem láttátok? - kiabálja.</p>
            <p>- Nem!</p>
            <p>A fűtő szétterpesztett lábakkal olyat szív magába, mintha le akarná nyelni az egész
               levegőeget. S megmerevíti a szemét, hogy lásson odabenn és merészen berohan. Csak
               bömbölő köhögései hallatszanak ki... s alig telik bele egy fél perc: maga mögött
               vonszolja a halottnak látszó Angelovot. Az udvar közepén leereszti a hóra és a szemét
               dörgölgetve, nekilát újra a vad köhögésnek.</p>
            <p>Novák és Simonné a bolton keresztül menekülnek: mind a kettőnek könnyes a szeme a
               gáztól. Ezalatt Tir egy öreg télikabátra fektette a merev Angelovot. Tir - mindig
               csak ő - fölébe áll s megkezdi a mesterséges lélegzést. Novák nézi s bírálgatva
               közbeszól. A lépcsőház ontja magából a kiváncsi és rémült lakókat; sok vasalónő
               magával hozta a forró vasalót és most azon melengeti az ujjait.</p>
            <p>Simonné hirtelen a fejére üt: rohan és telefonál Taubenak vagy Taubenénak. Jőjjenek
               be rögtön, valaki öngyilkos lett, - nem lesz-e baj emiatt a hatóságnál.</p>
            <p>Tir szüntelen buzgalma, úgy látszik, életet csal Angelovba. Egyszer fölnyitja a
               szemét, aztán fáradtan megint lehúnyja. Úgy érzi, mintha rajta feküdne egy üvegtón s
               lassan csörgő hullámok hajtanák előbbre s előbbre. Kétoldalt néma hattyuk kísérik,
               akik néha ezüst párát fújnak az orrukon át. Néha felhőket is lát: álom, távolság,
               csodák felhőit... de sebesen ragadja a hullám előbbre és előbbre. Olyan ez, mintha
               aludna s márványból volna a szeme. De hirtelen megint megreped a hideg szem, a vékony
               szemhéj fölemelkedik róla tágan s izzani kezd benne a kihült szembogár: látja, hogy
               köröskörül emberek állnak, a vállukon hómadarak ülnek, soknak az orra jéghegy.
               Suttognak... mintha a szél járna ki a szájukon... de egyikük hangja közbevág, mint a
               menydörgés:</p>
            <p>- Megmérgezte magát a szerencsétlen.</p>
            <p>- Meghalt? - visítják a szélszavúak.</p>
            <p>Az emberek gyűrűjén átfúrja magát a kisfiú. Látja Angelovot az öreg télikabáton
               feküdni, látja, hogy lustán le van húnyva a szeme. Arcán titokzatos öröm csillan: ó,
               végre kijött játszani...</p>
            <p>Óvatosan kinyujtja a fakardját... fölébresztem... s mikor Angelov az első érintésre
               nem mozdul, erősebben a mellére döf.</p>
            <p>Egy kocsis áll a nézők között s ezt elönti a méreg. Még döfködi ez a nyavalyás
               kölyök, mikor már alig szuszog. Belerúg a gyerekbe, aki a rúgástól meginog, rázuhan
               Angelovra és panaszosan, némamódra felnyög.</p>
            <p>Angelov tompán átérzi a rázuhanó súlyt: lassan a fiú felé forgatja szemét. A
               pillantása rémülettel van tele, mert most a zuhanástól megrepedt alatta az üvegtó s
               kezdi elnyelni a mély. Fölcsapja a két karját, hogy megkapaszkodjon a peremébe, de
               az éles üvegvíz sodra egymásután leszeli merev ujjait s a nyilt tagokon mintha
               kiömlene a vére, az élete, az ereje. Tehetetlenül süllyed már alá: egy homályos
               lyukat lát maga fölött, amibe a kisfiú arca hajol bele sírva.</p>
            <p>Csak Tir bírja elhúzni a kis némát Angelovról. Messzire emeli a kalimpáló gyereket,
               akit aztán tovább űznek a hátulállók.</p>
            <p>Tirben gyilkos harag forr. Többször Novák felé sandít és megcsikorognak a fogai.
               Novák gondosan tíz cigarettát dugott a szipkájába s két lány között füstölögve
               diskurál.</p>
            <p>Tir villogó szemei előtt pedig feltűnik egy film, melyben egy őrült szőrös férfi úgy
               ordított, mint a jegesmedvék. Megpróbálja visszafojtani ezt a kitörni vágyó ordítást,
               de nem bírja.</p>
            <p>Kibőg a torkán szűkölve:</p>
            <p>- Ui... uii... uiii... s mintha hómezőkön szállna át és hatalmas mancsa volna, óriási
               fogai: Ui... uii...</p>
            <p>Ott csüng Novákon, csak a torkát keresi harapó fogaival, de elvéti a marást s Novák
               lerázza őt a hóba. Akkor abba markol bele s azt vágja vakon feléje.</p>
            <p>Novák elhúzódva áll fölötte s vérző arcát törülgeti. Tirt többen fogják a karjainál
               fogva: a dühtől remeg.</p>
            <p>Odabenn már alig szivárog a kénsavas ballonból a méreg és kint a festékes üstöknél, a
               drótokon, visszasárgultan csüngnek a tragédiát előmozdító szalvéták. Az üzletből
               kihallatszik a telefón ideges csengése: talán a bárónő sürgeti már a szalvéták
               szállítását.</p>
            <p>A mentők megérkeznek. Megmondják a mentőorvosnak, hogy a mérgezés klórral és
               kénsavval történt. Angelovot újra éleszteni próbálják: egyelőre sikertelenül. Végül
               hordágyra teszik s betakarják pokróccal. Tir megdöbbenve kérdi: Él még? Az orvos
               tétován igent bólint. Erre többen sírva fakadnak a munkásnők közül.</p>
            <p>Tirt nem lehet visszatartani attól, hogy el ne kísérje Angelovot.</p>
            <p>- El akarom kísérni - mondogatja makacsul -, nincs senkije.</p>
            <p>S ő is eltűnik a jajgatva szirénázó mentőautóval.</p>
            <p>Alighogy elment az autó, megérkeznek a rémült Taubeék.</p>
          
         </div>
         <div type="chapter">
            <head>17.</head>
            <p>A havazás előtti szeles estén, két zsúfolásig megrakott stráfkocsi gördült ki Taubeék
               házudvarából. A stráfkocsikon hosszú építő-deszkák fehérlettek s mint a döglött
               bogarak feküdtek fölöttük a felfordított fabakok. Ezeknek lábába fogództak a
               malteros ruhájú kőművesek; némelyik félszemre húzott mocskos papírcsákót viselt. A
               vaskos, barna lovak cammogva verték patáikkal a flasztert; a kocsin kapaszkodó
               kőművesek olykor nagyot hoppantak az úttest gödrei fölött.</p>
            <p>Nem szoktak ilyen késő őszi estén kőművesek bolyongani a városban; az építőmunka
               napot kíván. A nyár az igazi szezón, a novemberi munkában nincs meg a jókedv
               lendülete. Különösen az olyan furcsa munka készül savanyúan, mint amelyik itt esett
               Taubeéknál. Ezt a lompos, szürkefalú házat kellett kapkodva átvakolni s fehérre
               spriccelni meszes homokkal. De mert az úr nem bírja látni a piszkot: csak este volt
               szabad dolgozni és hajnal felé mindent be kellett takarítani a kert hátsó részében
               emelt szerházba, nehogy a napvilágnál Taube bosszankodjon a kőművesmunka szétszórt
               piszkosságain. Így a kőműveseknek lámpásoknál, gyertyafénynél kellett napról napra
               újra összeróniok a tegnap lebontott állványokat s úgy dolgozniok a magasbafeszült
               padlókon, e széltől borzolt fénynél, mint a kísérteteknek. Munkájuk titokzatosságát
               emelte az is, hogy el volt tiltva a hangos beszéd, a szükséges mennydörgős
               káromkodás, rekedten susogtak egymással, mert az ablakokra nyolckor redőnyök
               gördültek s Taube brómot szedve, aludni próbált egésznapi nyugtalankodása után.
               Valósággal szégyelték magukat a kőművesek: egy napszámossal állandóan hessegetni
               kellett a bámész uccai népet, mert mindenki megállt itt, látva a sercegő lámpásoktól
               megvilágított malteros alakokat, akik söprűt szorongatva jobbkezükben, hirtelen
               odavágták boszorkány-szerszámukat a balkarjukban tartott léchez s az ütéstől
               szisszenve kiröpült a fehér habarcs.</p>
            <p>Ettől az éjjeli munkától voltak olyan álmosak s elnyűttek a távozó kőművesek; ők már
               csak elszabadultak innen, de Taubené és a cseléd nem. A két szegény nő állandó
               szolgálatban volt: Taube tágan figyelő szemei osztogattak nekik gyors parancsokat. Ez
               a két szem irtózatosan éber lett: a legkisebb piszkot meglátta mindenütt, mintha csak
               odaszólt volna minden mocsok a zavartól tüzes tekintetnek. Amióta Taubet elkapta az
               undorító roham: a szegény ember mást se tett, mint kereste, bogarászta a föllelhető
               piszkokat s magánkívül volt, ha azokat nyomban el nem tüntette a porronggyal,
               söprükkel, vizes vödrökkel fölszerelt asszonyi nép. Annyit súroltak, tollsöprüztek,
               törülgettek azok, mint tíz háromemeletes házban együttvéve.</p>
            <p>S a külsejére lompos Taube is megváltozott. Azelőtt mint egy bohém: szerette a gyűrt
               ruhákat, a két napja nem pucolt lakkcipőket s a puha gallért, amelyben hanyagkötésű
               nyakkendő csüngött... Most vadonatúj ruhákat hozatott s négyszer küldte vissza
               átmosni a keményingeit a „Főnix”-be. A fürdést megkezdte már hajnalban és sokszor még
               délben sem fejezte be. S akkor is csak szorongva kelt ki a kádból s legszívesebben
               újra visszabújt volna a zuhany alá. Csak estefelé, amikor minden vakultabb színű,
               ismerte el sóhajtva, hogy most mintha kicsit rendes lenne a lakás s izgatottan
               magyarázta: „Én nem vagyok bolond. Csak ti nem értitek, hogy az ember nem élhet
               piszokban. Én elvégre a „Főnix” gőzmosó tulajdonosa vagyok s nekem olyannak kell
               lennem a világ előtt, mint a tisztaság szobrának...” Ezekbe a magyarázkodásokba
               egészen beleszédült, mintha berúgott volna tőlük, csillogtak szikráztak a szemei. De
               a sötétedő este belefojtotta a heveskedést és máris megkezdődött a félénk rettegés a
               némán növő homály ellen...</p>
            <p>Taube szerette volna kinyomni az estéket az ablakai mögé... s ilyenkor hol itt, hol
               ott, mint az árnyékkal bokszoló, vívott a beborult levegővel... s mikor ép így
               küzdve, az ablakig került s kipillantott és meglátta, hogy házának milyen lomposan
               szürke s mocskos a fala, hidegrázás fogta el s elszörnyedve kezdte vádolni magát:
               „Jaj, én bolond! Futok mint az őrült, hogy a szobák rendesek legyenek s kívülről
               olyan mocskos ez a ház, mintha szemétből készült volna! Hát lehet akkor idebent
               nyugodtan élni!? Hisz ez olyan, mint mikor egy tisztalelkű embernek élősdiek
               tanyáznak a bőrén!”</p>
            <p>Lemosni gyorsan! Még hozzá esténként, amikor ő alszik s az egyik reggelen csak itt
               áll egy hófehér ház, tisztán csillogó ablakokkal s ha valaki végigjön a kavicsokkal s
               kőporral hintett udvari úton és a fehér márványlépcsőkön belép a lakásba: úgy érezze
               magát, mintha kristályforrás alatt haladna s észrevétlen megtisztulna! Ez a ház
               legyen a tisztaság vára, ezek a szobák legyenek a tisztaság királyának fogadótermei!
               S jőjjön a nép!</p>
            <p>S azon a napon, amikor Angelovban komoran forrt a halálvágy és a Főnix-ben a pokoli
               szalmiák ismét nagy diadalt hozott a feketeszemű Nováknak... Taube úgy dél felé, zöld
               gyapjúkendővel a vállán, feleségébe karolva, körbe sétált a fehérré vált ház körül.
               Úgy nézte, mintha egy gyönyörű fiatal lány lett volna, aki mindannyiszor bűbájosan
               elmosolyodik, ha rápillant. A szíve jólesőn kongott köszönő választ a tükörként
               villogó ablakoknak; szerette volna magához ölelni a fehér falakat; s úgy vélte, hogy
               a mostani kínos napok olyanok neki, mint a kőművesek furcsa munkája volt ezen a
               házon: ezek a napok végül is megfehérítik őt testben és lélekben s valaki, akinek
               erre gondja van, ép úgy örül neki, mint ő e tiszta háznak! De, sajnos, körbe
               pillantva, Taubet elöntötte a düh: az ucca többi háza szembetűnően mocskos volt, a
               tetőzetük kormos; az ablakokon részegen bágyadtak a vászonroletták; amott, noha dél
               volt, a dunnák csücske kacsintott ki; másutt a porrongyot rázta egy boglyashajú vén
               nő a járdán menők fejére...</p>
            <p>Hirtelen szétcsapta a két karját: mint két éles szablyát szerette volna megsuhogtatni
               s lecsapni vele az ilyen mocskos házak fejét.</p>
            <p>Rögtön levelet akart írni a háztulajdonosoknak; panaszt tenni a rendőrségen...
               Taubené türelmesen, sápadtan hallgatta végig szenvedélyes vitatkozását s gyöngéden
               csitítani próbálta:</p>
            <p>- Fiacskám - s megsímogatta férje bíboros arcát -, nem vagy te talán túlideges - s
               bocsánatkérően tette hozzá -, talán beteg... fiacskám...</p>
            <p>A gőzmosótulajdonos öklei ledörrentek az asztalra:</p>
            <p>- Nem! - ordította egészen eltátott szájjal s verte az asztalt -, nem! Ti vagytok
               betegek! Ti, nyomorultak, ti vagytok, mert szeretitek a piszkot! Ti vagytok, mert nem
               értitek meg, hogy tisztaságnak kell lenni a világon!</p>
            <p>Úgy állt, két öklét az asztalon felejtve, hátraszegett, vörösen égő fejjel, mint egy
               próféta. De aztán lejjebb engedte a fejét az égből s észrevette a sápadt asszonyt s
               gondolta: mi köze ennek az asszonynak az én rögeszmémhez, hiszen nem volt köze az
               örömeimhez se, amik idáig űztek...</p>
            <p>Hanem néhány pillanattal később megint fennakadt felesége egyik szaván s újra
               futkosni kezdett végig a szobákon s mikor ráakadt egy fillérnyi nagyságú poros
               helyre: kínosan fölkacagott s ütni-verni kezdte a bútort.</p>
            <p>Taubené halványan csak tűrte. Mint anya a beteg gyerekéhez, úgy osont Taube mellé és
               megsímogatta.</p>
            <p>De a ház levegőjében úszott valami és néha olyan sűrű lett a levegő, hogy, mint a
               fuldoklók, futkostak mind a hárman.</p>
            <p>Mert imént még nem volt semmi baj, de most Taube megint ott állt a széken s bosszús
               arccal, négy rajzszöggel ép a falra erősített egy papírtáblát, amit ő maga írt meg.
               Ez állt rajta:</p>
            <p>„A tisztaságra tessék végre ügyelni!</p>
            <p> Port, piszkot nem tűrök!”</p>
            <p>S mikor lelépett, vitára készen, a székről, odahívta a két sápadt asszonyt:</p>
            <p>- Látjátok?... Mert én nem bírom a torkomat kikiabálni!</p>
            <p>- Igen - bólintották egyszerre a szomorú asszonyok -, igen - s fejük engedelmesen
               meghajolt. Mint két apró lány, aki mingyárt pityeregni kezd, ha a szigorú tanító
               bácsi nem hagyja abba. De, szerencsére, abbahagyta s nem jöttek a pokolt hirdető
               átkok s egyéb szörnyűségek.</p>
            <p>- Maga elmehet, - mondta Annának Taube szigorúan.</p>
            <p>- Te meg maradj, fiam - folytatta enyhültebben a feleségéhez fordulva - és üljünk le
               az ablak elé.</p>
            <p>Már sötétedett kint és Taube félt.</p>
            <p>Anna lábhegyen kiment; Taubené csöndesen odatolta az egyik karosszéket a másik mellé.
               Taube azonnal beleroskadt s összekuporodott, a kezét meg átnyujtotta a feleségének,
               hogy olykor bátorítón megszorongassa az asszony.</p>
            <p>- Borzasztó az ég - susogta Taube -, borzasztó... le kell hunynom a szemem, mert nem
               bírom. S itt van a sok piszkos ház is. Fuj!</p>
            <p>- Nem szólsz semmit? - kérdezte aztán ijedten.</p>
            <p>- Beteg vagy - mondta lassan az asszony -, beteg... s maga elé bámult üvegesen, aztán
               mintha hirtelen összerázta volna egy óriás keze: elkezdett reszketni és hatalmasan
               sírni.</p>
            <p>Taube a fejét forgatta, mintha legyek ülték volna tele, mintha minden könnyszem légy
               lett volna, amely most kegyetlenül csípte őt, szívta a vérét.</p>
            <p>- Eső - gondolta a síró szemekre bámulva -, eső zúg ezekből a szemekből, zápor,
               kín.</p>
            <p>S gyorsan odahajtotta fejét a könnyek alá, hogy megmossák ezt a kiélt arcot, a sokat
               élvezett szájat és szemet, meg az ősz hajat, amellyel annyi nő játszott. Jóság
               öntötte el Taubet, valóságos áradatban.</p>
            <p>- Megbocsáss - kérlelte igaz szívből -, megbocsáss nekem - s hozzátette -, a vén
               bűnösnek.</p>
            <p>- Én bocsássák meg neked? - mintha vad indulat rázta volna meg az asszonyt. - Neked?
               - s az indulat sugárzó szerelemmé varázsolódott az arcán. - Te kérlelsz engem? - s
               odabujt Taubehoz.</p>
            <p>S hosszú hónapok után, Taube is elmosolyodott boldogan: mintha napsütés érné az
               arcát.</p>
            <p>Szótlanul maradtak: Taube úgy érezte, hogy az asszony forró kezéből átömlik a vér
               pirosan az ő szívébe és ott nagy tisztaságot teremt. Ez a megnyugtató hangulat
               félszenderbe burkolta, a lélegzete kezdett az alvóéhoz hasonlítani, mikor arra
               rezzent, hogy a felesége puhán rázogatja, ébresztgeti s mint egy kis baba, mutogatja
               az ujjával:</p>
            <p>- Esik a hó!</p>
            <p>S Taube is látja, hogyan sző és fon a házakra fehér gyapjút a hó; mikép zilálja a
               szél takácskeze a végnélküli szálakat. S látott az út közepén egy kicsinyke barna
               papírdarabot, amint ágált az út közepén, meg-megbillentve a fújó széltől. Ezt a
               libegő küszködést vizsgálta Taube és derűsen fölkuncogott, mikor a kis barna papír
               nyakas fejét elkezdte betakarni a fehér hó s nyomta őt a földre, hiába rugdalódzott
               hol ezzel, hol azzal a csücskivel. S e suhogó hóesés olyan volt Taube előtt, mint
               külön üzenet az ő számára: mintha egyenesen az ő délidei vágya miatt esne, hogy a
               mocskos háztetők és uccák fehérek legyenek. S külön gyönyörűség lesz az ő házukat
               nézni: amúgy is fehér, hát még most, a tiszta hóval, milyen lesz! S nem lesz sokáig
               olyan igazán sötét este, mint eddig volt: a hó világít majd az éccakákon. S az ő
               piszkot kereső tekintete nyugodtan csavaroghat: ezüstök a fák, a hegyek, minden. S
               ebbe a sugárzó ezüstbe csöndesen fel fogják majd kattantani a nagy, fehér
               villanykörtéket, megcsendítik az üvegfüggönyöket halkan és a tündéri fényben az
               ablakon át nézik a hó hullását.</p>
            <p>Ép el akarta mondani ezt a reményét, de odaát a szalónban megrezzent a telefón, majd
               csilingelni kezdett nyugtalanul... úgy vágott át a csenden, hogy összeremegtek s
               egyszerre fölálltak s tétován összenéztek. Hetek óta nem szólt a telefón, mert
               Taubené letiltotta, hogy az üzemből (ahol egyedül ismerték a házitelefón számát)
               bárki is zaklassa az urát.</p>
            <p>- Maradj, kérlek - mondta, de Taube a fejét ingatva, utána ment s a hallgatót rátette
               a fülére.</p>
            <p>- Halló, itt Taubené.</p>
            <p>- Simonné beszél, nagyságos asszony... jaj.</p>
            <p>- Mi az? Mi történt? - kiabálta bele Taubené.</p>
            <p>- Az egyik kelmefestő öngyilkos lett és meghalt.</p>
            <p>Mintha tüzes lett volna a fekete kagyló, Taube elejtette s az ide-oda lengett. Állt,
               a kagyló lengését nézve, tétlenül, gondolattalanul, aztán ép úgy kezdett
               összezsugorodni, mint a rohamai előtt. Taubené ezt látva, eldobta magától a másik
               kagylót: most már az is ott lengett, odaütődve az asztalka lábához, vékonyan sugdosva
               Simonné ijedt rémhíreit.</p>
            <p>- Maradj, majd én megyek - mondta erőt véve magán Taubené -, még nem biztos, hogy
               meghalt.</p>
            <p>- Maradjak? - kérdezte Taube. - Én maradjak? Én? Nem maradok! Hallod! Ne tarts
               vissza, engedj! - s fut kiskabátban, kalap nélkül... Taubené utána, kezében férje
               kalapjával... Anna csak nézi bámulva száguldó gazdáit. A sarkon véletlenül taxit
               kapnak s az autó gőzölgő hűtővel fut előre. Az egyik ablakon át hóverés éri az
               arcukat: mintha aggastyánok volnának, akik haláluk elől egy idegen halál felé
               rohannak.</p>
            <p>Taube igyekszik elgondolni az egészet: az a szegény munkásfiú nem bírta tovább a sok
               piszkos ruhát, nem győzte kimosni őket, nem volt tőle se éjjele, se nappala és a nagy
               szennyes batyuk előtt megölte magát, a szívébe szúrhatott. És talán most fölötte
               körbe áll a többi munkás is, a nyirkos falakról csöpög a gőzvíz és mikor majd belép,
               fölemelik lehajtott fejüket és odakiáltják fenyegetően:</p>
            <p>- Nem bírjuk tovább, főnök úr!</p>
            <p>- Menjetek csak haza, - susogja Taube és a felesége tompán odaszól:</p>
            <p>- Mit mondsz, nem hallom.</p>
            <p>- Te nem hallod, - gondolja Taube s továbbvonogatja a szemöldökét: csakhogy nem megy
               ilyen símán a munkáselbocsátás; előbb Taubenak oda kell menni a véres halotthoz,
               megcsókolni a sebét s térdenállva bocsánatot kérni tőle... aztán odatartani az
               arcát, kinyitni a száját és így kérlelni a komor munkásokat, hogy köpjék őt le s
               rugdossák meg és gyujtsák föl a gyárat minden piszkával... s ha ez se elég nekik: a
               lábuk alá fekszik, a sáros, a piszkos lábuk alá: tiporjatok meg! - kiáltja és
               meghal.</p>
            <p>Elszánt s odaadó lett az arca:</p>
            <p>- Gyerünk, gyerünk, - nógatta magát s szemeivel nyelte a távolságokat.</p>
            <p>E pillanatban csikorgó fékezéssel megáll a kistaxi. Didergő vasalónők, sóhajtozó
               lakók és az ucca kíváncsiai bámulják őket. Novák Simonné mellett áll: rögtön
               észreveszi Taubenét s lekapja csöpp ördögsipkáját a fejéről. Az arca kötelességtudó,
               fekete szemei csillognak:</p>
            <p>- Kérem, nagyságos asszony, sajnos, egyik munkásunk megmérgezte magát. Klórral és
               kénsavval.</p>
            <p>- Meghalt?</p>
            <p>Ezalatt Taube félénken, embertől emberig osonva, mint valami félelmetes utat győzi le
               a kapualj hosszát. A fal végénél megáll, aztán odasímul hozzá s kiváncsian kipillant
               és máris visszakapja a fejét. Mikor megint kikémlel, a fülébe repül, mint egy darab
               kő, Novák kemény hangja:</p>
            <p>- Azt hiszem, azóta meghalt!</p>
            <p>Erre, mintha megtaszították volna, sohase látott nagy ugrásokkal átszeli az udvart s
               mintegy égből pottyanva Novák elé jut s rekedten kérdi tőle:</p>
            <p>- Kicsoda?</p>
            <p>- Angelov.</p>
            <p>Csupa pirosorrú, ellenséges arc, dühtől vacogó szájjal... Mint egy rémlátás. Taube
               görbe háttal, szürke ruhájában mint egy patkány, lábhegyen, szaporán kifut a körükből
               s eltűnik a „Főnix” sötét folyosóján, hogy iszonyú köhögésekkel adjon hírt
               magáról.</p>
            <p>Novák hozza ki: s lihegve leülteti egy székre. Ott ül két karjára támaszkodva és
               rekedten köhög...</p>
          
         </div>
         <div type="chapter">
            <head>18.</head>
            <p>Aznap világos éjjel volt. A teleholdtól olyan bűvösen fénylett a behavazott város,
               mint az alvó angoramacska selymes szőre. A néma házakban, a szobák falain megjelentek
               a holdrajzok fénnyel és árnyékkal. Különös napsütésnek tünt a fény: mintha egy halott
               mosolygott volna be az ablakon; az árnyék meg már mutatta a hullafoltokat.</p>
            <p>Taube szemei lassan felnyíltak. Ép egy centrifuga forgott a lezárt pillái mögött; ott
               forgott, mintha a „Főnix”-ben lenne; bele volt ép úgy építve a betonba; állt egy
               gömbölyű acéltörzsön, ami a fehérzománcú rézdobot tartotta, abba meg zihálva,
               belepréselt lyukain a vizet nyomva ki a ruhákból, maga a pörgettyű futott észvesztve
               tengelye körül.</p>
            <p>Aztán Taube fölnyílt szeme előtt megjelent a fehérre meszelt deszkabódé s abban, mint
               egy sovány bogár, a hatalmas benzines edények között a kis inas tétovázott, láthatóan
               berugva a szédítő gáztól. Egy selyemruhát kefélt a kisfiú (talán 14 éves volt), ez a
               kefe le-föl ágaskodott az ujjai között; többször nagyot sóhajtott, megtapogatta a
               gyomrát és fehér volt, mint a deszkabódé külseje. Három hete lépett be; még
               szerződése sem volt s láthatóan sírással küszködött s szeretett volna elfutni innen
               valamelyik parkba labdázni vagy az ingyenuszodába úszni. Nem is sejtette a kis
               ártatlan, hogy nyitott ablakoknál dolgozik s fölötte kémények füstölögnek kormosan.
               Néha ugyan látta a füstöt az égbe menni, de nem látta benne (fényes nappal lévén) a
               kis ördögszínű tűzszikrákat és csak bámulta, amikor szisszenve kigyúlt az egyik
               benzines edény teteje s nagy sárga és vörös láng lett körülötte a világ; csak futott
               ide-oda kapkodva, égő, lobogó ruhában befelé, ahol a sikoltó vasalónők közül az egyik
               odakapott a hátához, hogy letépje róla a lengedező fehér inget s olyan borzalmasat
               sikoltott, hogy a szegény kisfiú megállt egy pillanatra, odafülelt rémülten érző
               fülével s hallotta, amint a vasalónő magasra tartja az inget s kiáltja:</p>
            <p>- Jézusom, hiszen ez a bőr a hátáról...</p>
            <p>Jöttek sokan: egy-egy lenyúzott inggel s mondották tompán:</p>
            <p>- Bőr a hátáról... bőr a hátáról...</p>
            <p>Masa nagyot nevetett s kitárta az irodaajtót: mint valami csöpp cukorbaba lépett be
               egy kislány s pillanatra hátrarezzent, mikor becsukódott mögötte a kijárás. Taube
               mosolygott rá, galambocskámnak hívta, na, ne féljen, majd keres az özvegy
               édesanyjának eleget, okos kislánynak látszik (mintha behallotta volna a viráguccai
               kisasszonyok kuncogó röhejét az ajtón át) s ettől magabízón odahítta a kisbabát s
               mint az öreg bácsikhoz illik: megsímogatta az aranybarna hajat és csak nézte mohón az
               őzikeszínben ragyogó, fényeskeretű szemeket. Nézte a még keskeny vállat, de
               kiszökkent és formásan karcsú derekat, s oldalról az alig kibuggyant melleket...
               mintha érezte volna egy virág szagát a lány húsából áradni, néha behúnyta a szemét és
               nagyokat szippantott az orrán át... s látta, amint az első pohár likőrre, nagy
               unszolásra, malagát kortyol a kipirult arcú baba, aki még úgy teszi mindezt, hogy
               elmondja majd otthon az édesmamának... s közben kicsit megbillen a fejecskéje, kicsit
               már többet nevet a kelleténél s nem fél már lenyelni egy egész pohárral a rubintvörös
               italból. Éjfél van, mint most, tél is, mint most és ő kinyitja az ajtót s kintről
               halk kuncogással, egymást bökdösve bebámulnak a rúzsosszájú kisasszonyok s lesik a
               részegségtől furán horkoló kisbabát ott a dívánon...</p>
            <p>Most meg Tir áll egy sír fölött az éjfélben: „Mentőt!” - kiabálja kétségbeesetten a
               volt fűtője s erre valahonnan a temető másik sarkából előrerohan egy fehér autó,
               fehérkoponyájú sofőrrel; kipattan hátul az ajtó és kilép egy fehérbe öltözött,
               csendesen mosolygó mentőorvos. S e pillanatban Tir lenyúl a földhöz (nincs ott még
               semmi), de észrevétlen mégis fölemel valakit s ez azt mondja a mentőorvosnak:</p>
            <p>- Angelov vagyok... - s majd mintha Taubet keresné, üres szemüregekkel szétnéz...</p>
            <p>Olyan a mosolya, mint a holdfény itt a falon, a kétségbeesetten fejét ingató Taube
               előtt. Most föláll a gőzmosótulajdonos s karjával visszatol magától valakit; majd
               hirtelen hátrafordul s elugrik a helyétől.</p>
            <p>- Fölébresztem a feleségemet - gondolja -, fölgyujtom a villanyt... de egyiket se
               teszi, mert összehajlik a félelmei alatt, egyedül érzi magát a holdas éjben,
               vándornak, aki, íme, már bolyong s csak tűri az égből, emlékekből ráhulló
               szenvedést.</p>
            <p>Kicsit fölnyílt, lélegzetet szívó szája mintha húzná magába a levegőből a
               szomorúságot, mintha belélegzené a temetőket s a klórt, a kénsavat!</p>
            <p>Ingatja ősz fejét s most valami megreccsenhet a házon: mint az ostor vág végig
               feszült ideghúrjain s fölzeng tőle benne a félelem.</p>
            <p>Bizony, így áll itt, a szívét tapogatva, ide-oda forgatva szemét, áll és reszket,
               bárcsak már reggel volna. Miket lát és miket hall; mintha egyetlen szó se veszne a
               semmibe, hanem csak addig bolyongna a levegőn, míg újra visszatérhet, hogy mint
               testetlen kísértéseket támassza fel az egykor élő valóságokat.</p>
            <p>Nagy sóhajokban mond választ Taube ezeknek a háborgató emlékeknek: hiába bánja őket,
               olyan az emlék, mint az igaz történelem: megtörtént, följegyeztük, nincs mit
               változtatni rajta.</p>
            <p>S csodálatos, a legkínzóbb emlékek élnek legtovább s annál élénkebben, minél közelebb
               jutunk a halálhoz; elnémítani nem bírja őket az élet, csak a halál törheti őket össze
               az emberrel együtt.</p>
            <p>Hideg van, fölgyujtja a villanyt; szándékosan nem szól a feleségének: ébredj... föl
               kell ébrednie, ha igazán szereti őt... és mert az asszony kimerülten s náthától
               nehezen alszik... elfordul tőle is keservesen. Ecet az arca, a gyöngeségtől mintha
               összetolódnának a csontjai. S ez a nagy összegubbadás mintha még sűrűbbé tenné a
               fájdalmat a lelkében; mintha szobor lenne, amelyből nem párolog el semmi.</p>
            <p>Ha megmozdulna... vagy ha futna egyet.</p>
            <p>Fojtott kutyaugatás hangzik: tátott szájjal üvölthet a dög a holdra, de az csak néz
               fagyosan, mint az ég gyászezüstjével álláig betakart halott. S minden: a fehér
               háztetők alatt a borúsarcú házak; a nagy árnyékok, minden mintha szépen elrendezett
               előkészület lenne egy halálos útra.</p>
            <p>- Most megölöm magam, - bukkan rá Taube s ettől mintha máris megenyhülne minden.</p>
            <p>- Igen, megölöm magam, - erősítgeti susogva.</p>
            <p>- Megyek és megölöm magamat, - mondja félhangosan s ennek a kívánságnak fokozása
               szétszórja a mindenfelől, fal mögül súgó emlékhangokat.</p>
            <p>Mert persze, ha megöli magát, futhat utána a sok rémkép, kiálthat rá Angelov s
               nézheti az a vak koldus, akit csak félig vezetett át az úton s az út közepén ott
               hagyott levegőbe csapkodó botjával. Ha meghalt, legalább olyan lesz ő is, mint ezek
               az emlékek: testnélküli... de így élő, puha testtel küzdeni velük... azt nem lehet
               kibírni...</p>
            <p>De mégis: meghalni se könnyű... és kell tudni, hogy hogyan? Fogja be az orrát, száját
               s így várja be, míg megpattan egy ér a homlokában? Revolvere nincs. Menjen a folyóhoz
               s abba fojtsa magát?</p>
            <p>Nem marad más hátra, mint a fölakasztás... És amíg valami spárgaféle után motozott az
               egyik fiókban, megint érezte, hogy a halálbamenekülés gondolata hogyan símogatja s
               ettől még szorgalmasabban kezdte keresni a spárgát, de a végén meg kellett elégednie
               egy spulni fehér cérnával.</p>
            <p>Ezt tartotta a kezében s álmot szőtt, hogy mikép lehetne ebből spárgát összesodorni
               vagy annyi szálat egymás mellé kötözni, hogy le ne szakadjon.</p>
            <p>Most összerezzent az ágyban fekvő asszony; oldalt dobta magát s a lábával is kirugott
               a dunyha alatt. Taube leoltotta a villanyt.</p>
            <p>Már lábhegyen figyelt s mikor újra reccsent az ágy: kihúzta óvatosan az ajtót,
               végigosont az ebédlőn s ott mintegy búcsúzásul, fölgyujtotta az óriásfényű
               csillárt... ez a nagy fény is úgy maradt utána, mint egy emlék... emlék a
               tisztaságról s az undorról, a hányásokról... jaj, jaj, meghalni...</p>
            <p>S fogadta őt a hideg udvar; s várta a kerítés vasrácsaival, amiknek a vége, mint egy
               viráglevél, vissza volt hajtva és nézte Taubet az ebédlő hatalmasan fénylő ablaka,
               azután a többi vaksötéten csillogó ablakok...</p>
            <p>S ő, mint aki megőrült, kezdte legombolyítani a vékony fonalat s kezdte összekötözni,
               de belekuszálódott ideges keze, valóságos pókhálót font az ujjaira. Közben didergett
               a hidegtől: az ajkai úgy verődtek össze, mint a lassan tapsoló tenyerek. Aztán
               elkezdte le-föl hajítgatni a cérnaspulnit a kiálló vasszirom fölé s így sikerült
               rácsavarnia a hurok kampóját. S ráállt a kerítés kőaljára s most már a nyaka köré
               kezdte forgatni a vékonyan egymás mellé kerengő fehér szálakat. Mikor már elég sűrűn
               volt, olyan rettentő idegesség táncolt a tagjaiban, hogy egyszer csak megsiklott
               előre... fölordított... mert egy pillanatra a sok vékony szál megfeszült a kövér
               torkán, egy pillanatra mintha csüngött volna ég és föld között, de aztán lezuhant
               kábultan a hóba és tenyereire roskadva figyelte, hogy él-e. Hagyta, hogy a hó
               rátapadjon az ujjaira s idegességével még fokozta a fázó test reszketését.</p>
            <p>Néha pislogott a szemével, mintha helyeselné mindezt: leszúrt haldoklónak
               tetszhetett, aki utoljára fölemelkedik és elgondolkozik. Meg se moccant, csak
               fölnézett alulról, mikor megcsikordult az ajtó s valaki lépést lépésre űzve,
               közeledett feléje. Úgy maradt, hiába rángatta, kérlelte a felesége, akin hosszú,
               fehér hálóing volt mindössze s rövid papucsaiba belement a hó. Gondolta Taube: itt
               van a nyakamon a hurok, láthatod, de még a halál is csúfot tett velem. Itt fekszem a
               hóban, meg szeretnék halni, hagyjál.</p>
            <p>- Állj föl, Jenő! - kérte az asszony. - Állj föl, mert megfázol - és szegény, ő
               tüsszentett egy nagyot.</p>
            <p>Taube lassan, minden tagját külön mozgásba hozva, fölemelkedett. S mikor egyenesen
               állt s a felesége hozzábujt és a meleg test átütött a vékony ingen: ettől a meleg
               érintéstől megtántorodott. Érezte, hogy őt szeretni lehet, mert ő ártatlan.</p>
            <p>- Nem én vagyok az oka - s a mellébe csapott barna hangon - nem én - újabb ütés - a
               pénz az oka mindennek! Nem engem kellene fölakasztani: a pénzt! a pénzt! - elkapta a
               düh - s ha fölakasztották, oda kellene hívni minden embert. - Katonák, fegyvert a
               vállhoz! - mondani. - Tüzérek, ágyút szegezz! - mondani. - Repülők, bombát készíts! -
               s ha fölakasztották s ott csüngne kitört csigolyával, akkor, bummm! - kilökte a két
               ökölbe szorított kezét - bumm! bumm! Neki az ágyúkkal, rá a bombákat, neki a
               géppuskákkal...</p>
            <p>- Mert én - tért vissza magához -, szegény fiú voltam. Kinek voltam én a fia, mit
               ettem én, hogyan tanultam? És miért tudtam lemondani mindenről? Mert semmim se volt!
               - Mintha nagy világosságot látna, messzire nézett Taube.</p>
            <p>- Ha nem lettem volna gazdag, nem lett volna hétszáz szeretőm, ha szegény maradtam
               volna, nem égett volna meg a két inas, nem halt volna meg Angelov... a pénzt kellene
               megölni, nem engem...</p>
            <p>Már befelé botorkált görnyedten; úgy érezte, mintha kikiabálta volna a szívét. De,
               lehet a pénzt megölni? Nem, az embernek kell meghalni helyette.</p>
            <p>Félni kezdett és szorongva mondta az asszonynak:</p>
            <p>- Vigyázz rám.</p>
            <p>Az remegve a hidegtől, igent intett.</p>
          
         </div>
         <div type="chapter">
            <head>19.</head>
            <p>A Szent Ágnes-kórház kétemeletes, magas, vöröstéglás épület. Jobbra a női osztály
               kocka-alakú épülettömbje emelkedik; balra a férfiaké. A téli délután fakó sugárzása
               csillog az ablakain. Egy csoport látogató álldogál már a kórház kapuja előtt, a
               bebocsátást várva. Vannak köztük parasztok, akik szekéren jöttek be a közeli
               falvakból; aztán gyári munkások, akik sárga körömmel fogják tövig szítt cigarettájuk
               végét; kültelki kórház ez, szegények a betegei. Tir is itt van a látogatók között:
               már a második napja vár arra, hogy beeresszék Angelovhoz... de a portás tegnap is
               azzal utasította vissza, hogy Angelov még eszméletlen és csak néha tér öntudathoz
               egy-egy percre.</p>
            <p>Tir a kórházzal szemben helyezkedik el: kíváncsian figyeli az ablakokat. Olyan a
               kórház mint egy börtön, gondolja... s elképzeli: Angelov most holtfehéren, kinyujtott
               karral fekszik a kórházi ágyán; a szája kicsit nyitva, a melle alig emelkedik... a
               szemei lassan üvegesednek... és egyetlen olyan nevet se tud maga elé suttogni,
               amelyhez köze volna... egy leányét... apjáét, anyjáét... csak ő van itt... őt meg nem
               eresztik be hozzá...</p>
            <p>- Tir... Tir, - mintha vékony fuvalommal hallaná Angelov hívását.</p>
            <p>Megingatja a fejét és a szemébe nyúl elnyomni a könnyeit. Szegény fiú, szegény
               fiú.</p>
            <p>Összehúzza bő és nyűtt télikabátját: óriás zsebeiben alig csörren egy-két pengő. Az
               öngyilkosság óta feléje se nézett a Főnixnek, még a fizetését se vette fel...
               egy-két pengő csörren... talán venne egy szál virágot vagy narancsot rajta
               Angelovnak... igen, máris megvenné, de hátha ma sem engedik be a barátjához? Inkább
               vesz két szép szivart a kórházi portásnak. Ha ezt a kezébe nyomja, talán
               beengedi.</p>
            <p>Mire Tir kijön a trafikból, a látogatók tódulnak befelé. A belső üvegajtónál
               mindegyiket megállítja a termetes, nagybajuszú portás:</p>
            <p>- Kihez tetszik menni, kérem?... jobbra az A-teremben...</p>
            <p>Most Tir kerül a portás elé... az megismeri a fűtőt s megingatja a fejét.</p>
            <p>- Hiába tetszett jönni - mondja -, annak a fiatalembernek még mindig súlyos az
               állapota.</p>
            <p>Tir még a szegény látogatók közül is kitűnik rongyosságával. Búsan csüng rajta az
               ósdi nagykabát... a haja hátul kibuggyan a sipkája alól... a nadrágszára kopott... s
               a bakancsába csomózott bőrfűző van behúzva... Tir nagyot sóhajt és félreáll a
               sorból. Olykor a portás rátekint... a fűtő szeme rögtön visszavillan... de aztán vége
               a reménynek... a portás megint a belépőkhöz fordul.</p>
            <p>Nemsokára meggyérülnek a látogatók: legtöbbjük már ott ül a beteg ágyánál.</p>
            <p>- Csak a szegény Angelov fekszik egyedül, - gondolja Tir elkeseredve.</p>
            <p>Újra odamegy a portáshoz:</p>
            <p>- Portás úr kérem, semmi módon nem futhatnék föl legalább egy percre?...</p>
            <p>- Szívesen beengedném én magát - mondja erős hangján a portás -, de ha egyszer a
               főorvos úr megtiltotta.</p>
            <p>Tir szeretné megkérni, hogy pszt, csöndesebben és megmarkolja a zsebe mélyén fekvő
               szivarokat s a gyufát.</p>
            <p>A kapun egy orvos fordul be; sápadt, szemüveges fiatalember: okos barna szemei
               kíváncsin rácsillognak Tirre s mintha meleg kályhából áradna a szava, olyan kellemes
               a hangja:</p>
            <p>- Mi baj van? - kérdi tőle.</p>
            <p>- Doktor úr kérem, - vág elébe a portás -, ahhoz a fiatalemberhez akar bemenni, akit
               a gőzmosóból hoztak ide. A B-teremben fekszik.</p>
            <p>- Úgy - mondja az orvos -, hát kérem, azt csak pár nap mulva lehet meglátogatni...
               pihenni kell neki...</p>
            <p>Tiren mintha hideg késszúrás futna végig. Akihez már ilyen nehezen eresztik be az
               embert, az súlyos beteg. S lehet, hogy mire beengedik, már ott lesz hátul a
               hullakamrában.</p>
            <p>- Doktor úr kérem, - kezdi fölindultan -, én nem érek rá két nap mulva... én
               munkásember vagyok, aki már másnapja mulasztok emiatt a gyárból. Tessék megengedni,
               hogy most fölfuthassak.</p>
            <p>A doktor megint nemet int. Sajnálja. Erre Tir merészen elkapja a távozni készülő
               karját:</p>
            <p>- Doktor úr, engem tessék beengedni okvetlen, mert én el fogok utazni - s az arca
               egészen vörös az izgalomtól...</p>
            <p>- Elutazik? - kérdi a doktor jóindulattal.</p>
            <p>- Igen, Kínába, - dadogja Tir s mintha borgőz öntené el a fejét, megszédül. Mintegy
               távoli visszhangot hallja az orvos szavát: - Kínába?... s a mellét mintha fölfújnák
               friss levegővel, a vállát mintha szétfeszítenék új izmok, a lába olyan, mint a
               tölgy:</p>
            <p>- Kínába bizony, doktor úr, - mondja rekedten...</p>
            <p>Később Tir, mint akit fejbecsaptak, ballag ki a kórház kapuján. Egyik kezében
               szomorúan szorongatja a szivarokat. Átvág a túlsó oldalra és megint fölpillant a fakó
               ablakokra. Most gyúlnak föl a kórház lámpái: mintha tűz ütött volna ki az
               ablakkeretek között vagy a láz pirosítaná az üvegeket. Hiába nézi, hiába.</p>
            <p>Hiába mondta, hogy Kínába utazik, mégse engedték be. Nem azt kellett volna mondani,
               hanem valami közelebbi országot. Nem! Csak Kínába doktor úr... bizony... hiába
               tetszett nevetni... Kínába érdemes... ott Wu-Pei-Fu az úr... ott még vannak szabad
               földek... nagy erdők... arany... ezüst...</p>
            <p>S most a tulsó oldalon figyelni kezdett egy behuzott farokkal, kiálló bordával futó
               kivert kutyát; izgatottan nézte, amint minden járókelőhöz odaosont, ráemelte szemét s
               próbálta követni őket a biztos otthon és jó vacsora felé. De valamennyien elrugdalták
               vagy rá se néztek. A kutya lankadatlan szedte sovány lábait, nyájaskodott,
               be-beszagolva a vacsorafőzéstől illatos kapualjakba. „Így fut a szegény ember is” -
               gondolta Tir s füttyentett, de hiába, mert az állat másfelé fordult be.</p>
            <p>Tir keservesen megállt s bánatában a falnak dőlt. Nem bír ma tovább menni, úgy fáj a
               szíve a szomorúságtól. Ez az élet olyan cudar, amilyen még sohasem volt. Minden állás
               rabszolgahely, annyit kell dolgozni, mint a gépnek, ha meg elveszti az állását az
               ember: a Holdba utazhat uccasöprőnek!</p>
            <p>- Na - gondolta -, a Hold uccáit söpörni; na meg az a fizetés, amit ezért ott adnak;
               meg amilyen kormány ott lehet. Nem, a Holdba nem megy munkát kérni, oda nem érdemes
               utazni, meg aztán még nem is látszik a Hold, csak öt óra van. Hanem - s csipőre tette
               a kezét -, hanem Kínába, Kínába utazni, az élvezet!</p>
            <p>S megrázta a boldog nevetés: - Kínában - suttogta a homályos esti levegőnek -,
               Kínában, pajtás, lángban áll már minden s a lángot embervérrel oltják a kínai
               tűzoltók. Kínába menni! Görbe kardot kapni Wu-Pei-Futól, győzni, hadvezérnek lenni s
               itthon nagy betűkkel állna a „Népujság”-ban: „Tir-Kin-Csin keresztény kínai tábornok
               bevette hősi rohammal Pekinget! Érdekes megjegyezni, hogy Tir-Kin-Csin egy gőzmosoda
               fűtője volt Európában: s most Kína diktátora.” S ezt követné a szerkesztő külön
               szenzációja: „Tudatjuk mélyen tisztelt olvasóinkkal, hogy Tir-Kin-Csin éveken át a
               „Népujság” hűséges olvasója volt. Fizessünk tehát elő a „Népujság”-ra!”</p>
            <p>De mi lesz azzal az árva Angelovval, hát itthagyja sorsára? Hát induljon rögtön
               Kínába? - kicsit keserűbb lett az arca. - Hanem az ilyen hosszú úthoz pénz is kell.
               Már pedig Tirnek egy öreg ágyból áll a vagyona, azt nem érdemes eladni, inkább
               otthagyja a ligeti csavargóknak. De a bakancsa duplatalpú, jól be van zsírozva; a
               kése eléri a szívet, ha bele kell döfni valakibe; hanem honnan vegyen pénzt? Hol
               lehet azt ma találni?...</p>
            <p>Tir fáradtan bandukolt a liget felé.</p>
            <p>A liget fái hidegek és fehérek voltak, mint a magas gyertyák: tetejükön fényesen
               lángolt a kibújt Hold - alattuk Tir járt. Az árnyékok élőn feküdtek egymáson
               keresztül-kasul s megmozdította őket a fújó szél: Tir tiporta őket tűnődve s
               bódultan ment a lakása felé. Már le is ért - maga se tudta hogyan - a pincébe, már
               gyufát is lobbantott s kuporgó ujjal vitte végig a gyufaszálat Almafin bűvös betűin:
               hajlatról-hajlatra rajzolódott ki a csodálatos merci.</p>
            <p>Óriásikat sóhajtott feléje, de ha eszébe jutott, hogy ezt a nagy sikerét is mint
               kínai hadvezérjelölt aratta; ha látta pincéje közepén a magános szobortalapzatot,
               amelyen annyiszor elálldogált Almafinra s a mennyei birodalomra gondolva, úgy érezte,
               hogy őt egyenesen egy nagy fehérszárnyú angyal húzza a kabátjánál fogva Kína
               felé.</p>
            <p>Már indulni is akart fölhevülve, de hirtelen megtorpant: ma éjjel biztosan lesz
               látogatója ennek a pincének, bejön valami árva csavargó. Néhány ügyes mozdulattal
               rendbehozta az ágyát, aztán kikotorta a kályháját és begyujtotta a tüzet: a kis
               kályha melegen lángolt s rőt csókokat vetett a búcsúzó Tir felé. Tir türelmesen
               megvárta, míg a fából sűrű parázs lett s akkor szakértőn jól megrakta szénnel a
               tüzet. Úgy - gondolta -, ha ma éjjel idejön valaki vacogva, itt ég egy kályha, az
               asztalon már várja tíz deka szalonna, egy fél rozskenyér és egy kés. Az ágy is
               rendben van: bátran belefekhet az illető, övé lehet a pince s később majd
               megmutathatja az éjjeli vendégeknek azt a kis cédulát, amelyet Tir az ételek mellé
               tett le: „Kínába mentem, még nem haltam meg. Isten veletek, cimborák. Tisztelettel:
               Tir, a „Főnix” volt fűtője.”</p>
            <p>Megcsillantak a szemei: a falon egy aranycipős írása látszik; ezt a kis cédulát meg
               kézről-kézre adják a téli tűz körül: „A „Főnix” fűtője csuda egy legény volt” - s
               mesélni kezdik... de egyik reggel a Népujságban fölbukkan a hír: „Tir-Kin-Csin, a
               kínai hadak fővezére, bevette Pekinget” s a következő karácsonyra, csak úgy
               véletlenül, ideérkezik két copfos futár, két láda nehéz arannyal és elbujik az ágy
               alá.</p>
            <p>Ha a csavargó elaludt: telerakják jól a zsebét s beletesznek egy cédulát is: „Tir
               küldi. Aki egyszer kapott, ne merjen másodszor visszajönni. Fiúk! Az útirány...
               Kína...”</p>
            <p>Tir becsapta maga mögött a vasajtókat s meglengette sipkáját a Hold felé: „Nem leszek
               rajtad uccasöprő!” - s a tenyerével körültrombitálta a tájat.</p>
            <p>Ép a hátába kapta az északi szelet s az megmozgatta ruhája szárnyait, szinte szállt
               velük. És körülötte megindultak suhogva a sárgán vigyorgó kínai lovasok
               milliói...</p>
          
         </div>
         <div type="chapter">
            <head>20.</head>
            <p>A hepe-hupás mellékuccákból nyikorogva, zökkenve kanyarodtak be a baromfiárusok
               szekerei a sötétes piactérre. Túzokként, bebugyolált kereskedő-asszonyok ültek a
               kocsisok mellett, akik pipájuk füstjével melegítették orrukat és ajkukat. A
               kocsilámpák sárga árnypénzeket dobáltak a vékonyküllőjű kerekek elé. Nemsokára
               torlódás támadt: az ellenzős lovak ide-oda rándultak a rúd mellett, míg végre
               megjelent a piaci ellenőr, hivatalos, kemény sapkájában s kurtán kijelölte az árusok
               helyét. Ekkor a levegőbe emelkedtek a dróthálós kasok s a ketrecekbe zárt tyúkok,
               kakasok, kacsák és libák verni kezdték szárnyukkal a ketrecléceket. Kukurikú,
               háp-háp, kárálás és gigágá tombolt a piac fölött s ettől állati színezésű lett az
               árusok hangja is. Egyik-másik gyertyát gyujtott s ezzel mutogatta a frissen fölkelt
               gazdasszonynak vagy cselédnek az áruját; aztán az alku kezdődött; végül a vásárlók
               túlnyomó részét kitevő zsidóasszonyok fölnyitották erszényüket s méltatlankodva
               fizették ki a nagyünnepek miatt fölvert árakat. Később, a reggeli fényben,
               szembetűnően megindult a zsidók vándorlása a baromfistandok felé: jöttek kalapos
               dámák, sőt egy-két idősebb úr is a botjára támaszkodva, de sovány éhséggel az arcukon
               ideérkeztek a szegények, az özvegyek is és öklömnyi csirkét vagy fiatal kakast
               vettek. Aprópénzből, két-három percig, sóhajtozva számolták le a vételárat, de mikor
               túljutottak ezen, boldog fecsegéssel csatlakoztak más asszonyokhoz s megkezdődött az
               ájtatos példabeszéd az engesztelés óriás ünnepéről, a rabbi mult évi szép beszédéről.
               Héber mondatok, német közmondások serege buggyant a sápadt szájakból.</p>
            <p>Anna, Taubeék cselédje, itt botorkált köztük s hallgatta vastag kendője mögül ezeket
               a beszédeket.</p>
            <p>Szedte a lábait s amint egyre odébb kanyargott az uccák során, annál világosabb lett
               a reggel.</p>
            <p>Hazaérve, lerázta zuzmarás kendőjét, aztán a két állatot (egy fehér tyúkot, meg egy
               fiatal, vörös kakast) odazárta a szenesládába s kenyeret morzsolt nekik.</p>
            <p>Tíz óra felé röviden megszólalt a csengőjelzés. Taubené felülve várta: az éjjeli
               izzadástól fényes volt az arca s nagy szemei sötéten csillogtak. A mellette levő
               ágyban Taube aludt tátott szájjal.</p>
            <p>Odaintette Annát:</p>
            <p>- Elhozta? - súgta neki.</p>
            <p>- Igen. Öt pengő volt a kettő.</p>
            <p>Taubené bólintott:</p>
            <p>- Adjon nekik vizet és kenyeret estig. Itt van, fogja, az ebédlőszekrény kulcsa:
               nyissa ki s rakja ki belőle az összes imakönyveket az asztalra, mire az úr fölkel -
               kissé megpihent s a mellére szorította a kezét, mintha fájna a beszéd -, pszt... nem
               aludtam sem én, sem az uram - s előrehajolt a cseléd füléhez -, el fog menni a
               templomba is.</p>
            <p>Anna félénken elmosolyodott s megragadta Taubené kezét. Szenvedélyesen
               megcsókolta.</p>
            <p>- Mikor jön az orvos? - kérdezte Taubené összeborzongva s magára húzta a dunnát.</p>
            <p>- Délben, nagyságos asszony, - susogta Anna, könnyeit törülgetve.</p>
            <p>A szóváltástól mintha fölriadt volna egy pillanatra Taube: Anna erre gyorsan kisuhant
               s megint csönd lett a hálóban.</p>
            <p>Az álláig betakaródzott Taubené homlokán megjelentek a nehéz izzadságcseppek. Két
               fekete szeme lázasan odaszegeződött a plafonra: mintha át akarta volna fúrni s
               pillantásával elfogni fölötte az Istent. Betegek vagyunk, öregszünk - panaszolta
               magában -, egyedül Te segíthetsz rajtunk.</p>
            <p>S ebben a könyörgésben egészen elgyöngült: mintha az Isten neve a mellére térdelt
               volna; elfulladt tőle, elhagyta az ereje s lázasan sóhajtozott. Ez az ájtatos
               küszködés eltartott délig: akkor elaludt s nem hallotta a szellőzés végett fölnyitott
               ablakon becsengő harangszót. Taube már fölébredt s ép befejezte az öltözését: ünnepi
               fekete ruhát vett magára, vakítóan fehér inget, szárnyas gallért s a kabátujj alól
               kiálló manzsettát. Nagyon komoly és kimért volt: ma nem kapkodta idegesen ide s oda a
               fejét; nem loholt végig a lakáson pörlekedve; inkább, mintha gyökeret akart volna
               verni minden lépésével a padlóban. Hűvösen és röviden mondta a megérkező
               orvosnak:</p>
            <p>- A feleségem elaludt. Fölkeltsük vagy este újra eljön a doktor úr?</p>
            <p>Az orvos előbb megkérdezte, hogyan múlt el az éjjel, aztán utasítást adott Annának s
               elment. Taube egyenesen, keményen nézett utána s mikor az orvos visszafordult,
               komolyan újra odaköszönt neki.</p>
            <p>Látszott Tauben, hogy eddigi ingadozó hangulatában nagy változás történt. Ő maga ezt
               egyetlen szóba foglalta össze: Isten! Összeszorított fogakkal gondolt rá, mint valami
               harcos az utolsó rohamra.</p>
            <p>Többször benézett a feleségéhez, de aztán behúzta az ajtót: hadd aludjon, beteg;
               fontoskodva kiment a konyhába is: ott egy pillantást vetett az áldozati állatokra s
               csak annyit kérdezett:</p>
            <p>- Miért hozott piros kakast nékem?</p>
            <p>Ezután föltette a szemüvegét, megsimította a homlokát és fölgyujtotta a csillárt. A
               csillárba még tegnap a színes lámpákat csavarta be: ezektől szivárványfényű lett a
               szoba levegője, mintha egy üvegprizmán át erős napsütés érné állandóan. Taube a
               fejére tette kemény kalapját:</p>
            <p>- Úgy - mondta -, hát lássunk hozzá.</p>
            <p>Három kisebb csoportba válogatta szét az imakönyveket. Igen, egyszerre akarta
               végigimádkozni az összes imákat. Amint végignézett a három könyvoszlopon, úgy
               érezte, ez semmi, százszor ennyi imát is elbírna most a lelke.</p>
            <p>- Istenem! - mondta s felütötte az első imakönyvet. Most egyenesen Hozzá fog szólni:
               innen a sokszínű csillár alól.</p>
            <p>- Istenem! Én imádkozni fogok!</p>
            <p>S ezzel belekezdett: először a héber betűk nehéz ága-bogán kapaszkodott át a
               szemével; majd a fordítását itta be: s úgy tünt, már látja a mennydörgő Istent, aki
               táncoltatja Libánon cédrusait és fényből sötétbe fújja át orkános lélekzetével a
               csillagokat. Látta Szinaj hegyén csipkés lángban lobogni az Urat a sápadt Izrael
               előtt.</p>
            <p>Lázas lett az imáktól. Amint mohón olvasta őket, minden szó mint az ökölcsapás ütött
               belé s Taube idegei zengtek tőle. Hol reménnyel lengett a felhők között, hol
               eltörpült porszemmé és várta a semmibe röpítő szelet.</p>
            <p>Minden lap egy kapu volt s Taube egyre kínosabban nyitogatta, csukogatta őket.</p>
            <p>De amit elmulasztott idáig, most okvetlen, egyszerre behozza!</p>
            <p>Lopva körülnézett: mintha mindenfelől feltüntek volna az eddigi kínok, amott a
               rothadó Ilcsi néni arca a sarokban, itt Angelov lehelt klórt és kénsavat.</p>
            <p>- Elég - s szétcsapott a kezével. - Istenem! Istenem!</p>
            <p>Hirtelen diadalmas lett az arca s kacagva felcsapta az újév másodnapjára való imát.
               Fulladtan járták a szent szavak a száját, hullámoztak benne a tengerek s remegtek a
               csillagok, mint az űrbe kitett gyertyalángok.</p>
            <p>Hova nem jutott ő, micsoda angyalok közé: együtt énekelnek, fehér szárnyuk árnyéka
               éri a hátát; s oldalt észrevétlen Dávid király megpendíti csöndes hárfáját s források
               futják be az eget, mint az ifjú lányok.</p>
            <p>Ereje folyvást csökkent a lapok forgatása közben: mintha birkózott volna velük; a
               teste, a lelke kifáradt. Kicsit ledült karjára pihenni és figyelte zsibongó agyát.
               Mintha kaptár lett volna.</p>
            <p>Többször megpróbálta fölkapni a fejét és folytatta az imádkozást: de nem bírta.
               Pihent hát és mormogta mindazt, ami eszébe jutott.</p>
            <p>S így kimerülten elaludt. Fázósan ébredt föl: megrázta magát, köhögött. A lámpák
               színesen égtek fölötte: kint már sötét volt. A tiszta égről élesen beragyogtak a
               csillagok.</p>
            <p>Óvatosan benyitott a másik szobába: Taubené még mindig aludt. Vigyázva behúzta maga
               mögött az ajtót s átment a csöndességen lábhegyen.</p>
            <p>- Anna - mondta halkan -, adja ide a kakast.</p>
            <p>Az állatok ijedt kárálása hallatszott: az alig fölnyitott ajtón vette be a kakast s
               nem látta a cselédet.</p>
            <p>- Menjen el egy órára hazulról - mondta még -, csendben akarok maradni.</p>
            <p>- Igen, - hallatszott fojtottan.</p>
            <p>Figyelte, amint nemsokára becsapódott a vasrács-ajtó: úgy, most egyedül van, a lámpák
               égnek.</p>
            <p>Most fölemelte a kakast: paprikaszínű volt, sárgatűzű szemekkel, konok kis csőrrel.
               Nyöszörgött s a szárnyával csapkodott.</p>
            <p>Taube visszaengedte s izgatottan meggyujtotta az ünnepi gyertyákat.</p>
            <p>Mélyebbre húzta a kalapját s megköszörülte a torkát.</p>
            <p>A szíve erősen vert. Most: húsz vagy harminc év után imádkozik újra. Fölemelte a
               kakast s meglendítette a feje fölött: Zééh... mintha bűvös szárny suhogta volna körül
               s mint a port söpörte róla a bűnöket...</p>
            <p>- Halifószi, - tört ki belőle ujjongva s megállt a karjával.</p>
            <p>A színes lámpák teleragyogták a szemét vérrel, fűvel, éggel; piros, zöld, kék
               üvegburkaikból. S a gyertyák mintha a mellét paskolnák csöpp lángtenyerükkel. De most
               a kakas kinyitotta feje fölött szárnyát és rikoltó hangot hallatva, röpdösni kezdett.
               Majd Taube csuklójába kapott éles csőrével: Taube meghökkent. Eltűnt előle az ünnepi
               tündöklés, görcsösen kapaszkodott az állat lábába és szorongva fölnézett rá.</p>
            <p>A kakas egész testében reszketett, szárnycsapásai Taube fejét súrolták, majd el
               kellett kapnia az arcát, mert a dühösen nyöszörgő állat odacsapott a szeméhez.</p>
            <p>Taube kínlódva próbálta lefogni a másik kezével is.</p>
            <p>- Pipi, pipike, - csitította Taube, de hol volt már a nagy engesztelődési érzés, a
               varázsos suhogás és keringés a bűnei körül. Itt volt megint a földön, az imák
               lehulltak róla, mint a hamu, küszködött és kapkodott az egyre vadabb vörös
               kakassal.</p>
            <p>Két kézzel fogta már és forgatta erővel a feje fölött:</p>
            <p>- Zéééh halifószi, - próbálta olvasni az imát az asztalon fekvő könyvből, de a kakas
               riogva, szüntelenül a kezét csípte.</p>
            <p>Olyan volt Taube így, két magasba nyujtott kezével, rémült, ima után kapkodó
               szemével, mint akinek meg van kötve a talpa és egy sas húzza a magasba. Szét akart
               szakadni ebben a húzásban az ég és a föld között: zihálva fogta a kakas lábát s
               lassan fölforrt benne minden riadalma, idegessége... s jött Ilcsi néni lomhán,
               gennyes arccal, a nyakán kötéllel, jöttek...</p>
            <p>El kellett eresztenie a piros állatot, mint a tüzet s csak nézte, amint vergődve,
               őrülten szállt a levegőben.</p>
            <p>A kakas először az egyik lámpára röppent, de rögtön odébb ugrott a másikra, mert a
               nagy égők forrók voltak a hosszú sugárzástól. Elfúlt kukorékolással menekült végig a
               gömbölyű üveglámpákon s ettől meglendült az üvegszáron csüngő csillár, a színek
               vörösen, kéken, zölden, fehéren hintáztak a falon. Olyan volt ez a szoba, mint a
               hullámok hátán le-föl zuhanó hajó a részeg kapitánnyal.</p>
            <p>Taube rémülten kapaszkodott meg a székébe: görcsösen fogta, mert elszédült. Nézte a
               vad kakast, amint riogott, csapkodott s hintázott a csörömpölő üvegcsilláron.</p>
            <p>Óriás imádkozása, amivel idáig eljutott; sok kínja, küzdelme, szerelem nélküli
               napjai, hát mind semmik? Az ő bűnére nincs bocsánat?!</p>
            <p>Hirtelen elvörösödött, fölkapott egy imakönyvet s teljes erővel a kakasnak vágta.
               Amint repült az imakönyv, kinyílt és suhanásszerűen egy belepréselt öreg virág esett
               ki belőle. Nem a kakast találta el, hanem az alatta levő zöld körtét: mint a
               pisztolylövés durrant el a körte; a kakas a levegőbe ugrott róla, ordított s vakon a
               falnak rohant, ott akart megkapaszkodni.</p>
            <p>Az imakönyv kemény koppanással, ferdén zuhant az üvegcserepek között az asztalra,
               kissé tótágast állt a fedelével, majd összecsuklott és eldőlt, mint egy halott.</p>
            <p>Taube hirtelen neki akart menni mindennek egy székkel, darabokra törni még a falakat
               is; majd reszketni kezdett, mintha vállát rángatta volna egy erős kéz, amely meglökte
               az ajtó felé. Az ajtók fölcsapódtak előtte; az ablakok ki akartak pattanni, a kakas
               rémülten gubbasztott a padlón... egy perccel később a lázas Taubené fuldokolva
               kiabálta:</p>
            <p>- Jenő! Jenő! - s hosszú hálóingében befutotta a lakást és kikiabálta az uccára:</p>
            <p>- Jenő, hol vagy? Jenő!</p>
            <p>Éles, metsző szél fújt rá: dideregve vissza kellett előle bujnia az ágyba. Ott
               elvesztette az eszméletét.</p>
          
         </div>
         <div type="chapter">
            <head>21.</head>
            <p>Nemrég új ember jött a „Főnix” gőzmosóba; mikor átlépte bámészan a küszöböt, a szíve
               megdobogott, akármilyen sötétnek, szomorúnak látszott ez a hely. Örült, hogy álláshoz
               jutott. Tir helyett állt be fűtőnek. Nyúlánk fiú volt, pelyhesarcú: a harmadik napon
               már magával hozta a búcsún vett okarináját: mert itt a kazánházban igazi csönd és
               hajnal volt; piros tüzek ragyogtak a kazánok kockás szájában, nagy meleg lélekzetek
               fújtak a gőzvivő csövekben... elővette a csöndességben az okarináját és
               belefüttyentett vele a hajnalba. S mikor abbahagyta ezt az össze-vissza hajnali
               zenét, újra nekilátott, hogy jobban összeismerkedjen a kazánjaival s a
               fűtőszerszámokkal. Mert itt a szeneslapát nyele sokkal vastagabb volt, mint az
               autógyárban, ahol legutóbb fűtött; ez a keményfa-nyél olyan idegenül és terhesen
               feküdt még mindig a kezében, mint a halott. Simogatni kellett, babusgatni két álló
               napig: akkor nyájasan utána engedett a lapátnyél és hozzátört az emberi kéz is...
               végre összesímultak barátin...</p>
            <p>Az új fűtő bátran zenélt hajnalonként, mert tudta, hogy más fűtők még bolondosabbak,
               mint ő s mindegyiknek van valami bogara. Hiszen a szemgolyójukon mindig rajta csillog
               a tűz...</p>
            <p>Ez a mai hajnal olyan volt, mint egy sakál lelke: hullákkal teli. Tompa fényét
               kísértetektől s koponyaalakú hófelhőktől kapta. Nyirkos lepedőnek látszott az ég s
               mint vérfoltok: utolsó égi lángok, holdak, üstökösök sugároztak rajta.</p>
            <p>De a fűtő megnyugodva ült a ládáján.</p>
            <p>Fapapucsával kicsit odébb rugott néhány parazsat, aztán hátraengedte a fejét a falnak
               és belefújta lelkét az üres levegőbe. Ezzel eljátszott néhány lomha percig, de
               összerezzent, mert odakint az ajtó megroppant, becsapódott s valaki hosszúranyujtott
               léptekkel végigfutott a folyosón. Alig állt föl: egy fekete ruhába öltözött,
               fagyottarcú úr lépett be zilálva; hajadonfőtt volt; hosszú szempilláin mint kis
               ezüstbogyók, tapadtak a fagy csillagocskái. Cipője nedves volt, nadrágszára havas. A
               fűtő lekapta a sipkáját:</p>
            <p>- Taube úr.</p>
            <p>S roppant izgatott lett. Nem találta a helyét. Mit akar itt az öreg? Micsoda
               inspicirung ez, miféle rajtaütés? Végül felcsapta a kazánajtókat s mint a bolond
               kezdte lapátolni a szenet. Taube villogó tekintettel nézte s dideregve beljebb
               húzódott a meleghez. Kínos arccal megingatta ősz fejét.</p>
            <p>A fűtő félénken rápislogott: talán beteg, vagy részeg? S közelhajolt, hogy
               megérezhesse a bor szagát.</p>
            <p>- Gőzt - húzódott vissza riadtan Taube -, gőzt adj, hallod!</p>
            <p>A fűtő megzavarodva nyúlt a gőzcsaphoz.</p>
            <p>Taube azonnal lábhegyre állt: feszülten figyelte a gőzvivő-csövek rekedt csörgését s
               a mindig beljebbről hangzó sipolás után indult.</p>
            <p>Egészen a mosókonyha villanykapcsolójáig ment így: ott leereszkedett talpára s
               fölcsavarta a villanyt. A fényben, nagy árnyékaik fölött, megnyúltan feszültek a
               szíjak, alvó kígyóként csavarodva az acélkerekekre. Taube lesütötte szemét:
               végigjártatta a falak mentén és tekintete üvegesen megakadt a nagy mosógépen. Ott
               állt törpe társai között, eltátott fekete vasszájával falánkan. Előtte nedvesen
               terült el a hideg beton, mint a vérpad lépcsője. S oldalt ott gubbasztott egy véres
               ruhával tele hordó. Mintha alvó bakó lett volna, vörös ruhájában a karjára dőlve.</p>
            <p>Taube borzongva meghúzta a motor indítóját: a dinamó szikrázni kezdett s mint nagy
               ostorsuhogás sercent forgásba a transzmisszió.</p>
            <p>Taube újra a nagy mosógép felé fordult. Érezte, hogy millió mocskos gallér, ing,
               lepedő van benne: a „Főnix” minden szennyese. Ezt a piszkot csak géppel tudja
               kimosni. Egész éjjel próbálta kicibálni magából, a karjai belefáradtak: hiába... így
               eltartana évekig, még ha folyton tépné, dobálná... s ha belefekszik a mosógépbe, az
               átmossa és egyszerre tiszta lesz.</p>
            <p>Megkapaszkodott a gép fogójába. A nyitott gépajtón vacogva mászott be a hideg vízbe.
               A kerekek suhogtak körülötte hosszú szíjaikkal; a gőz fújt és károgott a csövekben; a
               zaj körbe járt, mint egy nagy kerék s Taube azt gondolta: jó lenne már megfordulni
               nekem is.</p>
            <p>Előbb azonban dideregve kinyúlt a gőzcsaphoz, mert nagyon fázott. A melegedő víz
               kellemesen bizsergette; elnyúlt benne pihenve s lehúnyta a szemét. Később aztán
               óvatosan kihajolt a gépből, hogy elérje a szíjváltót... nedves ujjaival rátapadt s
               küszködve jobbfelé rángatta... mintha hirtelen rákoppintottak volna az ujjaira,
               visszakapta. A kinyujtott jobbkar behullt a gépbe Taubeval együtt, a nyilt gépszáj
               mögé, ahonnan kifröccsent a forgástól fölzilált víz.</p>
            <p>Sistergő vízfátyol borult a tátott gépszájra s mögüle egy-egy tompán elfúló jaj után
               fölbukkant Taube le-föl dobálódzó teste, amint a nagy dob körbe forgott vele egyre
               sebesebben... járta a kört a mosódob a tengelyen és dobálta magában a „Főnix”
               gazdáját, mint a szennyes ruhát. Járt és közben jajgatott a gép, mint egy ember és
               csak forgott, forgott, mint a föld... járt és vért köpött magából, mint a háborúk...
               és messzire lövő véres köpéseit szomjasan itta be a vele szemben tespedő halálos
               hordó.</p>
          
         </div>
      </body>
  </text>
</TEI>