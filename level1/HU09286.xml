<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU09286" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Ködös problémák</title>
				<author ref="viaf:1850649">Beksics Gusztáv (1847-1906)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">30042</measure>
				<measure unit="pages">63</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Ködös problémák</title>
					<date>2011-03-16</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/09200/09286"/>
					<respStmt>
						<resp>Original Electronic Edition</resp>
						<name>Jókai Mór</name>
						<name>Csige Mónika</name>
						<name>Kiss András</name>
					</respStmt>
					<bibl type="digitalSource">
						<title>Ködös problémák</title>
						<date>2011-03-16</date>
						<ref target="http://www.archive.org/details/kdsproblm00beks"/>
					</bibl>
					<bibl type="printSource">
						<title>Ködös problémák</title>
						<author>Beksics Gusztáv</author>
						<pubPlace>Budapest</pubPlace>
						<publisher>Lampel</publisher>
						<date>1904</date>
						1904
						<ref target="https://mek.oszk.hu/09200/09286/pdf/"/>
					</bibl>
				</bibl>
				<bibl type="firstEdition">
					<title>Ködös problémák</title>
					<author>Beksics Gusztáv</author>
					<date>1904</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2020-07-28"/>
			<change when="2020-12-06"/>
		</revisionDesc>
	</teiHeader>
	<text>
		<body>
			<div type="chapter">
				<head>A szerző előszava.</head>
				<p>E munkát, mely a modern nő-neveléssel és nő-kérdéssel foglalkozik, felejthetetlen nőm
               drága emlékének szentelem. Halála első évfordulójának küszöbén, őt gyászolva, közzé
               teszem.</p>
				<p>Velem együtt tervezte s tudományos részei miatt, velem együtt akarta megírni azt.
               Azon nézetben volt, hogy a létért való modern küzdelemre a tudományokkal
               felfegyverzett nőnek sötét problemák vizsgálata által, nem szabad elveszítenie lénye
               költészetét s illuziója zománczát. Vagy hogy a létért való küzdelemnek, melynek
               harczterére viszi a modern gazdasági és társadalmi élet a nőt, nem szabad őt
               kihelyeznie valódi eleméből és igazi köréből, a családi életből.</p>
				<p>A halál meggátolta, hogy együtt írjuk meg e munkát s rám maradt a szent hagyomány
               átvétele és teljesítése. Így jutottam abba a helyzetbe, hogy évtizedeken át tartó
               publiczisztikai tevékenység után, most határsértést követek el a szépirodalom
               mezején.</p>
				<p>Lehetőleg szemem előtt tartottam az Ő iratai közt hátramaradt eredeti tervünket. Még
               ott is, a hol a képzelet merészebb szárnyalásra kel. Az Ő nemes szivére és magas
               gondolkozására vall, hogy a peszszimista világnézletet, az ember fényes jövendőjére
               pillantó derűlt világnézlettel akarta helyettesíteni. Hol van a bizonyíték arra, hogy
               a földi-lét czéltalan s a vége pusztulás? Ellenben, hol van bizonyítéka annak, hogy
               nem lehetséges a végtelen fejlődés?</p>
				<p>Olga, a regényes rajz főalakja, a peszszimista filozófia hatása alatt, czéltalannak
               találván az életet, nem akar férjhez menni. Arthur küzd Olga peszszimizmusa ellen s
               optimizmussal igyekszik gyógyítani kedélyét. Azon hitet, végelemzésben illuziót,
               törekszik támasztani, hogy a földi lét a fejlődés útján az ember szellemi és testi
               tökélyesedésére, a természet nyers erőinek leküzdésére s végül a szellemnek az anyag
               felett való diadalára vezet. A legújabb tudomány és filozófia tényleg hirdeti, hogy
               az ember magasabb rendű lénynyé fejlődhetik. Ez a tudományos illuzió (mert az végre
               sem más, mint illuzió) eloszlatja Olga pesszimizmusát.</p>
				<p>A “tudományos mese” csak Olgának szól, de mások is szebb és nemesebb eszmekört
               meríthetnek abból.</p>
				<p>E szebb és nemesebb világnézlet vagy illuzió való a nőnek, sőt mindenkinek, nem pedig
               a peszszimizmus. A munka e tanúlságát megerősíti a napokban megjelent több más mű,
               különösen Stein bölcsészeti műve. Ez azonban, valamint Halévy regénye akkor jelent
               meg, midőn a “Ködös problémák” már sajtó alatt voltak. A mű végén, a záró
               megjegyzésekben azonban foglalkozom különösen Stein optimista bölcsészetével.</p>
				<p>A munkának a Regényes kép czímet adtam, mert tulajdonkép való regénynek nem
               nevezhetem. Hátránya, hogy egyedűl s nem mint tervezve volt, nőmmel együtt írtam
               meg. Ha Ő nemcsak a tervezésben vesz részt, hanem egyszersmind a gyakorlati
               kivitelben, a regényes és szépirodalmi elem bizonyára erősebb volna abban a komolyabb
               elemnél. Így tán az utóbbi domborodik ki az előbbinek hátrányára. De ma már,
               szerencsére, annyira előre haladt Magyarországon a magas színvonalú nőnevelés, hogy
               az ily komolyabb tartalmú munka is számíthat jelentékeny női olvasó-közönségre.</p>
				<p>Budapest, 1904. február elején.</p>
				<p>Beksics Gusztáv.</p>
			</div>
			<div type="chapter">
				<head>Bemutatkozó.</head>
				<p>Talán már nem is emlékszik, kedves Nagybátyám, arra a komolyarczú gyermekleányra, a
               kis Olgára, a kit még szegény atyám életében házunkban látott. A kit Ön nem is mert -
               mint mondá - tegezni, épen komolysága miatt. Viszont én is megtartom a
               tiszteletteljes távolságot a czímzésben. Ez a gyermekleány azóta megnövekedett, már
               26 éves lett. Úgy mondják széppé is fejlődött, legalább váltig állította ezt Önnek
               unokaöcscse, Arthur, a kiről igen sok szó fog esni a következendőkben.</p>
				<p>De a gyermekleánynyal nemcsak az történt meg, hogy a kicsiből nagy lett, mint a kis
               leányok meg szoktak nőni, ki szoktak fejlődni s férjhez szoktak menni.</p>
				<p>Atyámnak végrendeletileg is kifejezett akarata folytán, egyszersmind saját
               jókedvemből, sok mindenféle szellemi tornán, művelődési gyakorlaton mentem keresztűl.
               Atyám a szerelem tévedései ellen, valamint a társadalom erkölcsi romlottságával
               szemben, a tudomány vértjével akart felfegyverezni. Meg akart védeni hiú ábrándoktól
               s netán veszélyes illuzióktól. Már gyermeklány koromban osztoztam s annál inkább
               osztozom ma atyám felfogásában. Ez magyarázza meg különös igyekezetemet s
               fáradhatatlanságomat.</p>
				<p>Otthon szerzett alapműveltségemet Oxfordban fejlesztettem, hogy jól megtanúljak
               angolul. Baccalaureata Párisban lettem, hogy a franczia nyelvet és műveltséget
               lehetőleg elsajátítsam. A filozófiai doktorságot Heidelbergában szereztem meg, a
               német peszszimista filozófia hatása alatt. Az orvostudorságot Budapesten nyertem el.
               Eszerint láthatja, kedves Nagybátyám, hogy nem haszontalanságokkal töltöttem fiatal
               leánykoromat. Nem báloztam, nem jouroztam, nem vittem véghez azt a számtalan kedves
               mihasznaságot, melyek a fiatal lányok életét be szokták tölteni. De egyszersmind
               előre kijelentem, kék harisnyát sem húztam fel. Távol áll tőlem a tudákosság
               affektálása, de Molière tudós nőinek sorába sem igyekeztem kerülni. A víg nevetés és
               kaczaj nem sérti komolyságomat s nem bántja idegeimet, mert rigolás sem vagyok.</p>
				<p>A különcz nők, az úgynevezett excentrikák sorába sem tartozom. Nem ragadt rám az
               angol lányok már-már társadalmi csapást képező flirt-mániája. Nem flirtelek egy
               barátommal sem, vagy pláne egyszerre többel. Amerikából nem hoztam magammal a yankee
               kisasszonyok szabadalmazott különczködéseit, a melyekről az Ön unokaöcscse, Arthur,
               igen jogosult kárhoztató itéleteket szokott mondani. A műveltségben való tobzódás
               azon elvadulását sem helyeslem, mely a rendes társadalmi életből kikapcsolt néhány
               orosz nő sajátsága gyanánt jelentkezik. A tudományokat igyekeztem megszerezni,
               részint atyám akarata folytán, részint saját akaratomat követve.</p>
				<p>Nemcsak elmém felfegyverzését óhajtottam, hanem egyszersmind akaratomét. A régi
               nőnevelésnek az volt hibája, hogy a nőnek nem fejlesztette ki egyéniségét, hanem
               inkább arra törekedett, a mit Ön, kedves Nagybátyám, helyesel, hogy a nő jellegtelen
               bábú maradjon. Akarat nélküli lény, a ki a gyermekkor határát soha át nem lépi. Ez
               persze tetszik a legtöbb férfinak. Ez a nevelési rendszer azonban mégis boszút állt s
               pedig gyakran épen a férfiakon. A nő kiszámíthatatlanná lett. Egyéniség és akarat
               híján a véletlenségek játékszere, mint az időjárás. És épen mint ez, képes a
               legnagyobb átcsapásokra, egyik végletből a másikba. Ezért mutat az élet annyi
               megmagyarázhatatlan tünetet s a nő belső világának annyi megfejthetetlen rejtélyét; a
               legképtelenebb vonzalmakat s meg nem érthető ballépéseket.</p>
				<p>A legmesszebbmenő női emanczipácziónak azonban nem vagyok híve s azt az egész női
               nemre kivihetetlennek tartom. E tekintetben teljesen osztozom az Ön unokaöcscsének,
               Arthurnak, véleményében. De a nő természeti egyenjogúsága a férfival létezik, csak a
               nő hivatása más s eddigi nevelési módja különbözött a férfiétól. Különösen a nevelés
               módja adott alacsonyabb színvonalat a női nemnek. A modern nevelés és közoktatás
               azonban ledöntötte az elválasztó korlátokat. Tényekkel bizonyodott be, hogy a nő
               agyveleje épen úgy képes a tudományok befogadására, mint a férfié. A szellemi
               egyenjogúság tehát meg van. A nő szellemi téren mérkőzhetik a férfival, sőt le is
               győzheti.</p>
				<p>De az emanczipáczió elvonja hivatásától s a modern nevelés iránya lerontja a férfi és
               nő közti régi viszonyt, megtámadja magát a társadalmat s a jövőt - mondta
               számtalanszor Arthur - s mondta vele nem egyszer szegény anyám, a ki a modern nevelés
               irányát nem kedvelte. És ő akárhányszor kesergett azon, hogy tudományokkal
               foglalkozom, a helyett, hogy udvarlókkal foglalkoztam volna. A ki filozófiai
               tanúlmányok helyett jobb szeretett volna látni a kelengye körüli foglalatosságban.
               Szóval, drága anyám szerette volna, ha férjhez megyek s épen az ön unokaöcscséhez,
               Arthurhoz. Számtalanszor mondta, mily boldog a másik lánya, az én kedves nővérem,
               Camilla, a ki halálosan szerelmes az ő Károlyába s végtelen boldog két kis
               gyermekével. Az élet boldogságát a nőre nézve Oxford, a Sorbonne, Heidelberga s a
               budapesti egyetem inkább elrontja, mint megalapítja.</p>
				<p>Anyám azonban szinte csak visszhangja volt Arthur felfogásának, a ki előre látta,
               hogy a könyvekből, mint téglákból, válaszfal emelkedik köztem és közte. De csak a
               házasságra nézve emelkedett a válaszfal. Nemes, tiszta barátságom Arthur iránt
               nemcsak nem gyengült, hanem inkább erősödött, a tudományokkal való foglalkozás
               következtében. Minél többet tanúltam én, annál jobban világított előttem az ő nagy
               műveltsége s igyekeztem egyenlő színvonalra emelni az enyémet az övével, annál
               inkább csodáltam lángelméjét. Mióta visszatértem a külföldről, szinte
               nélkülözhetetlen lett reám nézve az ő társasága.</p>
				<p>Már-már belenyugodott, hogy nem megyek férjhez, hanem nemes és tiszta barátságban
               élünk egymás közelében. A vitatkozás azonban koronkint megújult közöttünk. Ő váltig
               állította ama banális tételt, hogy férfi és nő között puszta barátság tartósan nem
               létezhetik s hogy a nő hivatása a férjhezmenetel. Én pedig igyekeztem megértetni
               vele, hogy nem minden nő hivatása a férjhezmenetel. A regényírók által agyon használt
               barátkozás kérdését egyszerűen mellőztem és mellőzöm.</p>
				<p>A férjhez nem menetel s puszta barátkozás a fiatal lányoknál többnyire vagy
               affektálás vagy csak beteges átmeneti korszak. Alig volt vagy van leány, a ki
               pillanatra nem érezte vagy legalább nem állította, hogy sohasem fog férjhez menni. És
               csakhamar férjhez ment, gyakran a színvonal alatt. De kivételek lehetnek és vannak s
               a kivételek mindig számosabban lesznek a modern nevelés irányának útjain. Vagy rossz
               tehát ez az irány vagy nem oly feltétlen a nő hivatása, mint minőnek állítják. A
               szabály tehát megtűri a kivételeket.</p>
				<p>E kivételekre is azt mondta mindig Arthur, hogy okvetlenül boldogtalanokká lesznek,
               vagy már azok. A nő csak a család meleg légkörében lehet boldog. Azonkivül sajnálatos
               lény, még akkor is, ha bár legműveltebb és legszellemesebb. Én ezt a boldogtalanságot
               nem érzem s valószinűleg nem is fogom érezni. Szegény anyám elhunyta óta nélkülözöm
               ugyan azt a meleg légkört, mely az ő életében otthonunkat betöltötte. De nem
               szándékozom egy másik otthont alapítani az által, hogy férjhez menjek és gyermekeim
               legyenek.</p>
				<p>És itt tényleg felmerül a modern nevelés és műveltség kérdése. Hogy egy nő elszánja
               magát hivatásának teljesítésére vagy épen vágyakozzék e hivatás teljesítésére,
               okvetlenül szükséges, hogy a miszteriumok fátylai vegyék körül. A természet hatalmas
               ösztönének és nemes illuzióknak kell betölteniök lelkét.</p>
				<p>A tudományok azonban széttépik a miszteriumok és illuziók fátylait s a bölcselmi
               kételyek elaltatják a természet sugallatát. E sugallat által fel nem hevítve, hideg
               vérrel, nyitott szemekkel, az élettan és boncztan törvényeit ismerve s a
               peszszimista filozófia által, a lét czéltalansága iránt felvilágosítva, miként
               szánhatná el a nő magát arra, hogy feleséggé és anyává legyen? Ez a gondolkozás
               bizonyára kivételes, de mindinkább gyakoribbá leend.</p>
				<p>Csak jelenség vagyok, csak okozat s nem ok. A nő egyáltalán mindig csak jelzője kora
               szellemi és műveltségi irányának. Csak ily értelemben fogadható el, hogy a férfi,
               sőt az emberiség sorsa a nő.</p>
				<p>A nő műveltségi foka és viszonya a családhoz jelzi a korszak műveltségi és fejlődési
               állapotát. Csak a czivilizáczió közép fokaiban virágzik a családi élet. Itt szabadul
               ki a nő a rabság durva bilincsei közül, de még nem emeli a műveltség szárnya
               ismeretlen magasságokba. Ily korszakban nagyok a népek.</p>
				<p>Róma akkor volt nagy, a midőn a fórumon Fortuna istenasszonyát lefátyolozott nő
               jelképezte. A családanyák erénye, a nemes és nagy matrónák képezték Róma nagyságának
               alapját. De a czivilizáczió egy helyen meg nem áll. A túlfinomított s dekadens
               czivilizáczió korszakaiban eltüntek a római matrónák s helyüket elfoglalták a
               bachansnők. Fortuna istenasszonyának fátyola csak arra való volt, hogy pirulását
               fedje azok miatt, a mik Róma társadalmában történtek.</p>
				<p>De a matróna épen úgy, mint a bachansnő egy-egy előre vagy visszafejlődő korszak
               jelzője volt. Nem ok, hanem okozat. A nemes matróna jelentette Róma belső erőit. A
               bachansnő jelentette az erők meglazulását. Épen úgy, mint jelentették Görögországban
               a szép és művelt heterák a hellen czivilizáczió előkelőségét és fényét, mely mögött
               azonban ott volt a családi élet, vagyis a néperő hanyatlása.</p>
				<p>És az is csak jelenség, tünet, hogy minden dekadens korszakban a családi életből
               kilépő nő két póluson tömörül. Egyik az erkölcsi romlottság, a másik az erkölcsi
               nagyság pólusa. Megmérhetetlen az a sülyedés, a melyre az első póluson s
               megmérhetetlen az erkölcsi magasság, melyen a másikra jut el a nő.</p>
				<p>Az elsőt jelzi az Afrodite-kultusz szemérmetlen romlottsága, a görög és az egyiptomi
               dekadens czivilizáczió, valamint Livia és Messalina viselt dolgai Augustus
               korszakában. A másikat azon szent és szűzies nők, a kik a romlottság elől
               elmenekültek a pusztába, hogy ott szent barátságban és testvériségben éljenek
               ugyancsak az erkölcsi ragály elől menekvő ifjakkal és férfiakkal. És azon keresztény
               szűzek, a kik vértanúságot szenvedtek lelkük és testük tisztaságáért.</p>
				<p>Most is egy dekadens korszak kezdete következett el. Megindúlt Francziaországban,
               kiterjedt legelső sorban Amerikára. Már Angliát is érinti, sőt legújabban kezdi
               megérinteni a mi társadalmunkat. A családi élet bomlik s ennek következményei
               szemmel láthatók. A nagy Zola ezért írta meg hatalmas munkáját, a Feconditét.</p>
				<p>De az új és új czivilizáczió viszonyaihoz képest új és új jelenségek merülnek fel. A
               létért való küzdelemben részt vesz a nő is. Kenyérkeresővé kell egy részének lennie,
               részint szükségből, részint becsvágyból. Azon lányok legnagyobb része, a kik járják
               az iskolákat és egyetemeket, még nem mond le a családi élet gondolatáról, de
               független akar lenni. Függetlenné oly értelemben, hogy ne legyen kénytelen minden
               áron férjhez menni, és ha férjhez megy, ne függjön teljesen férjétől.</p>
				<p>Ezen gondolatkört csak egy lépés választja el a családi élet tagadásától. E
               gondolatkörből mindig több művelt nő lép át azon térre, a hol szebb alakban újul meg
               az elmult korszakok azon jelensége, hogy épen a legnemesebb nők a pusztába vonultak
               vissza. Afrika és Ázsia kő- és homokpusztaságait most az erkölcsi és eszmei
               elszigetelés helyettesíti. Nem a félrevonulás, az elszigetelés módja, hanem a magasba
               szárnyalás.</p>
				<p>E tiszta és magas légkörbe vágyik mindig több nő, mint vágytak Egyiptom, Görögország
               és Róma szűzei a pusztaságba. És épen úgy találkozni igyekeznek e magas régióban
               hasonló szellem által vezérelt barátaikkal. Az erkölcsi társadalom ekkor kivonúlt a
               pusztaságba, most felvonúl az eszmék régiójába.</p>
				<p>Azt a jelenséget, vagy - mint Arthur szokta mondani - kórtünetet létrehozta egy
               bomlott czivilizáczió erkölcsi romlottsága. Ezt a jelenséget, vagy mint szintén
               Arthur mondja, kórtünetet, mely a családi életet hasonlóképen lerombolja, mindinkább
               létrehozza egy erkölcsi alapjaiban megingott, bölcselmi eszmében megzavarodott kor
               czivilizácziója. Létrehozza az anyagi létért való küzdelem, mely a nőt valódi
               hivatásától eltéríti s a férfival való versenyre kényszeríti. Létrehozza az a
               körülmény, hogy a művelődés iránya és a nevelés rendszere a nőt is beleviszi a kor
               szellemének vergődésébe. Abba a nehéz küzdelembe, melyet a bölcselmi irányok egymás
               ellen vívnak, minden komoly eredmény és tartós egyensúly nélkül.</p>
				<p>Hol a materialista természettudományi irány, hol pedig eszményibb felfogás kerül
               előtérbe. A természet- és erőinek kultusza eljutott legnagyobb túlzására s
               Flammarionban érte el szinte a bálványimádás költészetét és ellenmondás gyanánt a
               spiritizmusba csapott át. Brunetière egyáltalán a pozitív tudományok ellen támadva,
               kivonúlt egyszersmind a természet- és erőinek túlhajtott kultusza ellen. Kinek,
               melyik iránynak van igaza? A materialista és természeti filozófiának, vagy a már
               fellépett ellenhatásnak, mely kicsinyli a tudomány elért eredményeit, s a rejtelmes,
               az ismeretlen felé vezérli tekintetünket?</p>
				<p>Lelkemben valóban sokszor zavart érzek. A sivár és szürke peszszimista filozófia
               iránt természetes ellenszenvem van. A lemondást és csüggedést hirdeti, de fájdalom,
               anyagi bizonyítékai vannak. Az első ellen küzdő rendszer nemesebb és magasztosabb, de
               nem képes megczáfolni amannak ténybeli bizonyítékait. Különösen anyám halála óta erőt
               vett rajtam a sötét világnézlet, pedig lelkem minden vágya tiltakozik ellene. És
               ugyancsak drága anyám halála mindig gyakrabban a végokokra tereli figyelmemet.
               Vizsgálom a lét problémáit s ezeknek sötét ködei ülnek lelkemre. Épen azért igyekszem
               visszahúzódni eszmei és erkölcsi visszavonultságomba, hogy ott elmélkedéssel töltsem
               életemet. Hogy vizsgáljam a csodás és nagy kérdéseket, a melyek méretei mellett
               összetörpülnek egyáltalán az emberi dolgok. Annál inkább összetörpülnek és
               semmiségükbe hullanak vissza a társadalmi élet kicsinyességei, melyek engem nem
               érdekelnek. A hol a kőszáli sas írja le magas íveit, ebbe a nagy magánosságba vágyik
               lelkem, de akképen, hogy Arthur is ott írja le velem a nagy íveket, az emberi
               gyarlóságok és hiábavalóságok feletti szédítő magasságban.</p>
				<p>Arthur azonban, bár szelleme hatalmas szárnyakra kelhetne, ábrándosnak tartotta ezt
               az életczélt. Követett ugyan a magas légkör pusztaságába, de csak azért, hogy onnét
               visszaragadjon az úgynevezett gyakorlati életbe. Ez a küzdelem folyt közöttünk a
               legutóbbi években. Én eszményi barátságot kináltam neki. Ismétlem, nem olyat, minővel
               tetszelegnek önmaguknak a flirtelő angol misszek, vagy az őket utánzó backfisok. A
               tudományos és eszmei egyenjogúság alapján kináltam neki ezt a barátságot, mint
               kinálták a szyr és lybiai sivatagba menekült előkelő hölgyek tiszta és nemes szivű
               barátságukat a nemes görög és római ifjaknak. A nagy problemák felett elmélkedve
               akartam tölteni életemet Arthurral. Ő azonban földi házasságra akar vezetni a szent,
               a magas frigy helyett, melyet eszmei sivatagomban kináltam neki. Barátság helyett
               szerelmet követelt tőlem.</p>
				<p>Kedves Nagybátyám bizonyára tudja, hogy Arthurral szakítottam. Most már kezdi sejteni
               azt is, hogy miért? Arthur annyira ment, hogy egyik szerelmi vallomása és házassági
               ajánlata közepett, képzelje csak Nagybátyám, megcsókolt. Természetes, hogy
               elutasítottam magamtól.</p>
				<p>Ő szomorúan, de mégis büszkén távozott s azt mondta, addig nem fogom újra látni, míg
               ezt a földi csókot vissza nem adom neki. Ebből láthatja, kedves Nagybátyám, hogy
               köztem és Arthur közt örökre vége mindennek. Ő nagy útra ment. Ön, kedves Nagybátyám,
               tán tudja hová? Én pedig megmaradok egyedűl is pusztaságomban. Azaz, hogy nem
               teljesen egyedűl.</p>
				<p>Vannak barátnéim s mindig többen lesznek, a kik úgy gondolkodnak, mint én s a kik
               hozzákötik sorsukat az én sorsomhoz. Vagyoni viszonyaim, mint tudja, megengedik,
               hogy egy kis előkelő társaság, ha a társaságtól nem is különválva, de ennek föléje
               emelkedve, anyagi gondok nélkül élhessen nemes hivatásomnak: a tudományoknak s a nagy
               emberi problemák vizsgálatának.</p>
				<p>Arthurról sokszor beszélünk s valóban nélkülözzük.</p>
				<p>Ha kedves Nagybátyám netán tudna holléte felől valamit, nagyon lekötelezne, ha
               mielőbb tudósítana.</p>
				<p>De mielőtt jelen soraimat, illetőleg monologomat befejezném, röviden összefoglalom
               azon tüneteket, a melyek a kultúra és fejlődés különböző fokain jelentkeznek:</p>
				<p>A következő érdekes osztályzatba sorozhatók a nők. A két főosztály, a férjhezmenteké
               és hajadonoké. Az elsőnek legszebb és legnemesebb alosztályát a derék családanyák
               képezik. Ez a matrónák osztálya. A második alosztály, a melyet Zola ostoroz, azoké, a
               kik férjhez mennek ugyan, de a családot nem kedvelik. A harmadik alosztályt a Liviák
               és Messalinák alkotják. A férjhez nem menő leányok legnagyobb számát azok alkotják, a
               kiket nem visznek férjhez. Ezek második osztályát azon nemes lelkek képezik, a kik a
               pusztuló közerkölcsöktől megundorodnak, visszautasítják még a házasságot is. A
               harmadikba azok sorozhatók, a kik ösztönszerű s önmaguk előtt sem indokolható
               ellenszenvet éreznek a házasság iránt. A negyedikbe azok, a kik tudományos és
               filozófiai alapon, az élet czéltalanságáról meggyőződve, megindokolva utasítják
               egyáltalán vissza a szerelmet.</p>
				<p>Ez utóbbiak képezik a pártában maradt hajadonok filozófiai perczentjét. Ebbe a
               perczentbe tartozunk én és barátnéim. De egyszersmind bele tartozunk az erkölcsi
               perczentbe, mely a közerkölcsök sülyedését megvetve s eszmei magaslatra törekedve,
               utasítjuk vissza a szerelmet.</p>
				<p>A népek boldogulása és jóléte ezen osztályzatok szerint váltakozik. A nemzetekre és
               társadalmakra legszerencsésebb korszak az, a midőn kevés nő marad pártában s a
               férjhez ment nők legnagyobb része az első osztályba, vagyis a boldog családanyák, a
               matronák osztályába tartozik.</p>
				<p>Ezen korszakában volt Róma is legnagyobb. Ezen korszakában lett világhatalommá
               Anglia. Amint növekszik a férjhez nem menők perczentje s fogy a derék családanyák
               száma, ellenben szaporodik az asszonyok két utolsó osztályzata, vagyis szaporodnak
               Zola terméketlen női és a buja Messalinák, azonképen bomlanak a társadalmak s
               hanyatlanak a népek. És a romlást nem tartóztatja fel ama körülmény, hogy Zola
               asszonyaival és a Liviákkal és Messalinákkal szemben kibontakozik a nemes és tiszta
               nők fényes csoportja. Azon nőké, a kiknek homlokán a pogánykorban Diána félholdja s a
               keresztény korszakban a szűziesség koronája ragyogott vagy ragyog. Azon nőké, a kik
               erkölcsi undort éreznek a közromlottság felett, visszavonúlnak egy nemes, erkölcsi
               élet fenséges magasságába. És azon nőké, a kik az elbizakodott tudomány s önmagával
               meghasonlott filozófia hatása alatt, a végokokat vizsgálva, s e vizsgálatból
               meggyőződve az élet czéltalansága és üressége felől, önkénytelenül keresik az
               ismeretlent, a csodást s az elmélkedés bár rideg, de fényes régiójába szigetelik el
               önmagukat.</p>
				<p>Mind e nők legfeljebb önmagukat mentik meg a romlástól, de nem mentik meg sem
               korukat, sem hanyatló társadalmukat. Ismétlem, kedves Nagybátyám, hogy a közizlés s a
               közerkölcsök, különösen a női erkölcsök megromlása, valamint a peszszimista és
               zűrzavaros tudomány teljesen jogossá teszik úgy az erkölcsi, mint a tudományos
               elszigetelést.</p>
				<p>A nemes és fenséges kivonulást a romlott és üres társadalomból, melynek erkölcse és
               ízlése egyaránt beteg. Sajnálom, hogy Arthur nem vett részt kivonulásunkban s
               megmarad azon társadalomban, melynek romlottságát és züllését ő is ismeri.</p>
				<p>Ezek után, kedves Nagybátyám, körülbelül ismeri nézeteimet s egyéniségemet. Ha
               hibásnak talál s különösen hibáztatja azon elhatározásomat, hogy férjhez nem megyek s
               így az Ön által is óhajtott házasságom Arthurral létre nem jön, ezért ne engem
               kárhoztasson, hanem züllő és hanyatló korunk viszonyait, melyek két véglet között
               mozognak. Az erkölcsi sülyedés s a földiek fölé helyezkedő erkölcsi magasság közt.
               Kárhoztassa ama rám nézve is szomorú tényt, hogy a materialis pozitív tudományok
               művelése, a lét nagy kérdéseinek sötét panorámája elé állított. És hogy drága anyám
               halála a sötét képet rám nézve még sötétebbé tette.</p>
			</div>
			<div type="chapter">
				<head>A goromba nagybácsi.</head>
				<p>Bemutatkozóm egyáltalán nem talált kedvező fogadtatásra Önnél, kedves Nagybátyám.
               Kemény, elitélő szavai, melyeket válaszában használ, joggal arra indíthatnának, hogy
               kedves Nagybácsi helyett, goromba Nagybácsinak nevezzem. És nem is hirtelen
               felindulásában pirongatott le, mert hisz’ csak hetek múlva válaszolt levelemre, vagy
               hogy úgy mondjam: monológomra.</p>
				<p>Ám az Ön jó szándékában hiszek, melylyel engem meg akar javítani s állítólagos
               tévedéseimből kiábrándítani. Épen azért nem is felejtkezem meg különösen azon
               körülményről, hogy ön Arthurnak is unokabátyja s így köztünk rokonsági kapcsolatot
               képez. Különben talán megneheztelnék azon czélzások miatt, mintha egy kicsit eszelős
               és hiszterikus volnék. Az én barátnéim pedig az eszmerokonság révén a nyakamon
               élősködnek, a míg valamelyik úgynevezett ideális jóbaráttal meg nem szöknek a szent
               elmélkedés magas légköréből a gyakorlati élet valamelyik virágos partjára.</p>
				<p>Mindezekhez azt is hozzá teszi, kedves Nagybátyám, hogy ha már lelkem kételyek közt
               vergődik, hagyjak fel a filozófálással s forduljak közvetlenül az igazság és lelki
               megnyugvás forrásához, a valláshoz. És ha már épen nem akarok s nem akarnak barátnéim
               részt venni a földi élet gyönyörűségeiből, menjünk valamelyik kolostorba, ott azután
               hasznos foglalkozás közt tölthetjük életünket.</p>
				<p>A személyes szemrehányásokra nem, vagy csak nagyon röviden felelek. Elismerem, hogy
               én és barátnéim a praktikus életfelfogás szerint legalább is különösek vagyunk, ám az
               eszelősség és hiszteria távol van tőlünk. Már czéloztam rá, hogy mi csak jelenség,
               okozat, nem pedig ok vagyunk. Létre hozott bennünket a modern kor szelleme, a
               magasabb művelődés iránya, mely a nőt is bevezeti legalább a szellemi egyenjogúság
               küzdőterére.</p>
				<p>Minden túlfinomúlt korszaknak feltétlen következménye a családi-élet válsága s a nők
               egy részének kivonulása a családi életből. Hogy ez a kivonulás azután a pusztába, a
               kolostorba vagy egy tisztúlt elmélkedés nemes légkörébe történik-e, ez az illető
               korszak, a művelődési viszonyok vagy az egyéni ízlés dolga. A mi a kolostorba való
               visszavonulást illeti, ide vonatkozó jó tanácsát köszönöm, de nem élek vele. Nem
               élnek vele barátnőim sem, a kiket igazán méltatlanúl gyanusít. Egyáltalán nem töltjük
               haszontalanúl életünket. Én például tényleg gyakorlom orvosi hivatásomat, gyógyítom
               és ápolom a betegeket ingyen, mint bármelyik irgalmas nővér. Barátnéim legnagyobb
               része szintén valamely hivatást tölt be s időnknek csak a munkától megmaradt részét
               töltjük egymással és barátainkkal való társaságban. Hogy ez a társalgás a társadalmi
               életben szokásos összejövetelek, tánczestélyek, jourok stb. színvonala felett magasan
               jár, ez nem érdemel gáncsot, sőt inkább dicséretet.</p>
				<p>A mi társas összejöveteleinkből ki van zárva a jourok fülbesúgása és udvarlása, az
               emberszólás, a pletyka. Mi nagy közkérdéseket s a művészi élet egyes jelenségeit
               vitatjuk meg. Főtárgyunkat azonban mindig a nagy, emberi problemák képezik.
               Elmélkedéseink és vitatkozásaink főleg a tudomány és az eszmei felfogás érintkező
               pontjára vonatkoznak. Ez elmélkedések és vitatkozások lelke eddig Arthur volt, akit
               nagyon nélkülözünk. Rávonatkozólag azt írja kedves Nagybátyám, tudja ugyan hollétét,
               de el nem árulja, nehogy bölcselmi pletykáinkkal és ábrándjainkkal zaklassuk. Ezek a
               bölcselmi pletykák azonban, a melyekké a mi társalgásunkat kedves Nagybátyám le
               akarja szállítani, Arthurnak is kedvencz légkörét képezték. Különösen a
               természettudományok s a vallás közti ellentétek problemája nagyon foglalkoztatta
               Arthurt.</p>
				<p>A természettudomány nem ismer mást, mint a természetet s ennek erőit. A látható, a
               kiszámítható s érzékeinkkel megfogható világ az ő birodalma. Nagy birodalom ugyan a
               mi kis földgömbünktől az Andromeda ködfoltig, de csak egy kis pont mégis a
               segédeszközökkel felfegyverzett érzékek által nem szemlélhető s meg nem fogható
               végtelenséghez képest. Nem is szólva egy, ha lehet, még végtelenebb erkölcsi és
               szellemi világról.</p>
				<p>A természettudomány az embert is csak fizikai lény gyanánt tekinti. Csak
               leszármazását kutatja, s mint tényleges jelenséget vizsgálja, de létokával és
               czéljával nem törődik. Az ember erkölcsi lénye kívül esik vizsgálatain. Rá nézve az
               ember csak emberállat, mely a többi állatokhoz hasonlít. A természettudomány előtt az
               egyén nem fontos, hanem csak a faj. Az egyén csak annyiban érdekli, sorsával úgy a
               tudomány, mint a nagy természet csak annyiban törődik, amennyiben a fajfentartás
               eszköze. Az egyént az embernél és állatnál csak azért fegyverzi fel a természet a
               létküzdelemben, hogy a faj megmaradhasson. Az anyatermészet előtt egy lapos orrú s
               nyomott homlokú pápua szerecsennő csak oly fajfentartó értékkel bir, mint a
               legfinomabb, legműveltebb s legszebb angol lady, vagy királyné. Sőt nem tesz
               különbséget egy őz-, szarvas-, párducz- vagy öleb-anya s az ember-anya közt. Minden
               mesterkedése és erélye a faj fentartásra s nem az egyénre irányul.</p>
				<p>A vallás megfordítva, az egyénre helyezi a súlyt s nem a fajra. Az egyén
               boldogítására törekszik ezen vagy a túlvilágon s a fajjal nem törődik. És az
               egyénnél sem helyezi a súlyt a fizikai létre, hanem az erkölcsire. Még az egyéni
               fejlődés és haladás sem czélja, hisz’ a szentírás nem egy helyen az együgyűek
               boldogságát hirdeti. Az egyén erkölcsi tökéletesülése a főczélja s nem az emberiség
               jövője vagy boldogulása.</p>
				<p>A világ, vagyis az emberiség végét Krisztus tanának hirdetői küszöbön állónak vélték
               s az egyént akarták megmenteni az örök üdvösség számára. Az ember-állatban főleg az
               embert, az erkölcsi lényt vizsgálták s az állatot, vagyis az ember fizikai lényét,
               oly ellenség gyanánt tekintették, melyet le kell küzdeni. Gondolatnak is gyönyörű!
               az állatiságtól megmenteni az embert. Erkölcsi lénye által leküzdeni állati lényét. A
               porból és hamuból alakúlt emberanyagot megtisztítani, átlátszóvá s erkölcsileg
               fényessé tenni, átalakítani a látható világ fizikai jelenségét erkölcsi jelenséggé.
               Az emberben az állati érzékiséget szellemi és erkölcsi vágyakká finomítani. - Mily
               bámulatos és fenséges kép ez!</p>
				<p>Ezért ütköztem meg Turgenyev nagy szellemének sötét pontján. A művészet és irodalom
               czélja is az, hogy az ember fizikai lénye fokról-fokra átalakúljon erkölcsi lénynyé.
               A durva sárra a művészetnek is az isteni szikra fényét kell vetnie, nem pedig
               megfordítva, hogy a magasabb erkölcsi világ zuhanjon le a sárfertőbe. Ezért
               vádoltam Turgenyevet lelkem felháborodásában vámpirja miatt. A szellemmel női testet
               öltet s földi szerelmet folytattat, mert szerinte csak az emberi test képes igazi
               gyönyörök befogadására. A szellem fizikai testet kénytelen ölteni, hogy élvezhessen.
               A szellemi élvezet e szerint semmi, a fizikai gyönyör ellenben minden. Az emberben
               tehát az állat a fő s nem az ember.</p>
				<p>Reszketek a felindulástól egy nagy szellem ily tévedéseinek láttára. Hát igazán nem
               fejlődött volna az ember azon negyedkorszakbeli időtől, a melyből az első emberi
               koponyát birjuk?</p>
				<p>Hát igazán, semmi fejlődés sem jönne létre, sem a fizikai, sem az erkölcsi világban?
               Hát az emberben mindig a bestia, nem az ember uralkodik? Hát én és a hozzám hasonlók
               csakugyan eszelősök vagy hiszterikusok volnánk, a miért az érzéki gyönyöröket
               visszautasítjuk s helyette keresünk szellemi élvezeteket? A Lipótmezőre megérett
               őrült vagyok én, a miért daczára, hogy a boncztant ismerem, vagy pedig épen ezért
               utálom a nemi életet s szemérmem oly fokú, hogy még meztelen vállamat sem mutatnám
               meg a nyilvánosságnak?</p>
				<p>Csakugyan kialudt elmémből a józanság szikrája, a miért nem akarok asszony-állat
               lenni s egyenlő sorsban részesülni a nő-szarvassal, vagy a nő-párduczczal, avagy épen
               nőstény ölebemmel?</p>
				<p>Nem, nem hiszem, kedves Nagybátyám, hogy elvesztettem volna józan eszemet, a miért a
               természet törvényeivel szemben pártot ütök. Igenis, ha úgy tetszik, lázadó vagyok a
               természet zsarnoksága ellen. De erkölcsi lényemet épp az bizonyítja legelső sorban,
               hogy képes vagyok fellázadni. Az igazi állat erre nem képes, hanem vakon
               engedelmeskedik a természet törvényeinek. Minél vadabb az ember, vagyis minél jobban
               uralkodik rajta az állat, annálinkább engedelmes szolgája a természetnek. A
               czivilizáczió első ténye volt az első lázadás a természet durva uralma ellen. A
               haladás nem más, mint az ember felülkerekedése a természet felett s törvényeinek
               eszközül használása czéljaira.</p>
				<p>Ekkép nemcsak én magam vagyok lázadó, hanem egyszersmind, bár öntudatlanul, részes a
               lázadásban az egész emberiség. Az emberben az erkölcsi lény kifejlesztését bizonyára
               előmozdítja a vallás. Ennek azonban nem czélja az emberi faj fentartása s jövőjének
               biztosítása. Hisz’ egyenesen a nőtlenséget sugalja s a házasságot inkább csak tűri és
               szabályozza.</p>
				<p>A természet törvénye azt követeli tőlem, hogy a fajfentartás eszköze legyek. Szent
               Pál ellenben azt írja a korintusiaknak, hogy jó, ha a nőtlenek nőtlenek maradnak. “A
               ki feleség nélkül vagyon, azokról szorgoskodik, melyek az Úréi, mint tessék az
               Istennek.</p>
				<p>A ki pedig feleséges, azokról gondoskodik, melyek a világéi, mint tessék feleségének,
               és megoszlott. A férjtelen asszony és a szűz azokról gondoskodik, melyek az Úréi,
               hogy szent legyen testében és lelkében. A ki pedig férjnél van, azokról gondoskodik,
               melyek a világéi, mint tessék férjének... A ki szivében erősen felteszi, nem
               kényszerűségből, hanem hatalma levén akarata szerint cselekedni, és jónak itéli
               szivében, hogy megtartsa szűz leányát, jól cselekszik. Tehát a ki házasságra adja
               szűz leányát, jól cselekszik, de a ki nem adja, jobban cselekszik.”</p>
				<p>Én a jobbat választottam, s ezért nem érdemlek szemrehányást. A czivilizáczió
               kezdetétől fogva tiszteletben részesült a nő tisztasága. A Diana-kultusz a görög
               őskorban a népek lelkének tiszta vágyakodását fejezte ki. A ragyogó félholddal
               homlokán Diana, mint tiszta fénysugár tündökölt át a Venus-kultusz által
               megfertőztetett klasszikus ó-kor levegőjén. Krisztus anyjának kultusza pedig a
               keresztény népeket egyesíti az örökké tiszta nőiség csodálatában.</p>
				<p>Igaz, hogy ez eszményiséggel szemben áll a nő természetes hivatása, de épen ez
               mutatja a nő szellemi és erkölcsi egyenértékűségét, az asszonygyűlölő filozófiával
               szemben, hogy szabadon választhat. Választhatja természetes hivatását s választhatja
               az eszményiséget.</p>
				<p>Bizonyos, hogy a legtöbb nő az előbbit választja. Arthur és Ön szerint, kedves
               Nagybátyám, ezek tesznek helyesen s tulajdonképen csak ezek lehetnek boldogok a földi
               életben. Ön is nővéremet, Camillát állítja fel példa gyanánt. Mily boldog ő férjével
               és gyermekeivel. És mikép szán engem elfogúltságom miatt.</p>
				<p>Nagyon örülök Camilla boldogságának. Ugyanazon gondolkodással s ugyanazon
               eszmelégkörben, melyben Camilla él, én is talán hasonlólag boldog lehetnék, mint
               annyi más nő boldog.</p>
				<p>Különben tán, kedves Nagybátyám sem állítja, hogy a szerelem és házasság minden nőt
               boldogít. Költői hasonlattal írja Ön, hogy szerelem nélkül a nő olyan, mint a virág
               illat nélkül s engem kaméliához hasonlít, melynek szirmai gyönyörűek, de nem lehelnek
               boldogító illatot.</p>
				<p>Ám, ki kérdezte meg a rózsát, hogy boldog-e, s kinek felelte a hideg kamélia, hogy
               boldogtalan? Minden élő lény a saját elemében találja meg létfeltételeit. Az emberi
               lélek is csak a saját elemében boldogulhat. De egyáltalán nem áll, hogy a nő a
               szerelem légkörében, mely az ő eleme, okvetlenűl boldog. A napi élet lépten-nyomon
               megczáfolja ezt a tételt a nők igen nagy részére nézve.</p>
				<p>Sós zápor és keserű tenger lenne abból a sok könnyből, mely a nők arczán pereg le. Az
               utcza hemzseg a boldogtalan arczoktól. A szinházi előadásokon, hangversenyeken,
               tánczvigalmakon s másutt megjelenő nők kipirúlt vagy kifestett arczán is meglátszik
               a szenvedett keserűségek nyoma.</p>
				<p>És hány szép arcz virága vagy mosolya rejti el ügyesen a világ előtt a bánatot és
               keserűséget? Az anya, a feleség mennyi szenvedésnek van alávetve. Hány asszony
               szenved súlyos bántalmakat attól, a kin lelke egész hevével csüng.</p>
				<p>És lehet-e nagyobb fájdalmat képzelni, mint az anyáét, ki holt gyermeke ravatala fölé
               borúl?</p>
				<p>A természet, a midőn a nőt a fajfentartás hivatására szánta, nem rózsával hintette be
               ennek útját, hanem tövisekkel. Ezek a tövisek megsebzik a legfinomabb lábacskákat,
               melyeket pedikür ápol épen úgy, mint a harisnyátlanul járó talpakat. Sőt a királynők
               gyakran többet szenvednek, mint a mosónők. Diana szűzies lábai ellenben bár hidegen,
               de sebzetlenül lebegnek át e tövisek felett, a melyekkel a természet teleszórta
               megfoghatatlan szeszélyében épen a neki engedelmeskedő s természeti hivatásukat
               teljesítő nők útját.</p>
				<p>Szánom a női nemet és szánandó, akár hivatásának él, akár nem. Ön és Arthur szerint e
               természetes hivatásának nem élő nő okvetlenül boldogtalan. De a másik osztályba
               tartozó nők legnagyobb része is az. Csak a kivételek boldogok. Ön azonban, kedves
               Nagybátyám, példákra utal, hogy a hivatását teljesítő nő, még boldogtalanságában is
               boldogságot találhat. Ugyanazon kéz, mely sebet üt szívén, egyszersmind gyógyírt tesz
               arra. Hivatkozik szent emlékű anyámra, a ki házasságában nem volt boldog, de édes
               volt rá nézve önfeláldozása, mert gazdag atyám vagyonát hagyhatta rám és
               nővéremre.</p>
				<p>Ön tudja, kedves Nagybátyám, hogy anyám emléke legérzékenyebb és legfájóbb része
               lényemnek. Halála örök gyászba borította lelkemet. Hallottam szent emlékű anyám
               önfeláldozásáról. De kellett-e, szabad volt-e feláldozni önmagát? Szabad-e
               egyáltalán bármely anyának élete, boldogsága árán boldogítani gyermekeit? És a vagyon
               egyáltalán boldogság-e?</p>
				<p>Maradt volna anyám inkább szegény özvegy asszony, talán más viszonyok közt az én
               belső világom is máskép fejlődik.</p>
				<p>De nem birálom szent anyám eljárását, melyet anyai szíve diktált neki. Néma és
               fájdalmas kegyelettel hajlok meg előtte, a kinél nemesebb és nagyobb lélek még nem
               járt a földön. Az ő szent emléke késztet, hogy a nők téves elhatározásánál is inkább
               a nemes indokot keresem, mint a nemtelent. Egyáltalán mindig a nőnek szeretek igazat
               adni, még akkor is, ha a látszat ellene van.</p>
				<p>Mennyi szenvedés vagy mily szívbeli ok vihette a nőt a vétekig, vagy épen a bűnig? És
               a haladás, a fejlődés nem javítja a nő helyzetét, sőt, mint Ön is, kedves Nagybátyám,
               elismeri, rosszabbítja. A kereszténység és a czivilizáczió felszabadította a nőt rab
               állapotából, az utóbbi azonban egyszersmind belelökte a létért való küzdelem
               torzsalkodásába. Ekkép a fejlődött czivilizáczió természetes hivatásától mindinkább
               eltávolítja a nőt.</p>
				<p>A modern élet viszonyai közepett mindig gyérebbek lesznek a házasságok. Aránylag fogy
               azon férfiak száma, a kik családot alapíthatnak vagy akarnak alapítani. A nők igen
               nagy része ekkép akarata és legjobb törekvése daczára, kívül marad a házasságon,
               vagyis természetes hivatásának teljesítésén.</p>
				<p>Segítőtárs helyett versenytárs gyanánt jelenik meg az életpálya küzdő terén, a
               férfiakkal szemben. És erős versenyt csinál a létküzdelemre kényszerített nő. Nemcsak
               azért, mert a legtöbb élethivatásra épen oly alkalmas, mint a férfi, hanem azért is,
               mert sokkal olcsóbb munkaerő. Ekkép új gazdasági tényező gyanánt jelenik meg a modern
               nő az élet nehéz harczában. Leszállítja a munka értékét s ekkép nehezebbé teszi a
               megélhetést a férfiakra. Gyarapítja ekkép a tőke hatalmát s előmozdítja a
               szoczializmust, mely a tőke zsarnoksága ellen küzd.</p>
				<p>És mily szívfacsaró látványokat hoz létre!</p>
				<p>Ifjú leányok ott görnyednek, mint hervadozó virágok az irodák rosszúl világított
               helyiségében. Üde arczukon előre veti már árnyékát a gyorsan bekövetkező hervadás.
               Csakhamar olyanokká lesznek, mint idősebb társnőik, a kiket korán megtört a munka s
               arczuk üdeségétől megfosztott a zárt levegő.</p>
				<p>Némelyik férjes, sőt családos közöttük. De milyen családi élet lehet az, a midőn a
               családanya reggeltől estig az irodában vagy a műhelyben görnyed? Milyen lehet itt a
               gyermeknevelés, a házasságnak végre is főczélja s a nőnek igazi élethivatása? E
               pontnál kedves Nagybátyám is elérzékenyűl levelében és szidja a modern élet
               feltételeit. Keserűen mondja, hogy mindezt a modern élet hozta létre s a
               czivilizácziót elnevezi méregnek, mely csak kis mértékben orvosság, nagyban gyilkoló,
               romboló szer.</p>
				<p>Hát bizony most már ott vagyunk, kedves Nagybátyám, hogy a modern czivilizáczió is
               kezd önmagában korhadni. Eddig minden czivilizáczió így járt a földgömbön.</p>
				<p>Az újabb felfedezések csodákat tárnak fel a föld alá került építkezések tekintetében,
               melyek nagyméretű czivilizácziót feltételeznek az emberiség legrégibb korszakában. E
               kezdő czivilizáczió szertezüllött, hogy helyet adjon egy másiknak. Ez ismét rövid
               virágzás után elpusztúlt. Így váltakozott és pusztúlt el a hindú, az asszír, a
               babiloniai, az egyiptomi, a görög és a római czivilizáczió. Így fog elpusztúlni a mai
               czivilizáczió is, melyet a modern népek hoztak létre a görög, római czivilizáczió
               romjain. A történészek azután nekiállanak kutatni, mért pusztúltak el nagy nemzetek
               és nagy czivilizácziók, s összehordanak számtalan komplikált okot, mint Gibbon Róma
               bukásának okait fejtegetve. A sok valódi és látszólagos ok mögött ott áll a fő- és
               ősi ok, az, a mire Ön czélzott, kedves Nagybátyám, erélyes szavaival, hogy a
               czivilizáczió nagy mértékben alkalmazva méreg. Vagy helyesebben, a czivilizáczió is,
               mint minden élő lény, önmagában hordja bomlásának csíráját. A czivilizáczió az
               emberiség fájának gyönyörű virága, e virág szirmai közt azonban kifejlődik a pusztító
               féreg. És szinte mindig a családi élet bomlásának alakjában lép fel a rombolás
               eleme.</p>
				<p>A szoczializmus új világot, új eszmekört, új életet ígér a mai vénhedő kornak s a
               jobb után sóvárgó emberiségnek. Arthur észjárására vall kedves Nagybátyám fejtegető
               levelének azon része, a midőn a jövendőről szól (vajjon nem közli Ön, kedves
               Nagybátyám, az én soraimat Arthurral s nem vele egyetértve küldi válaszát?). Nem
               bízik a szoczializmus igéretföldjében, legelső sorban épen azért, mert nem képes
               megtalálni a nő méltó helyét az új alakulásban. A szabad szerelem képtelen
               álláspontjáról a szoczializmus is letért. De Marxtól, Bebelig és Bernsteinig, egy
               szocziálista sem találta meg a nő, a családanya helyes beillesztését az új rendbe. A
               falanszter megöli a családi életet; a munka, melyet a nő a családon kívül teljesít,
               megöli ennek báját és tönkreteszi czélját. Már most kapunk ízleltetőt a
               szoczializmus igéreteiből. Egy-egy darab falanszter ott van az irodákban és
               műhelyekben. Nemcsak a jelen nem örvendetes tehát, hanem egyszersmind a jövő sem
               vígasztaló.</p>
				<p>De hát minden czivilizáczió és haladás sorsa a visszaesés és pusztulás?</p>
				<p>A természet durva erőivel szemben hasztalan az emberiség nemes törekvése? A nagy
               öntudatlan brutális ereje legyőzi az öntudatos czélt, melyet nemes becsvágyában az
               ember maga elé tűzött? Ezt tanítja meglepően részletes s meggyőző adatokkal egy
               kiváló angol tudós a Jövő Nemzedékek czímű folyóiratban. Még a német peszszimista
               filozófia sem megy oly messze a fekete színek alkalmazásában, mint az angol tudós.
               Nem állok tehát egyedűl. A legkiválóbb tudósok s bölcsészek vallják ugyanazon
               nézeteket, a melyeket vallok én. Sőt merem állítani, hogy én haladtam legkevésbbé
               előre azon a fagyos göröngyökkel behintett úton, mely a nirvána felé visz.</p>
				<p>Vajjon ezek után is fentartja, kedves Nagybátyám, azon állítását, hogy különcz, vagy
               épen eszelős vagyok? Igaz, hogy e kifejezéseit önmaga is megenyhíti. Azt mondja, szán
               és sirat. És nemcsak azért, mert Arthurral való házasságom létre nem jötte kedvencz
               eszméinek bukását jelenti, hanem szán, mint a modern nőnevelés áldozatát.</p>
				<p>Bizonyos, tagadhatatlan joggal mondhatja kedves Nagybátyám, hogy a modern nőnevelés
               átmenet nélkül, szinte meglepetésszerűen vezette be a nőket az összes tudományok
               eddig sohasem látott csarnokaiba. A nő lelke nem volt megedzve a tudomány téves
               felfogása s esetleges visszahatásával szemben. Egy fiatal lánynak, a kinek barátnői
               nem gondolnak másra, mint szép öltönyökre s udvarlóikra, egyszerre bonczkést adnak
               kezébe. Egy másik fiatal lány, a kinek barátnőit a sikamlós franczia regények
               olvasásától is eltiltja anyja vagy nevelőnője, egyszerre rászabadúl Schopenhauerre,
               Nietzschere, Hartmannra stb. Nem csoda, Ön szerint, kedves Nagybátyám, hogy az
               előkészület nélküli rászabadulás azután megrontja nem egy nőnek gondolkodását. - De
               hát ne szabaduljon rá, mondhatja valaki. Ámde okszerű vezetés nélkül s a tudásvágy
               hatása alatt a művelt nők közül sokan rászabadulnak.</p>
				<p>Így romlott meg, Ön szerint, az én gondolkozásom is. Különösen a peszszimista
               filozófiát vádolja. Ennek, Ön szerint, denevérszárnyai kiröpítettek engem a
               végtelenségbe s ott oszlom fel fényes ködpára gyanánt, a helyett hogy tömörülnék a
               családi életre. Lelkem, Ön szerint, beteggé lett, pedig a nőnek egyik legnagyobb
               szüksége a testi és lelki egészség s az ebből származó derült egyensúly. Csak a
               testileg és lelkileg egészséges nők képesek boldoggá tenni környezetüket. A testileg
               beteges asszony egyszer-, a kinek pedig szelleme beteges, vagy különcz, kétszeresen
               dúlja fel a családi boldogságot. Látja, kedves Nagybátyám, már ezért sem vagyok a
               családi életre hivatva. De ez fáj Önnek, mert ismerve Arthurnak irántam való
               szerelmét, mielőtt engem ekkép megismert volna, haragszik rám, s az őrült
               peszszimista filozófiára, mely czéltalan gyanánt mutatja be az életet.</p>
				<p>És itt áttér egy igen érdekes kérdésre, mely széles körű tudásra vall s mely az
               eszmetársítás kapcsán ismét Arthurt juttatja eszembe.</p>
				<p>A rendszeres tanulás és tudás - úgymond Ön - nem veszélyezteti a nő elméjét, csakis
               az élet czéltalanságát feltáró peszszimista filozófia. A szép görög heterák minden
               tudományba bevezetést nyertek s így filozófiát is tanultak, hogy államférfiakkal és
               bölcsészekkel társaloghassanak. Aspázia, Taisz s más előkelő görög hölgyek elméje
               azonban nem romlott meg, mert az akkori görög filozófia felemelte s nem szállította
               le lelküket. Szokrates filozófiája a lélek halhatatlanságát tanította, míg a modern
               filozófia a nirvánát hirdeti. Aspázia józanul maradt elméjével, azután jó parthiet
               csinált s férjhez ment Perikleszhez.</p>
				<p>Ez így van, kedves Nagybátyám. A görög filozófia nem dolgozhatott a modern
               természettudományok hatalmas eszközeivel. Ugyanily helyzetben voltak az előkelő
               nőszellemek Francziaországban a nagy forradalom alatt és után. Sevignée, Staël,
               Recamier stb. nagy franczia nők csak a doktrinér filozófiával álltak szemben. Ez a
               filozófia lehetett perverz s atheista, de csak a puszta tagadás terén maradt. Az élet
               czéljait is tagadhatta, de természettudományi bizonyítás nélkül. A helyzet most már
               egészen más. A modern természettudományok s az ezekbe kapcsolódó filozófia tudássá
               emeli a sötét világnézetet. A nagy öntudatlan természet veti most árnyékát a
               lelkekre. A dicső görög és franczia nők, ha ma élnének, ez árnyék hatása alatt
               volnának. Ez árnyék ott sötétednék kedélyük látáshatárán.</p>
			</div>
			<div type="chapter">
				<head>A nagy öntudatlan.</head>
				<p>Az első gondolkozó lénynyel megszületett az ellentét a fizikai és eszmei világ közt.
               Az öntudatra ébredt anyag harczol az öntudat nélküli természettel.</p>
				<p>De valjon az anyag ébredt-e öntudatra, vagy pedig az isteni szikra költözött be az
               anyagi világba, ez a nagy és végzetes kérdés? A tudománynak, a bölcsészetnek, a
               vallásnak nagy kérdése.</p>
				<p>Én, kedves Nagybátyám, nem vizsgálom a dolgok eredetét. Nem vagyok képes eldönteni a
               természettudománynak, a bölcsészetnek, a vallásnak van-e igaza a kezdő okra nézve.
               Csak a gyakorlati ténynyel számolok, hogy a gondolat és a vakerő, az öntudat és
               öntudatlanság, az eszme és nyers anyag állanak küzdelemben kiszámíthatatlan idők óta
               s fognak harczolni kiszámíthatatlan időkig. A teremtés lelke és a teremtés anyaga
               birkóznak egymással.</p>
				<p>És a haladás, az emberiség haladása abból áll, hogy az öntudatos és czéltudatos
               akarat legyőzi a természet nyers erőit s azokat czéljainak szolgálatába kényszeríti.
               A megoldandó nagy problema ekkép abból áll, hogy az anyag s a benne rejlő erő
               engedelmeskedjék az embernek, nem pedig megfordítva.</p>
				<p>Az ember korlátlan uralma a természet, vagyis a nagy öntudatlan felett volna a tökély
               azon foka, melynek szédítő magasságába még a legmerészebb gondolat is alig juthat el.
               A megmérhetetlen távolság, mely a czélt és kiinduló pontot elválasztja, magában
               foglalja az embernek szintén megmérhetetlen átalakulását. Különösen azon átalakulást,
               melyen az ember értelmi, erkölcsi és érzelmi világa már is átment s talán még át fog
               menni. Maga a női kérdéssel legkapcsolatosabb szerelem már eddig is lényeges
               átalakuláson ment át. Az állathoz közel álló fél-vadembernél a szerelem pusztán
               állati ösztön volt s kizárólag a fajfentartást szolgálta s ezt szolgálja ma is a még
               vadságban levő népeknél. A fejlődés fokozatain, a vallás és a költészet a durva
               ösztönt fénykörrel veszi körül. A durva reálitás meztelensége nemes mezbe öltözik. A
               legmagasabb fejlődési fokozatokon pedig a szerelem tán képes lerázni a durva
               anyagiasságot s megszűnik feltétlenül szolgálni az öntudatlan természeti hatalom
               zsarnokságát.</p>
				<p>Ha a szerelem lehetséges anyagiság nélkül s tiszta szárnyaival képes felrepűlni az
               érzelemvilág magas és fényes légkörébe, akkor a természet feltétlen hatalma már meg
               van törve.</p>
				<p>Kedves Nagybátyám! Ön ezen bizonyára ismét mosolyog és Shakespeare-rel bizonyára azt
               mondja, hogy őrültségemben rendszer van. Érvelésem és gondolkozásom bizonyára nem
               őrültség, egy azonban elvitázhatatlan tőlem, hogy valóban rendszert követek.</p>
				<p>És az is bizonyos, hogy az átalakúlt és átfinomított szerelem legelőször rázta le a
               természet rabigáját. A nagy öntudatlant azok győzték le legelőször, a kik megtagadták
               a természet ellenében az engedelmességet a faj tovább terjesztéséhez. Azok a pogány
               és keresztény szűzek, a kik kultuszt csináltak tisztaságukból, a pusztát, a magányt
               vagy a halált választották inkább, mint a természetnek vagy kényszernek való
               engedelmességet.</p>
				<p>A feltétlen engedelmességre kárhoztatott állat erre nem volt s nem lesz képes soha.
               Íme tehát, épen a szerelem kérdése mutatja azt a végtelen különbséget, mely az állat
               és ember között van.</p>
				<p>Ismét nem vitatkozom a dolgok eredete felett, de bizonyos, hogy épen a szerelem
               kérdése ketté szakította volna az ember és állat közötti kapcsot, ha ez a kapcsolat
               létezett volna is.</p>
				<p>Kedves Nagybátyám láthatja ezekből, mily nagy mozzanatot képez a szerelem kérdése az
               emberiség legnagyobb problemáinál. A legfőbb mozzanatot a tekintetben, hogy az
               ember-állatban az ember föléje kerekedett az állatnak. De ez is csak egy mozzanat és
               számtalan más mozzanat bizonyítja ugyanezt. Az ember szellemi és érzelmi világa eddig
               is már számos diadalt aratott az öntudatlan, nagy, anyagi természet felett. És a
               küzdelem folyni fog, ha ugyan az emberiség kibirja megmérhetetlen időkön keresztűl,
               kiszámíthatatlan sikereket és eredményeket érhetne el.</p>
				<p>De íme, már az optimizmusba csaptam át. Így megvesztegetett néhány siker, melyet az
               ember a haladás zászlajával kezében kivívott a nyers anyag felett. Pedig csupa
               peszszimizmusra van csak ok.</p>
				<p>A nagy öntudatlan, a természet brutális hatalma nem könnyen vagy egyáltalán nem
               törhető meg. Csak mély elkeseredéssel gondolhattak erre és csodálnom kell azon modern
               természetimádókat, a kik az emberi tudomány zászlaját annyira meghajtják a nagy
               öntudatlan trónusa előtt. Csodálkozom, hogy az emberi haladás és tökéletesedés által
               legyőzendő természet csupa dicsőítésben és hódolatban részesűl. Különösen a
               legkevésbbé előrehaladott tudomány, a csillagászat, szinte külön vallást alapít a
               természet számára, pedig a naprendszerén kívül alig ismer valamit s ezt is csak
               hozzávetőleg ismeri. A természettudomány durva materiálistáiról nem szólok, mert ők
               csak a vak anyagot ismerik s ennek erőit.</p>
				<p>De a csillagok által megvilágított csodás világűrbe a tudomány szárnyain emelkedő
               nemes és magasztos emberi gondolat is megtéved s a pantheismus s a spiritizmus közt
               vergődik. A nagy öntudatlanra, a természetre összpontosítanak minden magasztalást s
               nem a teremtés lelkére, mely az öntudatlan anyagot vezényli ismeretlen czéljaira.</p>
				<p>A természetnek e kultusza számos lelket és szivet megveszteget. Csodás dolog is a
               mikroszkop által belehatolni az osztható anyag atomjainak tömkelegébe, mely szintén
               végtelen; vagy pedig elkalandozni a képzelet szárnyain a világűrbe, melynek határát
               még a ködfoltok sem képezik, a mely tehát a legnagyobb végtelenség.</p>
				<p>Minő isteni gondolat egy utazás a végtelenségen keresztűl oly gyorsasággal, melyhez
               képest összetörpűl a fény és villany gyorsasága. Naprendszereken pihenni meg, bejárni
               a tejútat s kirándulásokat tenni az Andromeda és a Berenicze hajfürtjeinek
               ködfoltjaiba. És azt tapasztalni, hogy sehol semminek vége, sem kezdete. A tér és
               idő egyáltalán kezdet és végnélkül való. És mindezt a végtelenséget az isteni szemnek
               egy pillantásával áttekinteni - nem volna-e ez minden csodánál csodásabb, minden
               földi gyönyörnél gyönyörűségesebb?</p>
				<p>Nem érne-e többet egy ily pillantás másodperczének milliomod része minden földi
               létnél összes örömeivel és élvezeteivel együtt?</p>
				<p>Az isteni szem e pillantása azonban nem osztályrésze az embernek. Nem osztályrésze a
               tudományoknak sem, mely vakon, vak urat szolgál. Emberi gondolattal szolgálja a
               hideg öntudatlant, a természetet, mely nem gondolkodik, sem mint föld, sem mint nap,
               sem mint ködfolt.</p>
				<p>Hiába vizsgálod szabad szemmel vagy távcsővel kezedben, nem ád feleletet. Hidegen,
               ridegen, öntudatlanul végzi kötelességét, körforgását, ragyogását vagy elmulását.</p>
				<p>A föld embereinek szenvedése vagy öröme nem több a rovar szárnyrezgésénél, a néma és
               hideg mindenségre nézve. Egyenlő hidegen és némán tekintenek rád az összes égi
               testek, akár az öröm, akár a fájdalom könnyét törlöd ki szeméből. És egyenlően fogoly
               vagy a föld sártekéjén, akár koldús mezében, akár a trónuson ülsz. Az emberi
               hangyaboly küzdelme nem érdekli a nagy öntudatlant, mely vakon és némán megy útján
               előre, meg nem állítja végzetes útján sem egy gyermek sírása, sem égi vagy földi
               katasztrófák ereje. Iszonyú ellenmondás az embernek, mint gondolkodó lénynek bezárt
               volta a föld börtönében vagy kaliczkájában.</p>
				<p>Az ember lelkének szárnya van s e szárnynyal nem lehet röpűlni. Nyomorúltabb az ember
               még a kaliczkába tett madárnál is. A madár legalább kaliczkáját ismeri, az ember még
               ezt sem. A jeges sarkok s Afrika egy része, még mindig teljes homályba burkolódzik.
               Mikép ismerhetnők tehát Merkurt, Vénuszt, Jupitert, Marszot és a többi planétákat,
               melyek közül a Neptun ránk nézve másodrangú csillag?</p>
				<p>Avagy mikép hatolhatnánk át tépett és tört szárnyainkkal azt a nagy űrt, mely
               naprendszerünk s az első álló csillag, a Szíriusz közt van, mely űrt maga a
               világosság sugara csak 3/4 év alatt fut be. És ez a végtelenségnek még csak kezdete.
               Mily ellenmondás a porszemnyi földi lét s a végtelenség közt? És mily logika az, mely
               az ember lelkébe beoltotta a végtelenség gondolatát anélkül, hogy azt megértené vagy
               felfogni tudná? Nem qualifikált kínzása-e ez az értelemnek? Mire való oly fogalom,
               mely fel nem fogható? Mire való oly panoráma, a végtelenség panorámája, mely át nem
               tekinthető?</p>
				<p>Mintha a nagy öntudatlan bűntetni akarná az emberi értelmet, a miért a csodás titokba
               igyekszik pillantani. Mint Goethe mondja: átkarol s őrült tánczában magával visz a
               nagy keringőben, míg végre összeroskadok s kiesem karjai közűl. Természetesen e
               gyászos táncznak vége a sír. Az öntudatlan boszúja ez az öntudaton, mely boszú alatt
               nem szenved a szintén öntudatlan állat, csak az ember. És annál többet szenved ez,
               minél inkább eltávolodik az állattól, vagyis minél inkább kifejlődik gondolkodó
               lénye. Az öntudatlansághoz közel álló ember nem érzi megsemmisítő, parányi voltát s
               nem tépi lelkét a végtelenség rejtélyének gondolata. De legalább az öntudatnak béna
               szárnyain röpülni tudó gondolat ne borúljon le vak hódolattal a rá nézve
               megfejthetetlen rejtélyek előtt. Érezzen legalább jogos haragot a méltatlan elbánás
               miatt, hogy értelme csak azért van, hogy semmit meg ne értsen. Törekvése, vágya csak
               arra való, hogy semmit el ne érjen. A nagy, öntudatlan természet s az öntudatos
               emberi lélek közt folyó harcz reménytelenségét épen a végtelenség és titkainak tömege
               bízonyítja.</p>
				<p>Hol van itt a logika, mi az egésznek értelme? Miért hódoljunk meg szent áhítattal a
               nagy öntudatlan előtt, ha ez vergődésünket néma közönynyel fogadja? És miért tartsuk
               még azon részleteit is tökéleteseknek és czélszerűeknek, a melyekről tudjuk, hogy nem
               azok?</p>
				<p>A nagy Darwin, pedig egészen a materialista természettudományok alapján állott,
               felismerte és konstatálta a természet czélszerűtlenségeit. Konstatálta magában a
               fajok eredetében s a létért való küzdelemben. Ezt a czélszerűtlenséget többé-kevésbbé
               mindenütt megtaláljuk, ha a nagy öntudatlant szent ámulat nélkül vizsgáljuk.
               Megtaláljuk nemcsak a föld, hanem még az ég berendezésében is.</p>
				<p>Mi az a sokat magasztalt czélszerűség naprendszerünkben? Talán az, hogy a nap által a
               természet egy milliószor nagyobb tüzet gyújt, mint földgömbünk s a míg a Merkur e
               tűz közelében szinte elég, addig már a Jupiterre alig jut a nagy tűzhelyről valami
               meleg és világosság s a Neptunra ugyanezen hatalmas nap, csak hideg csillag gyanánt
               ragyog? Nem puszta véletlenség-e, a mi a nagy öntudatlant épen az élő lények
               létrehozásában vezérli? Csak naprendszerünkről szólhatunk, mert a világmindenséget
               nem ismerjük. De a Föld, a Marsz s a Vénusz csak azon véletlenségnek köszöni, hogy
               szerves lények lehetnek vagy vannak rajtuk, hogy tengelyük pályasíkjukra szög alatt
               és nem függélyesen esik.</p>
				<p>A bolygók lakhatósága, az évszakokról nem is szólva, kizárólag ettől függ. Oly
               véletlenségtől, melyet egy újabb véletlenség, például egy üstökös közel léte ismét
               megváltoztathat s ekkép megszűnik az élő lények létfeltétele. Egyáltalán a
               véletlenség igen nagy szerepet játszik a világok, napok és bolygók alakulásában. A
               Marsz és Jupiter közt valaha létezett bolygót, valamely véletlen szerencsétlenség
               darabokra törte s a nem sikerült világ eme darabjai kőemlékei gyanánt keringenek
               tovább a természetben uralkodó czélszerűtlenségnek.</p>
				<p>A hol a véletlenségnek ennyi esélye van, ott a czélszerűség legalább is hiányos.
               Miképen borúljon le az öntudatos értelem a nagy öntudatlan előtt, melynél ily
               szerepe van a véletlenségnek? De mégis, Ő az Úr. Feltétlenűl parancsol fizikai
               lényemnek.</p>
				<p>Ezt a lényt Ő meg is semmisítheti és meg is fogja semmisíteni a halál által. Rosszabb
               helyzetben vagyunk a természettel szemben, mint a cserebogár a gyermek kezében,
               melyet ez, mielőtt eltaposna, czérnaszálon röpködtet. Nemcsak szárnyainkat tépi ki a
               nagy öntudatlan, de egyszersmind megöl. A halál a czélszerűtlenségek legnagyobb
               czélszerűtlensége.</p>
			</div>
			<div type="chapter">
				<head>A halál.</head>
				<p>Ne csodálkozzék, kedves Nagybátyám, hogy a legkomorabb és sötétebb kérdésekkel
               foglalkozom Önnel közlött monológjaimban. Hisz válaszaiban Ön is gyakran kitér
               ezekre, persze a maga erélyes modorában s azzal az éles, szinte metsző józansággal,
               mely az Ön nyilatkozatait és felfogását mindig jellemzi.</p>
				<p>Ön szerint nem csak asszonynak, hanem férfinak sem való az efféle kérdésekkel való
               foglalkozás. Csak a félbolondok, vagy a mi egyre megy, a filozófok dolga ez s a
               józan eszű emberek elméje meghibban, ha megfejthetetlen rejtélyek felett töri fejét.
               Ha be vagyunk zárva a természet kaliczkájába, együk nyugodtan kendermagunkat ebben a
               kaliczkában s ne ugrándozzunk, mint a kis madár, mely az áttörhetetlen sodronyokon
               végre is csak saját csőrét sebzi meg.</p>
				<p>Lám, mondja ön, kedves Nagybátyám, mi igazi bölcs az ökör, a midőn a déli napsugárban
               a vadkörtefa árnyékában kérődzve, gondolatmentes szemeivel elmereng a semmiségbe. Hát
               fáj ennek az élet, törődik ez a szivet- és észtrontó problémákkal? Bizonyára nem.
               Örül abrakjának s pihenésének, aztán nyugodtan felveszi ismét jármát, hogy tovább
               szántson, nem törődve vele ki és mit vet s ki aratja le a termést?</p>
				<p>Ez az “ökör-filozófia” tényleg boldogítja az emberiség legnagyobb részét. És van
               abban valami igazság, a mit kedves Nagybátyám mond, hogy az ökör-filozófián nyugszik
               a társadalom zömének boldogsága, sőt a népek ereje. Bizonyos joggal kérdezi, kedves
               Nagybátyám, mi lenne a társadalomból s a népből, ha ez a nyugodt ökör-filozófia
               elhagyná őket s meglepné az, Ön szerint, eszeveszett tépelődés a végső okok felett?
               És ha arra vezet a tudomány s a művelődés, hogy a lelket megfosztja nyugalmától,
               akkor inkább nem kell tudomány és műveltség. De, ön szerint, nem vezet szükségképen
               erre, habár a nőknél aggasztó Ön szerint a túlműveltség. Természetesen én vagyok a
               szomorú példa.</p>
				<p>De valamint Ön, kedves Nagybátyám, mindig egy pontról indúl ki s ugyanazon egy pontra
               jut vissza, azonképen cselekszem én is. Ön minden áron azt akarja, hogy engem,
               úgynevezett bogaraimtól megszabadítva, Arthur nejévé tegyen. Én pedig tartozom
               okadatolni, miért nem lehetek Arthur nejévé.</p>
				<p>Ha valakihez valaha férjhez mennék, ez csak Arthur lenne, a ki iránt már gyermekkorom
               óta barátsággal és szeretettel viseltetem. De épen ezért tárom fel belső egész
               világomat, hogy meggyőzzem Önt, kedves Nagybátyám, mikép rám nézve teljes
               lehetetlenség egyáltalán a férjhez menetel. És meggyőzve Önt, legyen segítségemre
               azon törekvésemben, melylyel még most sem hagytam fel, hogy Arthur elégedjék meg
               tiszta, baráti vonzalmammal. Csak lelkünk s eszmevilágunk olvadjon össze és ne anyagi
               lényünk, mely állati voltunk még le nem győzött maradványa.</p>
				<p>Ez a maradvány ugyis elpusztúl, testünket megsemmisíti vagy helyesebben a porba löki
               vissza a nagy, öntudatlan természet. Maradandó ép az, a mit Arthurnak kinálok,
               lelkünk, öntudatunk, az anyagiság felett álló szellemi-világunk.</p>
				<p>Néha megdöbbenek a szörnyű gondolatra, hátha ez sem maradandó. Hátha igazuk van
               azoknak, a kik a halál után a nirvánát hirdetik. Minő rettenetes csalódás és csalás
               lenne ez s nemcsak a vallásé, hanem egyszersmind a józan emberi észé. Ez esetben
               igaza volna Önnek, kedves Nagybátyám, hogy ha a halál teljesen szétvágná az ember
               erkölcsi lényének fonalát is, a világot nem jótékony, hanem gonosz lény teremtette
               volna. Nem az Isten, hanem az ördög.</p>
				<p>De az ily kételyek és megdöbbentő gondolatok a peszszimizmus daczára, csak alig hogy
               érintik árnyékukkal lelkemet.</p>
				<p>Nem pusztán a vallás kergeti el azokat. A vallás kategorikus parancscsal intézkedik.
               Egyszerűen állítja, hogy van túlvilági élet s ekkép felidézi a hitet. A hit
               önmagában is elég annak, a ki hisz. Az én háborgó lelkemnek azonban egyéb támasztékra
               is van szüksége. Szerencse, hogy ez a támaszték szilárd és rendíthetetlen s a logika
               aczéllánczszemeivel van megerősítve. A ki erre a támasztékra is rá akar állani, az
               nem elégedhetik meg csak a negativ bizonyítással. Nem elég csak annyi, hogy az ember
               szeme nem lát túl azon a határon, a hol a halál sötét fátyla leereszkedik.</p>
				<p>Hogy e határon túl is élet van, ez szinte fizikai tényekkel is bizonyítható. A midőn
               az anyag legelőször öntudatra ébredt, megalakult az erkölcsi lény a fizikai lény
               mellett. Ez a két lény legalább is egyenrangú, sőt az öntudat lénye az eszmevilág
               fegyverzetében küzd az anyagi lény, a természet ellen.</p>
				<p>Az ember e kettős lénye elvitázhatatlan s a fizikai-lény nem kerülhet annyira az
               erkölcsi-lény fölé, hogy ezt a halál által egyszerűen megsemmisítse. A természetben
               egyáltalán nem semmisűl meg semmi, csak átalakúl. Az ember fizikai lénye sem
               semmisűl meg, hanem csak alakot változtat s új életnek lesz eszközévé. Nem
               semmisűlhet meg tehát az ember másik lénye, erkölcsi- és szellemi lénye, mert
               különben létre sem jött volna. Mindaz, a mi létrejött, mind végig létezni fog,
               magának a nagy öntudatlannak természettörvénye szerint. A halál csak átalakulás, nem
               egyéb. Az öntudatnak azonban lényege az, hogy nem változik, nem alakúlhat át,
               legfeljebb fejlődhetik. Hisz’, ha az öntudat átalakúlhatna, megszűnnék öntudatnak
               lenni. Lényege az, hogy mindig ugyanazon lény belső világának őre.</p>
				<p>A lélekvándorlás, az őskor e halhatatlansági elmélete azért képtelenség, mert az
               öntudat, a különböző fizikai alakuláshoz képest mindig átidomulna s fonala
               megszakadna. Ekképen az öntudat elvesztené legfőbb lényegét s így megsemmisülne. Az
               anyag átalakulása nem megsemmisülés, hanem új élet. Az öntudatnak átalakulása
               megsemmisülés lenne s ekkép az magának a természetnek törvénye szerint ki van zárva.
               Már pedig az öntudat, vagyis az ember szellemi és erkölcsi világa a fizikai természet
               felett áll, hisz’ annak leküzdése a czélja.</p>
				<p>Mikép semmisülhetne meg tehát ez az öntudat, mint magasabb lény, a mikor magának a
               természetnek törvénye szerint sem semmisülhet meg, a mi létrejött. Ismétlem, hogy
               vagy nem jött volna létre az öntudat s így az erkölcsi világ, vagy ha létrejött, az a
               halál által meg nem semmisíthető. Az öntudatlan természetnek csak a szintén
               öntudatlan anyag vagyis csak az ember állati lénye felett van hatalma. Erkölcsi lénye
               felett nincs.</p>
				<p>Ám az ember állati lénye felett a természet érezteti is brutális hatalmát. De a halál
               maga legnagyobb bizonyítéka a természet legnagyobb oktalanságának,
               czélszerűtlenségének. Igaz, hogy tulajdonképen fizikai értelemben sincs halál, mert
               ez nem más, mint az anyag tömecseinek átalakulása, illetőleg más elhelyezkedése. De
               ez az átalakulás és elhelyezkedés brutális erőszak, melynek sem czélja, sem indoka. A
               nagy öntudatlant azzal védik, hogy ismeretlen czéljaira való törekvéseinek eszköze a
               változás. Goethe is azt írja a költészet határát érintő prózájában a természetről:
               Mindig új alakot teremt; a mit látunk, még sohasem volt, a mi létezett, nem
               ismétlődik. Minden új s mégis a régi.</p>
				<p>A természet czélja azonban nemcsak ismeretlen, hanem talán nem is létezik. A
               természet a vakvéletlenség útján előre (de hová?) haladva, az örök változásra
               törekszik. E változást azonban a legkegyetlenebb módon hajtja végre, a halál által. A
               míg az emberi öntudat létre nem jött az anyagi világban, addig a halálra, bár nem
               annak a rettenetes formájára, szüksége lehetett a nagy öntudatlannak. A szükségkép
               támadó új lények leszorították az élet színpadáról a régieket. A születés és halál
               szoros kapcsolatban álltak egymással, de csak az állatoknál, az embereknél csak
               addig, a míg inkább állat volt, mint ember. A születés többé nem feltétlen érvényű
               törvény az embernél (lásd Zola asszonyait), mig a halál, a test halála megmarad
               föltétlenül parancsoló törvénynek ezentúl is. Íme a természet logikájának lánczszeme
               el van törve.</p>
				<p>A születés és a halál közti logikai kapocs megszűnt. A halál arra való a természet
               gondolatmenete szerint, hogy a fajok újra és újra támadó rajai előtt a tér szabaddá
               legyen. Igen, de ha az új rajok nem lépnek fel, mire való akkor a halál? Hiszen ez
               esetben a természet önmagának mond ellent. Önmaga semmisíti meg a fajokat, a melyek
               miatt berendezte egész háztartását. Vagy feltétlennek kellett volna hagynia a
               fajfentartásnak egyik pólusát, a születést; vagy ha ez feltételessé lett, akkor a
               halált is feltételessé kellett volna átalakítania. Így a logikai kapcsolat, az
               okszerűség megmaradhat vala a születés és halál közt. És az okszerűségnek legalább
               látszatát megőrizte volna a természet, így azonban czélszerűség és okszerűség nélkül
               gyilkol.</p>
				<p>- - -</p>
				<p>Ha a természet csak tökéletességre törekednék, nem volna szüksége az oktalan
               változásra, új és új nemzedékek kicserélésére. Hisz’ a változás által nem is éri el a
               tökéletesedés czélját. Az ember mint állat egyáltalán nem tökéletesebb, sem erőre,
               sem szépségre, mint volt évezredek előtt. Bámulatos szobrok és festmények tartották
               fenn számunkra az ezer év előtt létezett embereket, férfiakat és nőket. A mai
               nemzedékben nincs egyetlenegy férfi- vagy nőalak, a kinek szépsége túlhaladná
               Alczibiadeszét, vagy azon alakét, a kiről a görög művészet Apollót mintázta. És van-e
               szebb nőalak, mint Praksziteles Vénuszáé, vagy a kecses Dianáé?</p>
				<p>Az Akropoliszban évek előtt láttam felhalmozva a legérdekesebb zűrzavarban, valóságos
               “isteni szemétdombon” a görög istenek és istennők széttört alakjait. Csodás fejek,
               karok és lábak hevertek összevisszaságban. Szebbeket nem alkot most sem s nem fog
               alkotni jövőre sem a természet, mint voltak az ó-kor nemzedékei, a melyekben a
               gyönyörű minták éltek, a hellen szobrászok modelljei. Miért semmisíti meg saját
               gyönyörű szobrait a nagy öntudatlan, ha nem tud tökéletesebbeket csinálni? Őrültnek
               mondanák azt a művészt, a ki legszebb Dianáit és Apollóit ostoba kalapácsával
               szétzúzná csak azért, hogy újakat készítsen, a melyek semmivel sem
               tökéletesebbek.</p>
				<p>De az emberiség haladása sem követeli a halált. Sőt a művelődés talán gyorsabban
               haladna előre, ha ugyanazon emberek küzdenének érte, azok a lángelmék, a melyek
               mindenkor az emberiség díszei lesznek.</p>
				<p>Szólonnál nem volt nagyobb törvényhozó, Julius Caesarnál nem volt nagyobb hadvezér és
               államférfi, Homerosznál, Shakespearenél nem volt nagyobb költő, a hellen művészeknél
               nem volt nagyobb művész; mivé tehetik vala a világot ezek a lángelmék, ha fényüket ki
               nem oltja az ostoba halál?</p>
				<p>És ne mondja, kedves Nagybátyám, ha ezeknél nagyobb emberek is létre fognak jönni,
               vagy, hogy mit csinálna a világ a régi és új nagy emberekkel, egyáltalán a sok
               emberrel? A természetnek máskép kellett volna berendeznie háztartását, úgy, hogy az
               öntudatos életnek nem volna szabad megsemmisülnie. Mily boldogság volna örökké,
               ifjan, szeretteink körében a halál félelme és biztos előrelátása nélkül élni! Tudva,
               hogy mindig együtt leszünk s egymástól soha el nem válunk. Ellenben mily borzasztó,
               szívfacsaró az az elválás, mely az örökre bezáruló sírnál történik! Lehet-e valami
               iszonyúbb, kegyetlenebb, mint a szeretteinktől való örök elszakadás?</p>
				<p>Egész életemet búskomorrá teszi az a szörnyű jelenet, melyet átéltem, a midőn anyám
               felett bezárult az örökre néma sír. Van-e egyén, vagy család, melynek szivét szét nem
               marczangolta volna már a nagy öntudatlan gyilkoló keze? És mindezt miért cselekszi a
               természet? Azért, hogy új nemzedékek foglalják el a régiek helyét, a mire még a
               czivilizáczió szempontjából sincs szükség. Hisz’ az új nemzedékek nem csinálják
               jobban, mint a régiek. Sőt az általuk létesített czivilizáczió minduntalan
               visszaesik, megsemmisül. A Jövő Nemzedék tanulmányírója szerint a haladás egyáltalán
               nem lesz végtelen, hanem szörnyű bomlás fog bekövetkezni.</p>
				<p>De tegyük fel, hogy a halál szükséges. Tegyük fel, hogy csak új és új nemzedékek
               vihetik előre a haladás zászlaját. Tegyük fel, hogy semmi más módja nem lehetett a
               földi élet berendezésének. De mindezt feltéve is, nem a legnagyobb jogtalanság s
               elvadult durvaság a természet részéről a halál végrehajtásának módja?</p>
				<p>Ha meg is kell halnia az egyénnek, az úgynevezett czélszerűség egyáltalán nem
               követeli a halállal járó rettenetes körülményeket. Maga a megsemmisülés legdurvábban
               megsért minden esztétikai érzést. És a humanizmus a legelvetemedettebb gazemberek
               kivégzésénél is lehetőleg elkerüli a kínzást, a természet ellenben gyakran a
               legártatlanabb embert, a legjótékonyabb szívet s a lehelettisztaságú lényt a spanyol
               inquisitió gyötrelmeit túlhaladó kínok közt gyilkolja meg.</p>
				<p>Nem lehet oly hosszú földi életem, hogy legkevésbbé is elhalaványodhatnék emlékemben
               annak a szörnyű öt napnak és éjnek borzasztó képe, a midőn szent emlékű anyám
               haldoklott. Nincs borzalom, a mi ehhez fogható volna. A természet qualifikált
               kínzószerszámai leírhatatlan kegyetlenséggel tépték, zúzták ezt a szent alakot. És
               tán még fokozottabb mértékben tépték, zúzták az én szívemet. A míg a levegő rezegni
               tud s füleim képesek lesznek a hanghullámok felfogására, mindig hallani fogom a
               haldoklónak fájdalmas nyögését. A míg szemeim látni fognak, mindig előttük lesz a
               szent vértanú képe, a mint a halál letarolta dicső arczáról az élet virágait.
               Hasztalan térdeltem le s könyörögtem anyám megmentéseért. A nagy öntudatlan néma
               közönynyel végezte munkáját. Lelkem beteg lett a szörnyű látványtól s azt hiszem,
               sohasem gyógyulok meg...</p>
				<p>- - -</p>
				<p>A halál önmagában a czélszerűtlenségek oktalansága. Az ekkép végrehajtott halál a
               legalávalóbb gyilkosság. De tehetetlenül állunk. Legfeljebb kárhoztatjuk az
               öntudatlan természet durva kényét, melynek anyagi lényünk rabszolgája, de szellemi
               lényünk itélőbirája.</p>
				<p>Hasztalan fejtette ki Nothnagel tanár, hogy a halál nem fájdalmas s csak külső
               körülményei rettenetesek. Hasztalan írta mély tudományú bölcsészeti értekezését Caro,
               a franczia akadémia híres tagja, az elmúlásról és a halálról. A halált épen oly
               öntudatlannak mondja ő, minő a születés.</p>
				<p>De mily kínzásokon ment át szegény jó anyám, a míg az öntudatlanság állapotába
               jutott?</p>
				<p>A testi megsemmisülés ténye maga borzasztó, a kínszenvedések nélkül is. A néma és
               fájdalomnélküli sír is a földi lét legiszonyúbb problemája.</p>
				<p>- Hátha a néma sírban álmodunk? - kérdezzük Hamlettel. Azok a szörnyűségek pedig, a
               melyek a halál rendes velejárói, az enyészetet örökre szívrendítővé teszik.</p>
				<p>- - -</p>
				<p>A halál néha a legjobb barát, szinte megváltó, - mondják. De kik mondják ezt? Az élet
               kétségbeesettjei. Az erkölcsileg vagy fizikailag meggyötört szerencsétlenek. A
               kiknek testi vagy lelki fájdalmára egyetlen enyhülés vagy gyógyulás a halál. A ki
               kórágyban sínylődik s nyomorultan, elhagyatva teng, annak lehet megváltás a halál. A
               ki szeretteit mind elvesztette, az anya, a ki egyetlen gyermekének halálát siratja, a
               szerető, a ki szerelmének tárgyát halni látja, kivánhatja, szabadító gyanánt
               üdvözölheti a halált. Mint a földi szenvedések megszűnése, ily alakjában a halál is
               lehet jótékony nemtő. De mily gyötrelmek és keserűségek, mily szörnyű kínlódások,
               vagy erkölcsi vergődések után jut a nyomorult emberi szív a halál óhajtására? És nem
               épen ez bizonyítja-e legjobban a nagy czélszerűtlenséget és oktalanságot, melylyel a
               földi lét be van rendezve? Mily czélja lehet az oly létnek, a melytől a szabadulás
               megváltás-számba mehet? A halál vágya nem szünteti meg annak iszonyát és azon
               szenvedéseket, a melyek azzal kapcsolatosak.</p>
				<p>És mindez azért történik, hogy új nemzedékek jőjjenek létre. És hogy új nemzedékek
               támadhassanak, mindezt a borzalmat a fajfentartási szerelem virágai alá helyezi el a
               néma és kegyetlen öntudatlan.</p>
				<p>Hogy a szerelem rózsái nyílhassanak évezredek múlva is, ezer és ezer nemzedéknek meg
               kell semmisülnie.</p>
				<p>Hát nem kell-e felháborodva gondolnom a szerelemre, mely ily szörnyű atyafiságban van
               a halállal? Nem undorító-e a rózsa, mely a rothadásban tenyészik? Miképen követelhet
               Ön, kedves Nagybátyám, Arthur számára tőlem szerelmet, a midőn a szerelem ily
               társaságban jelenik meg, mint bűnrészes a természet nagy gyilkossági
               rendszerében?</p>
				<p>És még érteném a halált, a szerelemmel összeköttetésben is. Magas czélú lenne ez
               összeköttetés az én szemeimben is egy feltétel alatt. E feltétel alatt elfogadnám a
               földi szerelmet következményeivel együtt Ha t. i. a támadó új és új nemzedékek
               kiszámíthatatlan és megmérhetetlen művelődésre vinnék az emberiséget. Ha a
               tökéletesség eszméje felé tényleg előre haladnánk. És ha az egyén halandósága mellett
               a mindig megújuló nemzedékek az el nem múlás czélja felé közelednének. A tökéletesség
               és halhatatlanság úgy tűnnék akkor fel, mint magasan a föld gőzköre fölé emelkedő
               vár.</p>
				<p>Ezt a várat évezredről évezredre ostromolnák az új nemzedékek és fajok. Sánczaiban
               milliárd és milliárd emberi lény semmisülne meg, ám végül egy szerencsés faj vagy
               nemzedék felhatolna e csodás Akropoliszba s kitűzné ott a győzelem lobogóját.</p>
				<p>De minderről szó sincs. Nemcsak a Jövő Nemzedék tanulmányírója, hanem a komoly
               tudomány legkiválóbbjai tagadják az eredményt. Oly nyugodt szemlélők is, mint
               Gobineau, világosan látják a mai fajok jövendőbeli elzüllését. Nem a tökéletesedés,
               hanem a bomlás várható a következendő nemzedékektől. Nemcsak az egyén élete rövid,
               hanem a népeké és fajoké is. Az egyén középéletkora nincsen félszázad. A népek
               átlagos életkora egy évezred. Értve ez átlagos kor alatt a népek felvirágzását és
               hatalmát, nem pedig tengődő züllését. Az ó-kor művelődéséről szóló évezredek csak a
               művelődés és nem a népek korát jelentik. Azok a fajok és nemzedékek, a melyek a hindú
               és az egyiptomi műveltség csodáit alkották, rég eltüntek s csak műveik élnek. Gyors
               árnyékok gyanánt vonultak át a történelem határán azok a fajok és népcsoportok, a
               melyek az asszír, a babiloni és a többi birodalmakat létrehozták. A görög nép is
               sokkal rövidebb életű volt, mint bámulatos czivilizácziója. Róma népe szintén csak a
               normális millennium alatt fejtette ki állami és népéletének csodás jelenségeit. Aztán
               megbukott, szétzüllött, mert a római öntudat erélye lazává lett s mert a világ
               kincseit összeharácsolva, többé nem dolgozott.</p>
				<p>Az emberiség újabb kora kevés kivétellel szintén arra vall, hogy a népek
               fejlődésének, virágzásának s hatalmának átlagos kora az egy millennium körül jár.</p>
				<p>Maga a népvándorlás, mely népeket rombolt s népeket és államokat alkotott, csak
               másfél évezred előtt zajlott le rettenetes özönével, vértől párolgó örvényeivel s
               mindent felforgató hatalmával. Az átalakult latin népek állami és hatalmi képződése
               alig tartott túl ezer éven s már is a hanyatlás világos jelei következtek be.
               Spanyolország hanyatlása, mint a történelem bebizonyította, már II. Fülöp korában
               kezdődött. Nagy Károly birodalma, ez a franco-germán alakulás, több mint ezer év
               előtt létezett ugyan, de a német birodalom sokkal később bontakozott ki, sőt
               tulajdonképen való kibontakozása csak napjainkban történt. Az angol királyság még
               most sincs ezer éves. Csak a tizenegyedik század közepén kelt át Hódító Vilmos a
               csatornán, hogy megalapítsa azt a birodalmat, mely a földgömb fölött való uralomra
               van hivatva. És a statisztika, a népek élettanának csodálatos mutatója és exponense,
               már is jelzi, hogy az angol nép hanyatlása felé közeledik, vagy legalább is elérte
               fejlődésének tetőpontját. A faj-germánság kezd föléje kerekedni.</p>
				<p>A magyar honfoglalásnak ezer éves multja van. Az északi Kárpátokon élhet még egy-egy
               magános tölgy, a növények és fák századokkal küzdő eme csodás királya, a mely tanúja
               volt a magyarok bejövetelének.</p>
				<p>A Dráva és Száva völgyeiben szintén létezhetnek az őserdők koronás maradványai, a
               melyek látták keleti pompájukban s hadverő erejükben a hódító és országalapító magyar
               hadakat. Íme, ily hosszú életűek a növények koronás királyai. Anglia akárhány fája
               idősebb lehet, mint az angol állam-alakulás. Vagy a fák élnek soká, vagy a népek
               rövid ideig. Mily gyorsan elkorhadt, szétzüllött a hun-szittya népek államalakulása.
               Eltűnt egy sereg népfaj Európa színpadáról s a vénebb népek hanyatlása szemünk
               gyászos látványa.</p>
				<p>De legyünk optimisták. Az átlagos népéletkor csak az átlag jelentőségével bir. Az
               egyének jelentékeny száma is messze túléli a közép-életkort, sőt ifjú erővel
               folytatja tevékenységét. A népeknél még az újjászületés sincs kizárva, mint a magyar
               nemzet példája mutatja, mely a mohácsi vészből ismét új életre támadt.</p>
				<p>Én tehát nem megyek oly messze, mint a peszszimista filozófusok. Nem látom oly hamar
               bekövetkezendőnek a mai népek és fajok elzüllését.</p>
				<p>De ha bár nem egy, hanem számos évezred fogja is látni a mai népek fényes küzdelmét a
               czivilizáczió zászlajával kezükben, mégis elkövetkezik a züllés és a bomlás korszaka.
               A fajok épen úgy elszáradnak lassankint, mint a fák. Életnedvük megszűn keringeni. És
               új fajok többé nem válthatják fel azokat, mert a mai emberiség vagy már kimerült,
               vagy évezredek múlva ki fog merülni.</p>
				<p>És akkor egy hanyatló, züllő czivilizáczió romba dönti mind azt, a mit évezredek
               munkája alkotott. Páris, London, Berlin, Róma, Budapest stb. felett avarfű fog
               tenyészni. És mind ez sokkal előbb fog bekövetkezni, mint eljövend az emberiség
               életkorának a világerők által megszabott határa.</p>
				<p>Ha tehát a földgömb kiszámíthatatlan idők multán nem is mondaná fel a lakást az
               emberiségnek, vagyis ha planetánkon nem is szünnének meg a lét feltételei, a
               czivilizáczió felbomlik önmagában, mert elzüllenek maguk a népek, melyek azt
               alkották. De el fog zülleni egyáltalán az élet magán planetánkon, melyre épen úgy a
               halál vár, mint a halál várja a mai és a jövendőbeli nemzedéket.</p>
				<p>Madách látnoki költő szeme borús sejtelemmel nézte s rajzolta elénk a föld és az
               emberiség utolsó vergődését. Az utolsó embereket és az utolsó fókákat a jégtorlaszok
               közepett a megfagyott nap utolsó sugarai által megvilágítva. Ez lesz a szörnyű
               isteni színjáték utolsó jelenete. Ez vagy más, de a vég mindenesetre
               elkövetkezik.</p>
				<p>A peszszimista filozófiát czáfolhatatlan érvekkel támogatja a természettudomány, hogy
               az emberiség mai otthona valamikor alkalmatlan lesz egyáltalán élő lények
               befogadására. Az emberiség halála tehát egészen bizonyos épen úgy, mint az
               egyéné.</p>
				<p>De hát akkor mire való volt az egész? Mi czélja volt e sártekén a gondolkodó lények s
               a czivilizáczió létrejöttének?</p>
				<p>Mi czélja volt az isteni szikrának, mely belepattant az öntudatra ébredt anyagba?</p>
				<p>Az óriási sirbolt, mely akkor a föld alakjában körül kering a világűrben, miért és
               kinek zárja magába ezt a rengeteg sok eszmét, gondolatot, melyet az emberiség nagyjai
               létrehoztak?</p>
				<p>Ki gyönyörködik akkor a képzőművészet remekeiben?</p>
				<p>Kinek lelkét hatják át Homerosz, Shakespeare, Goethe, Petőfi és Madách
               gondolatai?</p>
				<p>Ki fogja igazolni, hogy ez utóbbi látnokköltő mily pontosan leirta, talán millió
               évekkel előre az emberiség haldoklásának utolsó jeleneteit?</p>
				<p>De egyszersmind senki sem lesz, a ki megmagyarázhatná, miért nem engedte Madách, hogy
               a szörnyű vég láttára Ádám Évával együtt öngyilkossá legyen s hogy az Úr e látvány
               daczára küzdelemre biztassa, ekkép szólva hozzá: Mondottam, ember, küzdj s bízva
               bízzál!</p>
				<p>Miért küzdjön s mibe bízzék, ha az isteni komédia ily biztos s ily szomorú véget
               ér?</p>
				<p>A küzdelemre és bizodalomra való felhívás Ádám által valamennyiünknek szól.</p>
				<p>Szól mindenkinek, nekem, Önnek, kedves Nagybátyám, mindnyájunknak.</p>
				<p>De miért küzdjünk és mibe bízzunk? A küzdelemnek és a bizalomnak volna értelme, habár
               az egyén eltűnik a küzdelem színteréről, de megmaradna ott az emberiség a végső
               diadal zászlajával kezében. Ám mindkettőnek sorsa végérvényesen el van döntve.
               Mindkettőnek vége a halál. A földgömb temető lesz, melyben az emberiség örök álmát
               fogja aludni.</p>
				<p>Ezért küzdjünk s a nagy temetkezés legyen bizalmunk tárgya?</p>
			</div>
			<div type="chapter">
				<head>Leszámolás.</head>
				<p>Mindezekkel beszámoltam Önnek, kedves Nagybátyám. Beszámoltam gondolataimmal és
               érzelmeimmel. Mindezt elő kellett adnom, hogy bevezessem eszme- és gondolatvilágomba.
               Most már itélje meg, teljesíthetem-e én úgynevezett női hivatásomat ily
               gondolkodással, a létező s leendő dolgok felett való ily itélkezéssel? Gondolom,
               többé hóbortosnak sem tarthat vagy minden esetre elismeri, hogy hóbortomban rendszer
               van.</p>
				<p>A modern élet küzdelme a létért új problemát vetett fel. A dolgozó s a létért való
               harczban résztvevő nő kérdését. Nem a nőnevelés vetette föl e problemát, hanem magát
               a nőnevelés módosítását hozta létre az élet követelménye. Az ismereteknek és
               tudományoknak a nők egy részét is fel kellett fegyverezniök a lét harczára. Nagyon
               természetes tehát, hogy a felfegyverzés a nő hivatását is érinti s többé-kevésbbé e
               hivatás ellen fordul.</p>
				<p>Ne a nőnevelést támadja ezért, kedves Nagybátyám, hanem azt a kényszerűséget, mely a
               nők modern nevelését létrehozza s egy részüket szükségképen elvonja a nő hivatásától,
               a családtól.</p>
				<p>Ha valamikor létesülhetne oly társadalmi reform, mely a modern nő problemáját képes
               volna megoldani, azt a problemát t. i.: hogy a létküzdelemre fölfegyverzett nő, e
               küzdelem mellett megoldhatná női hivatását is, az emberiségre szerencsés korszak
               várna. A nő, mint családanya s gyermekeinek nevelője is részt vehetne a létért való
               küzdelemben. A falanszter azonban ezt a kérdést nem oldja meg, sem a gyári, sem az
               irodai rendszer.</p>
				<p>De bármily szerencsés megoldást nyer a modern női kérdés, a tudományok művelése
               mindig létesíteni fog egy bizonyos számú nőt, a ki úgy, mint én, filozófiai alapra
               helyezkedve tagadja meg hivatásának teljesítését. Az élet számos példát mutat fel, a
               midőn szinte senki sem érti, miért maradt pártában némelyik leány. Nem azért, mert
               nincs hozománya. Épen a szegény leányok igyekeznek férjhez menni, a férjhez menetel
               az ő pályájuk. Gyakran épen a gazdag családokban vannak lányok, a kik szépek,
               műveltek s a kiket a kérők raja vesz körül, még sem mennek férjhez. Nem azért, mert
               nem találnak magukhoz valót, hanem valamely kimagyarázhatatlan érzelem tartja őket
               vissza. Talán az én eszmevilágom, anélkül, hogy a legtöbb lány öntudatlanúl élne ez
               eszmevilágban.</p>
				<p>Én öntudatosan cselekszem ugyanazt, a mit ők tán pusztán sejtelmektől megszállva. És
               öntudatosan cselekszenek velem együtt barátnőim, a kikre Ön annyira haragszik.</p>
				<p>Minket nem valamely megmagyarázhatatlan ellenszenv s nem is pusztán a sülyedő
               közerkölcsök fölött való megbotránkozás von el női hivatásunk teljesítésétől. Mi
               leszámoltunk a földi lét kérdéseivel. És nem elbizakodva vagy megfontolatlanúl
               számoltunk le, hanem hosszú és nehéz küzdelem után.</p>
				<p>Nehéz volt különösen az én küzdelmem, mert mint Ön, kedves Nagybátyám, igen jól
               tudja, gyermekkori vonzalom fűz Arthurhoz. De megkérdeztem minden, az emberi lélekre
               döntő tényezőt: okvetetlenül szükséges-e a puszta és nemes barátságnak szerelmi
               viszonynyá átalakulnia?</p>
				<p>Megkérdeztem barátnőimmel együtt a vallást. Ez csak az egyén üdvösségéről beszél s
               nem törődik sem az emberiséggel, sem a fajfentartással. Sőt a szentírás előnyt ád a
               nőtlenségnek a házas élet fölött. Ekkép, mint hogy a vallás a szabad szerelmet nem
               hirdetheti, hanem csak is a tisztaságot, az érzéki szerelmet, még ha a házasság
               keretében él is, a vallás inkább csak tűri, mint előmozdítja. És a vallás nem
               foglalkozik az emberiség problemáival. Az egyénnek igért feltámadást s nem a fajnak.
               Így a vallás egyáltalán nem serkent az úgynevezett női hivatás teljesítésére.</p>
				<p>Megkérdeztem s megkérdeztük a tudományt. A természettudományok a velük kapcsolatos
               modern filozófiával együtt a legsötétebb panorámát tárják fel a földi lét kérdéseire
               nézve. Hirdetik a czivilizáczió pusztulását, a fajok elzüllését s magának az
               emberiségnek halálát.</p>
				<p>Mindezek felett elszomorodva, a sötétségből napsugár után esengve az emberiség
               prófétáihoz, a költőkhöz fordultam. Azokhoz, a kiknek isteni fénytől megvilágított
               szemeik keresztül hatolnak a látás határán gyülemlő ködökön. És nincs egyetlenegy
               költő, a ki legalább egy édes ábránddal megvigasztalna. Hiszen az én lelkem szintén
               vágyik legalább egy elfogadható illuzióra. Illuzió nélkül az egész földi-lét
               egyszerűen tűrhetetlen. De sehol egy biztató reménysugár nem csillan ki a költők
               műveiből. A természettudomány nevében sokan, a költők nevében a nagy Madách rajzolja
               meg szörnyű színekkel a földi-lét czéltalanságát és végleges pusztulását. Ily czél és
               értelem nélküli jövővel szemben mivel sem tartozom a nagy öntudatlannak, a
               természetnek. Erkölcsi lényemmel törődöm s nem az állatival.</p>
				<p>Igaza lehet Önnek, kedves Nagybátyám, valamint Arthurnak is, hogy nem kellett volna e
               kérdésekkel foglalkoznom.</p>
				<p>A végokok képezik a földi-lét kaliczkájának sodronyait, a melyeken a szegény fogoly
               madár megvérzi csőrét. Az ökör-filozófia bizonyára kényelmesebb és gyakorlatibb.
               Okoskodás nélkül elfogadni az adott helyzetet, ez az élet bölcsesége. De ezen
               bölcsességen én vagy túl vagy innen vagyok. És hozzá öntudatos lázadásban élek a nagy
               öntudatlannal, a természettel szemben.</p>
				<p>E gondolkodás mellett tehetnék úgy, mint azon nyomorult nők, a kik ily gondolkozás
               nélkül, pusztán állati ösztönüket követve, férjhez mennek ugyan, de szintén
               engedetlenek a természet törvényeivel szemben, a mennyiben mégis kivonják magukat a
               fajfentartás kötelessége alól. A modern társadalmi lét e mind inkább gyakoriabbá váló
               alakjai Zoláénál még élesebb ostorra érdemesek és nem az utánzásra. Ezektől épen úgy
               elfordúl érzésem, mint a Messalináktól és Liviáktól.</p>
				<p>Nincs tehát más megoldás számomra, mint a rideg álláspontomon való szilárd
               megmaradás. Sajnálom, hogy kedves Nagybátyám eltitkolja Arthur hollétét. Mindezeket
               szerettem volna magának Arthurnak megírni. De őszintén elárulom gyanúmat, azt, hogy
               Ön vitatkozásunkat közli vele.</p>
				<p>Így arra kérem, birja rá Arthurt, hogy igyekezzék engem megczáfolni. Vannak talán
               úgynevezett gyenge pillanataim, a midőn szinte óhajtanám le- és meggyőzetésemet.
               Mint Augustus elveszett légióit, úgy keresek én elfogadható illuziót, mely
               elfordítaná szemeimet a sötét problemáktól. Illuziót, mely bár halavány reményt adna
               arra, hogy az öntudatlan nagy természet szellemi és erkölcsi erőink által valaha
               legyőzhető lesz. Hogy nem hiába való és czéltalan az emberi élet és földi-lét. De hol
               van ily illuzió? Ki viheti annak fényét sötét és borús lelkembe?</p>
				<p>Nincs sem illuzió, sem a ki ezt létre tudná hozni. Csak sötét-szürke ködök vannak, a
               melyek ráborulnak lelkemre s a földi-élet problemáira.</p>
				<p>Minderre, kedves Nagybátyám, az a sztereotip válasza és tétele, hogy kedélyem beteg
               és hogy azt meg kell gyógyítani, de legújabban még azt is hozzá teszi, hogy mivel a
               tudományoknak és az ismereteknek túlságos mértékben bevett és szellemi organizmusom
               által fel nem vehető mérgétől vagyok beteg, szintén csak is tudományos ellenméreg
               által gyógyulhatok meg. De hát hol van ez az ellenméreg? Ön, kedves Nagybátyám, azt
               állítja, hogy ily ellenméreg van és lesz s hogy azt önmagam fogom megtalálni.
               Úgynevezett gyenge pillanataimban én is ezt hiszem. E gyenge pillanataim azonban
               ritkák s így terhük elviselhető. Hidegen, ridegen, de nyugodtan élek kedélyem borús
               felhői közt, mint a magas légkör hatalmas szárnyasa a jeges hegycsúcsokat borító
               igazi felhők közt.</p>
			</div>
			<div type="chapter">
				<head>Nemes vágyak.</head>
				<p>“- Az embernek emberi és nem vallási problemája csak e sártekén oldható meg s nem
               csillagmagasságban. A lélek és kedély borúját csak itt lehet eloszlatni, nem a
               ködfoltokban.” - E tömör és határozott szavakkal kezdődik a “Jövő nemzedék”-ben
               nagyon sokat igérő tanúlmány, mely Ellenvélemény czímet visel. Gyakori utalásaimból
               ismeri Ön, kedves Nagybátyám, ezt az angol folyóiratot, melynek egy régibb
               tanúlmánya messzebb ment a sötét színezésben még a német filozófiánál is. Ez a
               tanulmány mélyen hatott kedélyemre, mert a rideg és sötét nirvánát hirdette. Ez ellen
               fordúl most az Ellenvélemény írója. Még csak a tanulmány bevezetése jelent meg, de
               előreláthatólag nagy feltünést fog kelteni az egész művelt világon.</p>
				<p>A bevezetés legelején az ember nemes és magasztos vágyaival foglalkozik. Ragyogó
               fénysugarakkal veszi körül e vágyakat, hogy azután csak annál nagyobb csapást
               mérhessen a peszszimista filozófiára.</p>
				<p>Bizonyára érdeklődik, kedves Nagybátyám, e fejtegetés iránt, de mert tudom, hogy
               Önnek az angol folyóirat nem jár s nagy műveltsége mellett sem tud angolul, részint
               szó szerint, részint kivonatosan közlöm a bevezető részt.</p>
				<p>Tudom, hogy nem egy eszmemenetnél nagy örömöt fog érezni az én rovásomra.</p>
				<p>Tolsztoj legújabban tervezett regényének eszméivel kezdi a szerző, a már idézett
               mondatok kapcsolatában. Nyilvánosságra jutott ugyanis, hogy a nagy orosz költő vagy
               apostol, helyesebben költő-apostol munkát ír a halálról s az embert földi
               nyomorúságából boldogabb tanyát kináló égi-testbe viszi át.</p>
				<p>Tolsztoj, mondja a szerző, bizonynyára tollának evangeliumi erejével, mélységével és
               hatalmával fogja megírni művét. Alapgondolata azonban nem új, de ez nem hátránya,
               hanem előnye. Oly világító toronynak, mint Tolsztoj, kellett fényét rávetnie a lét
               régi gyászos problemájára. A költő-apostol által kellett megnyilatkozásra jutnia az
               emberi lélek örök vágyának. Annak a vágynak, mely szerint az ember nemes
               öntépelődésében s kedélyharczában elkivánkozik erről a sártekéről, hol nem találhatja
               meg vágyainak és reményeinek teljesedését. A hol nincs megoldás egyetlen kérdésre
               sem, mely lelkünkben akaratunk és törekvésünk daczára fel-fellép s hangosan, sőt
               haragosan követeli a választ.</p>
				<p>Nincs az emberiség történetének egyetlen korszaka sem, a midőn a nemes vágyak s
               végzetes kérdések a legjobbaknak lelkét nem foglalkoztatták volna.</p>
				<p>A görög mitológia tele van e vágyak olimpusi alkotásaival. Legalább az istenek és a
               félistenek, valamint az éterben ragyogó női alakok, szintén istennők és félistennők,
               részesültek a halhatatlanság s föld fölötti boldogság gyönyörében. És egyes kivételes
               halandók, hősök is feljuthattak a csodás Olimpusra.</p>
				<p>A kereszténység a túlvilági boldogság eszméjével vigasztalta meg az emberiséget azon
               sok szenvedésért és sanyarúságért, melyet a siralom völgyében el kell szenvednie. De
               a csillagászat fejlődésével s az égi testek sejtelmének növekedtével mindig akadtak
               egyes kiváló egyének, a kik azt képzelték, hogy élve is elszállhat az ember, legalább
               vágyában és gondolatában, sártekénkről valamely tiszta és zavartalan boldogságot
               kínáló égi testbe. Így keletkeztek már a középkorban a képzeleti utazások a
               világ-mindenségben. Így kelt útjára Cyrano de Bergerac. Így szárnyaltak ki számosan
               mások képzeletük és vágyuk hatalmával földgömbünkről az égi testek felé. A tudomány
               és magasztos eszményiség színvonalára helyezte az égi kirándulásokat, főleg a nagy
               Flammarion. Az emberiség lelke átöröklött ősi vágya által sarkalva, szivesen követte
               az égi kirándulásokat rendező nemes gondolkodókat. Ha a szomorú valóságot le nem
               küzdhette, legalább egy nemes és fényes illuzió rózsaszín ködét akarta beszívni. Ha a
               sárhoz és göröngyhöz lánczolt testével tényleg nem szabadúlhatott ki földi
               börtönéből, legalább gondolatában és képzelmében akart kiszabadulni.</p>
				<p>Mennyi vágynak fog szárnyat s mennyi szívnek megnyugvást adni Tolsztoj, a legnagyobb
               mindazok közt, a kik az emberi lélek nemes vágyakodásának méltó kifejezést tudtak
               kölcsönözni. Bizonyos, hogy ez csak ábránd, csillagfényes illuzió. Nem is oldja meg
               a földi problemát. De boldogító és megnyugtató hatása eltagadhatatlan és dicső.</p>
				<p>Az ember és emberiség problemájának itt a földgömbön kell megoldást nyernie.
               Vagy-vagy! Vagy meg lehet oldani földi hazánkban az emberiség s az ember létkérdését
               vagy egyáltalán nem lehet megoldani.</p>
				<p>Nem szólva a vallás által igért lelki-üdvösségről, az ember és az emberiség szebb
               jövendője s nyomorúságainak javulása csak e földön következhetik be, nem pedig
               valamely planetán, a Marszon vagy egyebütt. Sőt ha a legeslegvégtelenebb idők határán
               képes lesz is az ember kiszabadulni a föld börtönéből, ez csak akkor történhetik, ha
               már itt eljutott a tökély magas fokára. Ha pedig az ember problémájának e földön
               nincs, nem vallási, hanem fizikai megoldása, akkor nincs sehol és semmiféle
               megoldás. Akkor a nirvána fojtó köde körülveheti a földgömböt s kiterjesztheti sötét
               és fagyos uralmát a világmindenségre.</p>
				<p>Ám a kik az ember vágyának magasba röpülő szárnyat adnak, mégis dicsérendők s jótevői
               az emberiségnek. Épen a legnemesebb sziveket kárpótolják, legalább pillanatokra, a
               bántó elégedetlenségekért. A legtisztább lelkek fájdalmát perczekre enyhítik, melyet
               ezek szenvednek a föld igazságtalanságaiért és szörnyű gyötrelmeiért. A bár percznyi
               illuziók elfedik virágaikkal a földi élet rút meztelenségeit.</p>
				<p>Ép ezért a legnagyobb kárhoztatásra méltók, a nemes ábrándok terjesztőivel szemben,
               azok a rideg pozitivisták s a föld sarában fetrengő peszszimisták, a kik nemes
               illuziójából ki akarják ábrándítani az embert.</p>
				<p>Láthatja, kedves Nagybátyám, s örülhet rajta, mily kemény szavakat használ a szerző
               az Ön által is sokszor szidalmazott s úgynevezett kedélyrontók ellen.</p>
				<p>Szerinte a legnagyobb tévedés vagy bűn az egész peszszimista filozófia s az az egész
               gondolkozás, melyre ez a filozófia rányomta sötét bélyegét. “Az a kétségbeejtő
               ködgomoly, mely a gondolkodók szeme előtt lebeg, nem egyéb, - úgymond, - mint az ép
               oly gőgös, mint tudatlan tudomány gyászos alkotása. A természet nyers erőinek
               győzelméből áll ez, az ember erkölcsi és szellemi tartalma felett. Ha ez igaz, és
               biztosan kiszámítható, az északi sark fagyos leheletével leperzseli az emberi
               gondolkodás és érzelmi világ legszebb virágait. Ha a pozitiv tudományoknak igazuk
               van, egyetlenegy virághajtás sem maradhat épen az emberiség kedélyében. Akkor ugyanis
               teljesen igazoltak a sötét következtetések. Akkor nincs értelme sem a reménynek, sem
               a küzdelemnek. És nincs értelme azon biztatásnak, a melyet egy kiváló magyar
               költőnél, Madáchnál (Illustred Hungarian - így nevezi az Ellenvélemény írója
               Madáchunkat, s úgy látszik, viszonyainkat nagyon jól ismeri) - az Úr mond Ádámnak:
               Küzdj s bízva bízzál! De hát a pozitív tudományok, névszerint a természettudományok,
               mit sem tudnak bizonyítani, s csak azt érték el, hogy megmérgezték az emberiség
               lelkét a végső okok s a lét nagy problemáinak felismerése tekintetében.</p>
				<p>A ki nem akarta, hogy az elme és a szívrontó méreg behatoljon szellemi organizmusába,
               nem foglalkozott a végső okokkal. És teljes joggal tette ezt, valamint egész jogos
               azon általános felfogás, hogy a lét problemáinak vizsgálata megrontja az elmét.</p>
				<p>És míg a természettudományok s az ezekkel kapcsolatos filozófiai rendszer kérdéseivel
               csak tudósok foglalkoztak, addig a baj nem volt túlságosan veszedelmes. Addig is
               letörölte durva kezével a gondolkodás eszményi hímporát, de rombolása szűkebb térre
               szorítkozott. Néhány úgynevezett filozóf agyát rombolta, a miért nem volt nagy kár.
               Az már nagyobb kár volt, hogy épen a komoly férfiak elfordultak a nagy és végre is
               legérdekesebb kérdések vizsgálatától, s azokat az általuk úgynevezett félbolondoknak
               hagyták. És élve hivatásuknak vagy élvezeteiknek, megfosztották önmagukat a
               legfenségesebb gondolatoktól s dicső tépelődésektől, a melyek komoly és tudós
               szemmel vizsgálva nem oly meddők, mint voltak Hamletéi.</p>
				<p>A legnagyobb baj és veszedelem jelenleg az, hogy a modern nőnevelés, a nőknek épen
               legértékesebb részét bevezeti a természettudományok s az ezekből kiinduló filozófiai
               rendszerek s ekkép a nagy problemák sötét csarnokába. A nő lelke könnyen megtéved,
               mert nem oly pozitív, mint a férfié. A nő hajlandóbb az ábrándos impreszsziókra,
               valamint a kiábrándulásra. A férfinál könnyebben fel- és lehangolható. És ha egyszer
               a nő elvesztette illuzióját s egy durva kéz letörölte lelkének hímporát,
               szerencsétlen, és szerencsétlenné teszi környezetét. A költészet kell, hogy a nő
               lelkét szárnyaira vegye, különben olyan egy kiábrándult nő, mint a fonnyadó virág,
               mely csak szomorúságot és bánatot okoz. És a peszszimista filozófia ép a legnemesebb
               nők lelkét kezdi megmérgezni. Undok hernyója ép a legszebb virághajtás szirmait
               emészti. Létrehozza azon sajnálatos tüneményt, hogy csak a kevésbbé művelt nők
               lehetnek igazán boldogok, s csak ezek élhetnek igazán hivatásuknak. A tudomány
               többnyire különczczé teszi a nagyszellemű nőket. Pedig ép ellenkezőleg kellene
               történnie. A műveltségnek s tudásnak elő kellene mozdítania a nőiességet s a nő
               hivatását. Azon gyönyörű látványnak kellene létrejönnie, hogy a legműveltebb s a
               legtanultabb nők egyszersmind a legjobb családanyák.</p>
				<p>Az érdekes, de többnyire szerencsétlen példák azonban mást mutatnak. Ma még gyérebb,
               de mindig növekedő számban köztünk járnak ezek az érdekes, nemes s hozzá igen gyakran
               szép nőalakok, a kiknek szelleme csodálkozást gerjeszt bennünk. De egyszersmind, a
               kik sajnálkozást keltenek, mert hiányzik kedélyükből a nőiesség édes, mámorító
               illata. És a kik részben szellemi elszigeteltségben élnek, elzárkózva női hivatásuk
               teljesítése elől.</p>
				<p>Nem a tudomány áldozatai ők, hanem a helytelen és “tudatlan” tudományéi. Megmérgezte
               lelküket a peszszimista filozófia, mely letöröl az egyén s az emberiség, főleg a nő
               kedélyéről minden költészetet s megtépi minden nemes ábránd ragyogó szárnyát.</p>
				<p>Ez a legnagyobb baj, a melyet a peszszimista filozófia felidézett. Megrontja épen a
               legnemesebb nőket, s hitelvesztetté teszi a modern nőnevelést, amely pedig ezt meg
               nem érdemli. Ekképen kompromittálja magát a haladást. Ha tehát az igazság érdeke nem
               is követelné, a haladásnak, az élet költészetének s ép a legnemesebb nők érdeke
               megkövetelné, hogy szembe szálljunk azzal az indokolatlan peszszimizmussal, mely
               hatalmába kerítette az ismereteket, a tudományokat, sőt magát a költészetet.</p>
				<p>De a költészet, névszerint a “kitünő” magyar igazolásával kezdjük, - mondja az
               Ellenvélemény szerzője - Madách megrajzolta az ember s az emberiség végét, a
               természettudósok s a szocziológok felfogása szerint. De mély értelmet adott az utolsó
               szavaknak, az Úr intelmének: Mondottam ember, küzdj és bízva bízzál! Elébe tárta a
               jövő képét, ha nem küzd s nem bízik küzdelmének sikerében. Ellenben értésére adta a
               mély értelmű szavakban, hogy ezt a sorsot kikerülheti, ha küzd a haladásért s a
               fejlődésért. A messze jövőbe pillantó lánglelkű költő ekképen vékonyka rést hagyott a
               lét problemáit elzáró falon. E vékonyka résen mégis be lehet tekinteni a
               jövendőbe.</p>
				<p>A tudomány és bölcsészet, sőt minden gondolkodó feladata lett, hogy ezt a vékonyka
               rést kiszélesítse s azon át megnyugtató és lélekemelő, nem pedig a lelket és szívet
               összetörő panorámát mutasson. A természettudomány s az ebben gyökeredző peszszimista
               filozófia épen az ellenkezőt cselekedte. Betömte a rést, melyen át a szem megláthatná
               az el nem múló boldog emberi fejlődésre sütő örök napsugarat.</p>
				<p>És még tágasabbra nyitotta azt a tátongó űrt, melyben a nirvána sötét ködei
               gomolyognak. Viszont az eszmei bölcsészet pusztán a tagadás terén marad. A tudomány
               csődjét hirdetve, egyetlenegy pozitív valóságra sem utalt. És a természettudomány
               érveit czáfolva, nem merített ugyan e tudományból hatalmas ellenérveket. Ez érvek
               pedig készen állnak, csak meg kell látni azokat.</p>
				<p>- Fejtegetéseink, folytatja az Ellenvélemény szerzője, főleg ez érveket igyekeznek
               előtérbe állítani. De nem szorítkozunk csak a természettudományokra. Tanúságra
               idézzük az emberiség eddigi, bár rövid történetét. Már eleve jelezhetjük, - úgymond
               tovább, - hogy érveink szerint egészen pozitivek és ténybeliek, részint pedig
               fentartják a szép és fényes lehetőségek komoly alakját. Izleltetőül kimutatjuk, hogy
               nem áll, mintha a most létező emberi fajok csakhamar elpusztulnának. Vagy hogy a mai
               nyugoti czivilizáczió gyors enyészetnek indulna. A természettudományi számítás
               meghatározta, bár hozzávetőleg, azon millió éveket is, a melyek alatt a naprendszer
               kihülése megtörténik. A midőn egy vak és hideg nap körül a sötét űrben csupa jégteke
               fog keringeni. De nem vette elég figyelembe például azt, hogy a nap ismételt
               összehúzódásai, ismételten millió és millió évekre tüzes sugár koronát raknának újra
               a napra. És nem méltatta, bár említette elég komolyan azon tényt, hogy az üstökösök
               behullása a napba új és rengeteg fűtőanyagot kölcsönöz ennek, a mozgásnak hővé
               történő átalakulása által ismét millió és millió évekkel ki fog tolódni a nap
               kihűlése. Ezek azonban csak futólagos s csak előre felhozott tények. Legfontosabb
               tárgyát, illetőleg czélját képezendi fejtegetésünknek az ember erkölcsi és szellemi
               lényének fokozatos diadala az öntudatlan anyag felett. A nagy felszabadulás az anyag
               hatalma alól. Ez az a fényes és nagy problema, melyet szembe akarunk állítani a
               peszszimizmus sötét alkotásaival. Ezzel végződik az Ellenvélemény bevezetése.</p>
				<p>Láthatja, kedves Nagybátyám, hogy érdekes és nagy dolgokat igér. És minden sora,
               mintha számomra volna írva. Milyen kár, hogy Arthurral nem beszélhetek a felvetett
               kérdésről. Várom a további fejtegetéseket. De már előre mondhatom, hogy a
               természettudományokból vett s előre felhozott érvek csak az ember létért való
               küzdelmének meghosszabbítását bizonyítják, nem pedig azt, hogy e küzdelem
               diadalmaskodni fog. Ellenben ha bizonyítható lesz az ember erkölcsi és szellemi
               lényének felszabadulása az anyag hatalma alól, akkor a csodás problema nem
               megoldhatatlan. Ebben azonban kétkedem, bármennyire óhajtanám szerzőnek e sikert. Sőt
               megelégedném a bizonyítás helyett még a valószínűvé tétellel is. De hát hol van
               Arthur, van-e tudomása az Ellenvéleményről? És vajjon ez az Ellenvélemény nem az
               ellenméreg akar-e lenni, melyet kedves Nagybátyám az én “gyógyításomra” kilátásba
               helyezett?</p>
			</div>
			<div type="chapter">
				<head>Átalakulás.</head>
				<p>Alig vártam valamit oly nagy érdeklődéssel, mint az Ellenvélemény folytatását. A Jövő
               Nemzedék havonkint kétszer megjelenő folyóirat, s így két hétig kellett várakoznom.
               Ha a tanulmány második közleményének vége nem volna oly tartózkodó, sőt kijózanító,
               már-már elragadta volna lelkemet egy édes ábránd magasan röpűlő szárnya. De így is
               mélyen hatott rám a hatalmas fejtegetés, mely mintha csak az én számomra volna írva.
               Szinte mindig nekem felel. A második közlemény sokkal hosszabb, hogysem azt kedves
               Nagybátyám számára lefordíthatnám. Különben nincs is szükség a szószerint való
               közlésre, mert Ön, kedves Nagybátyám, inkább csak a tartalomra, de főleg talán arra
               kiváncsi, mily benyomást tesz a fejtegetés rám s kedélyvilágomra? Mind a kettőről
               beszámolok Önnek.</p>
				<p>Az Ellenvéleményszerzője kettős tételt állít fel. A kettős tétel ez: az ember, mint
               ember is átalakul s átalakulását követi érzelmi világának s így a szerelemnek is
               átalakulása. Vagyis az ember lényében fokról-fokra előtérbe lép a szellemi és
               erkölcsi elem. Vagyis: az állatiság mindinkább háttérbe jut. Ehhez képest az ember
               érzelmi világa is, ekkép maga a szerelem fokról-fokra megtisztúl az anyagiságtól.</p>
				<p>Mondanom sem kell, hogy engem legelső sorban az érzelemvilág átalakulása érdekelt, s
               meglepő adatokat sorolt fel a szerző a tekintetben, mily nagy és érdekes fokozatokat
               mutat az átalakulás.</p>
				<p>Széleskörű megfigyelés alapján mutatja be az állatok érzelmi világát és e világ
               megnyilatkozását. Szinte hihetetlen az a fokozat, mely már itt jelentkezik, miképen
               éreznek s miképen juttatják érzelmeiket kifejezésre az állatok a különböző fejlődési
               fokozaton. Ki hinné, hogy még a hüllőnek is van érzelmi világa, s még ez is képes a
               megnyilatkozásra. Érezni tudnak s érzelmüket ki tudják fejezni a halak, a gyíkok, a
               kígyók, sőt a még sokkal alacsonyabb fejlődést mutató puhányok. Ki hinné, hogy
               érzelem van a rovarban, mely körüldongja fülünket. De mégis egy végtelenség választja
               el egy gyöngykagyló vagy osztriga érzelmi világát a magasabb rendű állatok érzelmi
               világától, minők a legfejlettebb emlősök, kutya, ló, főleg a majom.</p>
				<p>Leghatalmasabb érzés természetesen az állatoknál is a szerelem. Az Ellenvélemény
               írója részletes adatokkal mutatja ki a szerelem érzését és megnyilatkozását az állati
               élet különböző fejlődési fokozatain. Ha semmi más érzelemre, a szerelemre képes még a
               legalacsonyabb rendű állat is. Sőt ez az érzés mintha maguknál a növényeknél is
               jelentkeznék. Az egész szerves világot összeköti a szerelem rózsaláncza, a virágtól
               vagy a csigától kezdve fel egész az állatok királyáig, az oroszlánig. És úgy látszik,
               mintha a nagy egységbe belekapcsolná az embert is. Itt azonban felállítja a szerző a
               darwinizmussal szemben az áthághatatlan határvonalat.</p>
				<p>További fejtegetéseitől függ, vajjon teljesen meg tud-e győzni engem, a ki a szerelem
               nagy egységébe belefoglaltam az emberiséget is, s a szerelemmel épen állati eredete
               és volta miatt állok harczban. A tanulmány írója azonban ketté szakítja a darwinizmus
               kapcsolatát, az állatvilág s az ember közt. Az érzelemvilág tekintetében - úgymond -
               az ember és állat közt még kevésbbé mutatható ki a kapcsolat, mint a származás
               tekintetében. A származás tekintetében is hiányzik az összekötő kapocs. Sehol még
               fel nem volt található az a közbenső állat, melyből az ember származhatott volna. De
               az állatok érzelemvilága és az ember érzelemvilága, a látszólagos hasonlatok daczára
               lényegesen s annyira különbözik, hogy a legegyszerűbb ember érzelemvilága is
               végtelen magasban van a legfejlődöttebb állat érzelemvilága felett. Az tehát nem
               fejlődési fokozat, hanem egészen külön álló világ. Az öröm, a harag, a bánat s
               mindenekfelett a szerelem hatalmasan megnyilatkozik az állatoknál. Sőt
               megnyilatkozhatik nagyfokú értelmiség mellett is. Mily értelmiségre vall a kutya, a
               ló vagy a majom öröme vagy bánata? Ám a választóvonalat a tanúlmány írója az
               öntudatban látja, ép úgy, mint én. Az erkölcsi lényegről nem is szólva, az öntudat
               képezi azon végtelen űrt, mely az embert az állattól elválasztja.</p>
				<p>Az emberben ébredt öntudatra az anyag, az állatnál nem. És a mely perczben az
               öntudatot az anyagban felgyújtotta valamely isteni szikra, abban a perczben létrejött
               a szellemi, erkölcsi és anyagi dualizmus a teremtésben. Abban a pillanatban
               bekövetkezett a harcz a szellem-erkölcsi s az anyagi világ közt. Az öntudatra ébredt
               anyag paradoxon, ellenmondás önmagának. Ez az ellenmondás választja el az embert az
               állattól. Ennek nincs öntudata, az embernek van. Az ember öntudatosan érez és
               cselekszik, az állat akarat és czél nélkül - vak ösztönnek vagy indulatnak
               engedelmeskedve.</p>
				<p>Az öntudatnak társa és kiegészítő része az értelem fejlődő képessége. Az öntudatlan
               értelem nem fejlődik. Nem egyéni, hanem faji. Épen azért az állatoknál nem levén
               egyének, nem ezek, hanem a fajok értelmesek. Általában vannak értelmesebb állatfajok,
               az egyeseknél alig van fejlődési különbség.</p>
				<p>Az embernél az egyénben rejlik az öntudatos értelem csirája. Fejlődöttebb,
               czivilizáltabb fajok vannak az embereknél. De nincs oly bárgyú, alacsony népfaj,
               melynek egyes egyénei gyermek- vagy ifjú korukban értelmileg és erkölcsileg ki nem
               volnának fejleszthetők. Az öntudatos értelem végtelenűl fejleszthető. Ellenben a
               legértelmesebb állat öntudatlan, intelligencziája nem mozdúlhat ki szűkebb és
               alacsonyabb köréből.</p>
				<p>Az embernél az értelem és érzelem öntudatossága mellett a szerelem is öntudatos. Az
               ember szerelmét tehát szintén áthidalhatatlan űr választja el az állatétól. Elragadó,
               sőt szédítő az a költői magaslat, a melyen a szerző az ember szerelmét elénk tárja.
               Mennyivel magasabb, nemesebb és tisztább az állat szerelménél. “A költészet
               költészete, a virág hímpora s minden szépség dísze és zománcza a szemérem a
               nőembernél, mely az állatok nőinél teljesen hiányzik. Örök varázszsal veszi ez körül
               a nő szerelmét és szentélylyé avatja magát a nőt. Ha semmi különbség nem léteznék
               ember és állat közt, ez az egyetlen, a nő szemérme, ezt a különbséget örökre
               biztosítaná. A szemérem az a gyönyörű és szent fátyol, mely virágaival és
               miszteriumával veszi körül a szerelmet, az állati ösztön vadságából öntudatossá és
               nem pusztán érzékivé avatva azt. Az állatnál a szerelem durva meztelenségével lép
               fel, az embernél az öntudat a szemérem ragyogó öltönyét adja arra. És ez a mez
               mindig fényesebbé és költőiebbé lesz az öntudatos értelem fejlődési fokához képest.
               Mennyivel másképen szeret egy pápua szerecsennő s egy művelt lady, akár angol, akár
               magyar, akár német. De viszont a művelt és finom társadalomban nevelt pápua
               szerecsennő érzelemvilága óriási fejlődésen menve keresztűl, felemelkednék a művelt
               ladyk értelmi színvonalára. Tehát, még a fajokban sincs különbség az embereknél,
               csakis a minden faj által megszerezhető értelmi és erkölcsi fokozatban.</p>
				<p>Mind ez nagyszerű, kedves Nagybátyám. De rám nézve az a kérdés, vajjon a fejlődés és
               átalakulás végtelen fokozatán az ember, a nő érzelem-világa megtisztúlhat-e az
               anyagiságtól s az állati emlékektől?</p>
				<p>Ennek ellenkezőjére tanított engem a természettudomány. A szerző azt feleli s
               feleletében némi biztatás van, hogy az attól függ, valjon maga az ember végtelen
               fejlődésre képes-e? Tehát ettől függ azon óriási kérdés eldöntése is, van-e valami
               czélja a létnek s így az én szegény életemnek? Van-e nagy, magasztos czélja, mely azt
               betöltheti s melyért érdemes küzdeni? Vagy pedig a nő nem más, mint a czéltalan és
               eredménytelen fajfentartás többé-kevésbbé finom edénye s többé-kevésbbé felczifrázott
               bábú a természet kezében.</p>
				<p>De várjuk miképen bizonyítja a szerző először a pozitiv fejlődési képességet s azután
               a fejlődés útjának a végtelenségbe való vonulását, hogy tán oly fényes parabolává
               legyen, minő az üstökösök örök és végtelen pályája.</p>
				<p>Ez előzetes kérdés után a szerző azon tételt állítja fel, hogy az ember, mint ember,
               történetének mai korszakáig is határozott fejlődést mutat. Ez alatt nem a haladást
               és czivilizácziót érti. Az őskortól a mai napig bizonynyára óriási a haladás. De ez
               nem birna lényeges befolyással a fő kérdésre. Ha az ember, mint ember-állat nem
               mutatna felismerhető és bizonyítható fejlődést, akkor az ember csak ember-állat
               maradna s valóban csak magasabb fokozatot képezne az emlősök közt. El nem tagadhatná
               s nem is szégyelhetné állati eredetét, mert hisz ő sem fejlődnék, mint nem fejlődnek
               az állatok.</p>
				<p>A legpontosabb megfigyelések sem vettek észre eddig jeleket, melyekből az állatvilág
               fejlődésére lehetne következtetést vonni. Az állatoknak sem testük, sem úgynevezett
               kulturájuk nem alakult át évezredek óta. A czivilizáczió által idomított állatok
               nemesednek ugyan, mint a lovak stb., de lényegük nem változik s haladásuk az értelmi
               fejlődés útján nem konstatálható. Az indiánok vad lovai vagy a kirgiz és kozák ló
               nagyobb értelmiséget tanusítanak az angol paripánál. A czinke csak úgy építi függő
               fészkét, mint évezredek előtt. A hód oly művészi építőmester ma, mint millió évek
               előtt, de sem maga, sem művészete nem változott. Az embernél ellenben bebizonyítható
               a megfordított darvinizmus: a jövendőbeli evoluczió, oly értelemben, hogy az ember
               megmérhetetlen hosszú idők mulva mai szervezetéből átfejlődik. Nemcsak kulturája lesz
               magasabb és nemesebb, hanem organizmusa is. Szellemi lényege mindinkább az anyagi
               lényegek fölé kerül.</p>
				<p>Nem képzeli Ön, kedves Nagybátyám, mily örömöt okozott nekem e tétel. De attól
               féltem, hogy a szerző csak állít, nem tud bizonyítani. De meglepetve tapasztaltam az
               ellenkezőt.</p>
				<p>Két arczvonalban állítja fel az ember fejlődésének bizonyítékait. A darvinizmus és az
               antidarvinizmus arczvonalára. Az ember értelmi és érzelmi világára vonatkozólag a
               már mondottakhoz képest a szerző felállította a választóvonalat. És itt kimutatta,
               mint már említve volt, a darvinisták azon tévedését, mintha a legmagasabb és
               legalacsonyabb emberfajok közt nagyobb értelmi és érzelmi különbség volna, mint a
               legalacsonyabb ember s a legfelsőbb állatfajok közt. A gyakorlati példa meggyőző, a
               buschman, a kinek szótára csak húsz szóból áll, ha gyermekkorában kerül Londonba,
               megtanulja az angol nyelv húszezer szavát s lehet belőle angol gentleman. A
               legfejlettebb majom kölyke sem képes ennek legkisebb részére sem.</p>
				<p>Ám a fejlődés tana tekintetében a szerző első ízben szándékosan rálép a darvinizmus
               alapjára. Ha a fejlődés tana igaz, akkor igaz az nemcsak a multra, hanem a jövőre
               nézve is. Ha igaz, hogy az ember a fejlődésnek a moneráknál kezdődő lánczszemén, a
               puhányok, halak s majd az emlős állatok sorozatán keresztül jutott emberi létéhez,
               akkor ez a rengeteg fejlődés s átalakulás ránézve jövőre is lehetséges lesz. A
               darvinizmus tana szerint ekkép legalább akkora fejlődést lehetne és kellene megtennie
               az embernek jövőre, mint a mekkora fejlődést tett napjainkig. Vagyis a fejlődés tana
               szerint az ember, testi organizmusa tekintetében is mérhetetlenűl magasabb lénynyé
               alakulhat át, mint a minő az jelenleg.</p>
				<p>A darvinizmusnak a jövő ragyogó képét fel is kellett volna tárnia, hogy elfogadhatóvá
               tegye a sötét múltat, az ember állati eredetét. Hogy ne sértse önérzetünket, a messze
               jövő ködében ragyogó unokáinkat is lekellett volna rajzolnia s nem csak közvetlen
               ősapánkat, a gorillához vagy a csimpánszhoz hasonló valamely majomban. Az ember
               természete, hogy arisztokrata szeret lenni. A darvinizmus megadhatta volna neki a
               megfordított, de a fejlődés tana szerint szebb és dicsőbb arisztokrataságot. Bár
               szégyelheti vala magát ősei miatt, büszke lehetne utódaira.</p>
				<p>Ám maga Haeckel elmulasztotta a dicső jövő feltárását, pedig egyik legelőkelőbb
               szellemű magyarázója Darvin tanainak. Sőt ő az, a ki leginkább szerette volna a
               vallást és a tudományt kibékíteni. De hát akkor miért nem állt fel a saját maga által
               készített leszármazási táblázattal kezében? És miért nem szólt ekkép: íme az ember
               ily óriási, szinte hihetetlenűl hosszú útat tett meg a tökéletesedés felé. Az ember
               ősatyja tulajdonképen az ősi lény, a majdnem szervetlen monera, mely hihetetlen
               messzeségben áll a fejletlenség tekintetében az első férgek mögött is. És a
               primordiál korszak szédítő mélységéből a fejlődő lények lánczszemeinek segítségével,
               az első, másod és harmad időszakon keresztül eljutott az ember organizmusát
               előkészítő anyag az ember életreébredéséig a negyedik korszakban. A teremtés munkája
               mindenütt ott volt. Ott volt különösen az embernél, a kinek agyvelejébe az isteni
               szikra belepattant. Hát van itt ellentét a vallás és tudomány közt? kérdezhette és
               kérdezte is Haeckel. A kérdés ily felállítása mellett bizonynyára nincs. És nincs
               akkor sem, ha a fejlődés tana a fényes jövendő kapuját kitárja s azt mondja: ez a
               kapu az öröklétbe és örök dicsőségbe nyit.</p>
				<p>De habár úgy Haeckel, mint a fejlődés tanának többi magyarázói ezt elmulasztották,
               ebből nem következik, hogy a jövő kapuja be van csukva. Kinyílik az a legegyszerűbb
               logika zörgetésére. Kinyitja a fejlődés tanának a jövőre való alkalmazása s ragyogó
               fénybe helyezi az ember további kifejlődését. Csodásan megvilágítja a testi
               organizmusban átalakúlt ember-rajokat, a melyek a halhatatlanság Olimpusát
               ostromolják.</p>
				<p>De az embernek az állattól való származását, tehát a darvinizmus lényegét mellőzve is
               kimutatható az ember további fejlődő képessége. Minél inkább vizsgálja a tudomány a
               diluvialis ember földi maradványait, annál szembeötlőbb az ember organizmusának
               fejlődése és tökéletesedése. Legmesszebb ment a diluvialis ember vizsgálatában
               Hoernes bécsi tanár, a kinek vizsgálatai igen vaskos kötetben, mostanában jelentek
               meg. A diluvialis emberről szól ez a munka. Szerzője, valamint Schwalbes
               felállították a diluvialis ember családfáját, melyből a tovább-fejlődésre lehet
               következtetni. A kitünő magyar tudós, Török Aurél is, megerősíti a tételt, hogy az
               ember organizmusa nemcsak képes a fejlődésre és átalakulásra, hanem az átalakulás
               biztos ténye is szemlélhető. A diluviális idő első korszakában élt ember lényegesen
               különbözött a mai embertől. És különbözött nemcsak kiálló fogazata vagy agyara által,
               a mi végre nem lényeges. A lényeges különbség abból áll, hogy a diluvialis idő első
               korszakának emberét koponyájának fejlődésében gátolta a kemény izomrendszer, mely a
               későbbi korszakban onnét lecsúszott az arczra s ekképen a koponya fejlődése szabaddá
               lett. Az állatoknál, névszerint az emlősöknél ma is rajta van a koponyán s így ezek
               koponyája már ezért sem fejlődhetik. Az ember koponyája azonban képessé lett a
               fejlődésre s a diluvialis korszaktól kezdve tényleg fejlődött is. És a koponyával
               együtt fejlődött és fejlődik az idegrendszer, melynek kiváló fontossága van az ember
               fizikai és szellemi átalakulására. Az Ellenvélemény írója megigéri, hogy az
               idegrendszer átalakulását később részletesen fogja tárgyalni. Itt csak az agy
               átalakulására helyezi a súlyt.</p>
				<p>Az átalakulásnak egyik része tisztán fizikai alapon történik, mint történt az
               ős-állatfajok kibontakozása. A madárnak kezdetben csak durvány szárnya volt s ezt
               addig gyakorolta, míg valóságos szárnynyá lett. Mily óriási gyakorlat s idő kellett
               ahoz, hogy a durvány-szárny sas-szárnynyá legyen, mely felemeli a lég urát a felhők
               magasságánál magasabban. Az ember értelmi és erkölcsi világa agyvelejében s így
               koponyájában van. A hosszú gyakorlat szükségkép kifejleszti ezt.</p>
				<p>És nemcsak a koponya változott az embernél, a minek gyakran esetleges külső okai
               voltak. Így p. o.: a rómaiak koponyacsontja igen vastag volt azért, mert nem viseltek
               föveget s így a napnak és időjárásnak kitett meztelen fej önmagát védte erősebb
               csontszerkezet által. Változik idővel az agyvelő, mely a koponya-üreget betölti.</p>
				<p>Semmiféle állatfajnál sincs kilátás az átalakulásra és fejlődésre. A sas szárnyalása
               épen oly nagyszerű ma s lesz jövőre, mint millió évekkel előbb s a repülő-hal épen
               úgy szálldos ki a tengerből rövid légi útjára, mint az őskorban. Egyedűl az
               ember-állat kifejlődésében vagyunk képesek megállapítani a fejlődést. A fejlődés nem
               nagy, de mégis mérhető és ez a fő. Itt a szerző csillagászati hasonlatot hoz fel.</p>
				<p>A legtávolabbi csillagképletek, úgymond, nem mérhetők, mert vizsgálatuk nem ád
               mérhető szöget a távcsőben, habár a mérési alap oly óriási, minő a föld pályájának
               átmérője nap körüli útján. Ez a közel száz millió mértföldnyi hosszú vonal úgy
               elenyészik az Andromeda ködfolt távlatában, hogy egy másodpercznyi szög sem mérhető.
               Ám, mihelyt csak egy másodpercznyi szög megállapítható, a csillag-távlat biztossággal
               kiszámítható. A naprendszer távlatait épen azért szinte nagyobb biztossággal
               ismerjük, mint szobánk vagy lakásunk méreteit. Sőt megmérhetjük az állócsillagok
               közül többnek távolságát, habár itt már oly óriási számokkal dolgozunk, a melyekből
               az apró részleteket elnyomja a nagy matematikai tömeg.</p>
				<p>És mégis körülbelül ismerjük a Sziriusz távolságát, habár csak az éther-rezgés vagyis
               a fény sebességének mértékével tudjuk kifejezni a rengeteg távolságot, épen úgy, ha
               az ember, embertani fejlődésének pályáján nem volnánk képesek mérni legkisebb szöget
               sem, lehetetlen volna bizonyítanunk az ember evoluczióját. Vagyis, hogy organizmusa
               halad a tökéletesedése felé. A tökéletesedés alatt nem a forma-szépségek
               értendők.</p>
				<p>Bármily nagy legyen e tekintetben a különbség, bármennyire különbözött Venusz vagy
               Diána modellje az ős-asszonytól vagy Apolló mintája a barlangi medvéhez hasonló
               ős-férfitól, ez nem lényeges. A tökély útján való előhaladás alatt az ember szellemi
               organizmusának az anyagi organizmus feletti diadala értendő. De hogyha e
               tökéletesedés pályáján legkisebb szöget is mérhetünk, akkor ez a pálya tényleg
               létezik s csodás távolságokba vezethet. Már pedig e pálya szöge mérhető. A mérés
               alapját képezi az a hosszú vonal, mely a diluvialis idő korszakától a kulturemberig
               vezet.</p>
				<p>E hosszú vonalon mégis csak egy csekély kis szög mérhető, mint némely állócsillagnál,
               de a kis mérhető szög már elég a végtelen fejlődés bizonyítására.</p>
				<p>Igy nem kérdés, hogy az ember organizmusa átalakulásra képes. Vagyis elkövetkezhetik
               egy fényes, dicső korszak, midőn az ember új lénynyé alakúlva, levetkezi
               állatiasságát vagy egészen vagy legalább annak durva emlékeit.</p>
				<p>Képzelheti, kedves Nagybátyám, mennyire fellelkesedtem e szavakra. Pedig a diluvialis
               korszakra vonatkozó felfedezések nagyrészét én is ismertem és tanulmányoztam s
               tanulmányozták mások is. De nem jutott sem nekem, sem másoknak eszébe ez a geniális
               szögmérés s ebből a végtelen fejlődésre vonatkozható következtetés. Mintha tüzek
               gyuladtak volna ki agyvelőmben, már láttam egy fényes jövendő dícssugarait. De - a
               szerző is azt mondta: “de”. Ettől az illuziórontó de szócskától megrémültem. Hát
               minden vágyakozásnak és nemes ábrándnak van egy de-je? A szerző szerint ez a de azt
               jelenti, hogy az ember fejlődésének pályája már mérhető ugyan egy atomszerű csekély
               szöggel, ám e pályának még sok veszélye van s név szerint a művelődési és organikus
               haladásnak mindig vissza-visszatérő kerékkötője. E kerékkötőt fogja ismertetni a
               szerző a következő közleményben, de már előre reményt nyujt, hogy e kerékkötő
               legyőzése lehetséges lesz.</p>
				<p>Türelmetlenül várom a folytatást. De még türelmetlenebb vagyok azon kiváncsiságomban,
               ki lehet e rendkívüli munka szerzője? Képzeletben, szinte álmomban igyekszem
               megalkotni a szerző képét. És gondolja csak, kedves Nagybátyám, a mint a kúsza
               vonások egy felismerhető arczczá tömörülnek, ez az arcz révedező szemeim előtt
               Arthuréhoz hasonlít. Az ismeretlen ködből és homályból Arthur ragyogó, fenséges
               szemei pillantanak rám.</p>
			</div>
			<div type="chapter">
				<head>A kerékkötő.</head>
				<p>Minden czélzat hiányzott záró soraimból. Egyáltalán nem jutott eszembe az a gyanú,
               melyet a kedves Nagybátyám nekem tulajdonít, mintha Arthurt czélzattal gondolnám a
               munka szerzőjének. Azon czélzattal, hogy kerülő úton akar hozzám férkőzni s hogy egy
               angol tudós álczáját öltve fel, akar meggyógyítani úgynevezett kedélybetegségemből.
               Tehát ekkép akarja belém csöpögtetni az úgynevezett: ellenmérget. Kedves Nagybátyám
               oly hévvel védekezik e gyanú ellen, melyet én ki nem fejeztem, sőt arra nem is
               gondoltam, mintha csakugyan volna valami a dologban. De őszintén kijelentem, hogy
               erre most sem gondolok. Álmodozásaim közepett Arthur képe megjelent ugyan előttem, de
               hogy miért, nem tudnék beszámolni magamnak. Valószínüleg azért, mert a nagy eszmék és
               gondolatok önkénytelenül is Arthurra emlékeztetnek.</p>
				<p>A Jövő nemzedék közleményének folytatása az új felfogás és magas észjárás
               szempontjából pedig méltó az eddigi közleményekhez s ezek méltók volnának
               Arthurhoz.</p>
				<p>A haladásnak, sőt az ember organikus kifejlődésének van nagy ellensége. Kerékkötőnek
               nevezi ezt a munka szerzője. Kerékkötőnek azért, nehogy az ember haladása túlságosan
               gyors s hogy meg nem érdemelt legyen.</p>
				<p>Nehéz és erélyes munkával kell mindent kiérdemelni. Az anyagi és az erkölcsi világban
               egyaránt nagy szerep jut a munkának. Gyönyörű fejtegetést közöl itt a szerző a
               munkáról, melyet érdemesnek találok a szószerint való közlésre.</p>
				<p>Csodálatos energia uralkodik, úgymond, az erkölcsi és fizikai világon. Hanyatló, sőt
               elhalt népek föltámadnak, az élők örökre élnek ez energia hatása alatt.</p>
				<p>Ledönti ez a lét és nem lét rejtelmes s áttörhetetlen választófalát, belevezet az
               öröklét titkába. Sőt halhatatlanná képes tenni az egyént, átröpülvre az arasznyi lét
               porszemnyi területén. Világokat mozgat, világokat szüntet meg s új világokat teremt,
               ez az erély.</p>
				<p>Istennél úgy hívják ezt az energiát: teremtő hatalom. Embernél: a munka. Egyesülve a
               kettő: teremtő munka nevet visel s közel hozza egymáshoz az Istent és az embert. De
               akkép, hogy nem az Isten száll le, hanem az ember emelkedik föl az Istenség szédítő
               magassága felé. Valóban, az által teremtette az Isten az embert saját képére, hogy a
               munka ösztönét, vágyát, sőt boldogságát oltotta belé. A munka vágya és boldogsága
               nemcsak az egyéni és népnagyság föltétele, hanem egyszersmind a földi lét édessége s
               az üdvözülés kezdete ezen a sárplanétán. A czéltudatos és boldogító munka a
               ledönthetetlen választófal az ember és az állat között. Ez nem ismeri a czéltudatos
               munkát s a munka fölemelő, üdvözítő hatását.</p>
				<p>Az ember munkája a világmindenségben rejtező isteni teremtő erőnek alkotórésze vagy
               legalább örökérvényű atomja. Ép úgy, mint az ember lelke az örök teremtőléleknek
               planétánkra jutott mindig fényeskedő sugara. Az isteni erő dolgozott, a midőn
               megalkotta a csodás, az emberi értelem előtt örök fátyolba burkolózó mindenséget. Az
               ember a föld sarából öntudatra ébredve, akkor lépett erkölcsi életének
               kiszámíthatatlan magasságú és távolságú útjára, a midőn első munkáját elvégezte, a
               melyhez öntudat és önérzet kapcsolódott. A munka ma még kiszámíthatatlan és
               megmérhetetlen jövőt tár fel úgy az egyén, mint az emberiség előtt. Az egyén teremtő
               munkája ma is biztosítja a nagy szellemekre a halhatatlanságot. Az emberiség teremtő
               munkája elképzelhetetlen eredményeket létesíthet a földgolyón.</p>
				<p>A népek munkája biztosítja ezek hatalmát. Minden nép akkor halt meg, a midőn megszűnt
               dolgozni, s apái által szerzett vagyonból folytatott szibarita-életet.</p>
				<p>Róma többé nem dolgozott, még önmagát sem védte a barbárokkal szemben, a midőn a
               betörők kioltották életét s vele az akkori czivilizáczió fényét. A ma nem dolgozó
               népek szintén el fognak veszni. Mások munkája nem tarthat fönn nemzeteket, mert
               először a helyettük dolgozók rabszolgái lesznek, s utóbb elpusztulnak.</p>
				<p>És ez nagyon természetes, mert a munka egyénnél és népeknél a belső energia, az
               öntudatos életerő külső megnyilatkozása.</p>
				<p>E külső tünet megszűnése a belső erők ellanyhulására vagy épen megsemmisülésére
               vall.</p>
				<p>Viszont a munka ösztönének és vágyának fölpezsdülése jelenti új egyének, vagy új
               népek dicső föllépését, avagy régiek újjászületését. Minél előrehaladottabb a nép,
               annál többet dolgozik. A czivilizáczió központjain csodás mozgalmú és erélyes munka
               foly. Tudományos, irodalmi, földmívelő, kereskedelmi s a többi munka.</p>
				<p>A művelődés központjaitól távolodva, minden mérföldmutató a munka erélyének
               csökkenését jelzi. A barbár periferiák nem dolgoznak, tehát nem élnek.</p>
				<p>A munka a nagy egyenlősítő erő, a demokrácziának czélja és eszköze.</p>
				<p>Minden nép lehet nagygyá és dicsővé, ha dolgozni tud és akar. Nincs kizárva a
               népnagyság és dicsőség soraiból senki, még a legkisebb faj sem. A munka
               megszázszorozza erőit. A tegnap még kis nép holnap már vezethet a munka ereje által.
               Viszont a legnagyobb nemzetek dekadencziába esnek és vezetőből szolgává
               alacsonyodnak le, ha meg csappan életenergiájuk a munka szünetelése vagy megszűnése
               által.</p>
				<p>A czivilizácziót felidéző munka azonban - folytatja ezután a szerző - nagy
               ellenmondást tartalmaz következményeiben. Végzetes czirkulusz vicziózusz, melyből
               nehéz a kibontakozás. A munka megteremti a jólétet, sőt a gazdagságot. Összegyűjti a
               világ kincseit, s ezeket nem lehet bűntetlenül élvezni. Már maga a túlfeszített munka
               egyéneknél és népeknél megtámadja az idegrendszert, a túlhajtott élvezetek pedig
               lerombolják ezt. A kettő együtt, mely előzmény és következmény, létrehozta eddig a
               kerékkötőt, sőt a visszafejlődést.</p>
				<p>És nemcsak a czivilizáczió visszafejlődését, hanem egyszersmind az emberi
               organizmusét. Rómáról tudjuk, hogy nemcsak czivilizácziója hanyatlott el, hanem
               fizikailag is erős rómaiak gyengékké, szinte csenevészekké lettek. A szerző ezután
               megkapó színekkel rajzolja különösen a görög és a római czivilizáczió bukását.
               Elvezeti az olvasót Periklesz korába, a midőn a görög műveltség még tetőpontján
               látszott állani, de már észrevehetők voltak a hanyatlás jelei. A hősök, az atleták
               még léteztek, de már puha, selyem köntösben jártak s az ideg-ernyedtség meglátszott
               ízlésükön és szokásaikon.</p>
				<p>A szerző soraiból mintha illatos és langyos atmoszfera sugároznék ki, tele fénynyel
               és ragyogással. Mily szép, mily gyönyörű korszak lehetett ez, túlfinomodott
               ízlésével, fényes élvezeteivel. Csupa finomság és előkelőség az egész társadalom. A
               nagyság és dicsőség ragyogása összevegyül a társadalmi élet fényével. A tudomány és
               bölcsészet sasszárnyaival ég felé tör. A hősök kezében büszkén villog az aczél. A
               művészet csodáit alkotja, a melyek még háromezer év mulva is utólérhetetlenek. Nimfák
               népesítik meg a berkeket és ligeteket. Diána az olimpuszi erdőkben űzi a karcsú
               szarvast. Jupiter szerelmi kalandokra jár. Isteneket és istennőket alkot a véső. És
               szépségre, fenségre velük versenyre kelő alakok sétálnak Athén utczáin. Gyönyörű
               előkelő nők, a kiket a túlfinomodott ízlés számára nevelt koruk, szórakoztatják az
               előkelő görög társadalmat. A szalonban és a sétatéren, a hol a bölcsek oktatást
               adnak, mindenütt ott van az ő márványba vésett s maig látható dicső alakjuk.</p>
				<p>Az Akropolisz és a Partenon, mely ma csak egy csodás szemétdomb, az akkori világ
               ragyogó központja volt. Csak Armorika, Troubadour korszakának van némileg megközelítő
               melege és fénye, a görög czivilizáczió és műveltség nélkül. De ebben a melegben és
               fényben tenyészett a pusztító méreg, mely a hellen műveltséget és nagyságot
               ledöntötte. Az élvvágy ragadta kezébe a hatalmat, a romlott idegzetű társadalomban
               épen úgy, mint sok század múlva Rómában.</p>
				<p>Nemcsak egyéni, hanem tömegélvezetek forró és idegsorvasztó iszapjába sűlyedt az
               előkelő és finom társadalom, Görögországban épen úgy, mint Alexandriában s később
               Rómában. Eleusis, Alexandria, Róma stb. a tömeggyönyörök színhelyévé lettek az idők
               folyamában. Csak egy őrjöngő, beteg idegzetű társadalom vihette véghez mindazt, a mi
               az Afrodite- s Venusz-ünnepeken, a czirkuszokban s a dőzsölő lakomákon végbe
               ment.</p>
				<p>Csak egy megrendült agyszerkezetű társadalom anyái dobhatták oda áldozatúl az
               úgynevezett titkos ünnepeken ártatlan leányaikat, a kiket nagyon korán kellett
               odadobni, mert a gyermekkor után nagyon kevés ártatlan lány volt található
               Görögországban. Józan agy s ép idegrendszer mellett nem dőzsölhetett az egész
               társadalom oly vad orgiákban, a mint dőzsöltek görögök és rómaiak, eszeveszetten
               rontva testi és szellemi organizmusukat. A bűn és kéj szemérmetlenül hevert az
               utczákon, lepel nélkül torkoskodott az éttermekben s úszkált a férfiak és nők által
               közösen használt illatos, langyos fürdőkben.</p>
				<p>Utólag most már tudja az idegkórtan e botrányos jelenetek okait. Egész népek és
               társadalmak idegrendszerét juttatta tönkre az élvezetek fergetege. Nemcsak erkölcsi,
               hanem egyszersmind fizikai betegség tette tönkre a görög és római népet. Erkölcsi s
               az idegek fizikai ragálya pusztított Hellászban és Rómában egyaránt. A nagy epidemia
               nem kimélt meg semmit, s egyéni és történeti kifejezésre is jutott a szomorú emlékű
               római imperátoroknál.</p>
				<p>A pszihiátria szempontjából egészen bizonyos, hogy Neró és Kaligula egyszerűen
               őrültek voltak, s a Julia-nemzetség majdnem valamennyi tagja hajlott az őrültségre.
               És az őrültség miazmái szerteszét voltak szórva a társadalomban, felidézve a
               legperverzebb szokásokat s a legképtelenebb bomlást a társadalomban. Ha valahol, úgy
               Rómában megbizonyúlt, hogy a dekadens czivilizáczió megváltoztatja a nő helyzetét. És
               e megváltozott helyzet nem pusztán a család felbomlása által, hanem az erkölcsieken
               kívül, külső jelenségekben is nyilvánúlt. A férfiak gyávákká lettek, s tűrték a
               birkabőrös barbárok hányaveti és dölyfös uralmát. A nők ellenben vívni tanultak. Az
               ifjak kifestették arczukat, megnövesztették és befonták hajukat, hosszúra
               növesztették és szintén festették körmüket. A nők ellenben levágták fejük díszét s
               férfias mulatságokban lelték kedvüket. Sőt voltak oly idők is, a midőn már a férfiak
               és nők külön mulattak s élvezték perverz gyönyöreiket.</p>
				<p>A dekadens czivilizácziónak különös jelzője az, hogy férfiak és nők kezdenek
               egymáshoz hasonlítani. Minél inkább távolodik a két nem egymástól az érintkezésben,
               annál inkább közeledik egymáshoz a külső formában. De úgy, hogy a férfi kezd
               hasonlítani a nőhöz, vagyis elveszti férfiasságának külső jeleit, az izomerőt, a
               szakált stb., ellenben nőies szokásokat vesz föl. A görög őskorban a férfiszépséget
               Herkulesz és Tezeusz képviselték, kolosszális alakjukkal s hatalmas szakálukkal. A
               dekadens korban már Apolló lett a férfiasság eszményképe, sima arczával s nőiesen
               gömbölyű nyakával és karjaival. Róma hanyatlásának végnapjaiban többnyire már
               szőrtelen s festett arczú bábukból állott az előkelő római ifjúság.</p>
				<p>Ennek az enervált, idegbeteg társadalomnak el kellett pusztúlnia, hogy helyet adjon a
               fölfrissülésnek, mely a kötélidegű barbárság beolvadása által történt. És csakhamar
               be is következett az újabb fejlődés, mely elvezetett a mai nyugoti czivilizáczióra.
               Ám, már ismét kórtünetek mutatkoznak, különösen a latin népeknél. De vajjon hasonló
               sors éri-e a mai czivilizácziót? E kérdésnél jutott a szerző fordulópontjához. E
               kérdést s a vele kapcsolatos problemákat, különösen pedig a nők kérdését akképen s
               oly okosan fejtegeti a szerző, mint Arthur számos beszélgetése alkalmával tette. De
               sietek kijelenteni, hogy nem gyanakszom és nem gyanúsítok, nehogy kedves Nagybátyámat
               felingereljem. Épen azért szorosan ragaszkodom a tárgyhoz.</p>
				<p>A szerző a leghíresebb tekintélyekre hivatkozva tárgyalja az egyesek és a népek
               idegességét. Mind a kettőnek ugyanazon oka s ugyanazon fejlődési és visszafejlődési
               proczeszszusa van. Az általános idegesség nem mindig betegség, hanem néha
               felmagasztalt állapot, minő a lelkesedés egyeseknél és népeknél. De mégis, bizonyos
               ideges állapot szükséges ehhez, különösen akkor, midőn nagy emberek akaratának
               hipnotikus közlése által történik. Az egyének és népek egyaránt alkalmasak a
               hipnózisre, s pedig bizonyos fokú idegesség mellett. A nagy forradalomra kiváló
               férfiak eszme-hipnózisa bírta a franczia nemzetet. És ugyanezt Napoleon hatalmas
               akaratereje hipnotizálta évtizedek harczaira s dicsőségére. A tömegek mindig
               hipnotikus hatás alatt vannak, midőn nagyot cselekesznek, mert különben élettelen
               testet képeznek. Ez is mutatja az eszmeerő hatalmát az anyag felett s a természet
               durva erőinek leküzdését a szellem által. A midőn azonban az idegesség már betegséggé
               fajúlt, egyéneknél és népeknél romboló hatású. De a legkiválóbb tekintélyek szerint
               az organizmus az idegbajhoz is hozzászokik, mint a legtöbb betegséghez. Sőt az
               idegbaj, mivel az többnyire nem is betegség, hanem csakis az idegek működésének
               zavara, számos, sőt túlnyomó esetben önmagától gyógyúl. Ez volt nézete a híres párisi
               professzornak, Charcotnak, a ki némely idegbaj lényegének megfelelően állította fel
               tételét: Traìtez les nerves en canaille! Egyes idegbajok lényegére nézve, bár nem ily
               erélyes, de hasonló nézetben volt a gráczi, később a bécsi egyetem híres tanára,
               Krafft-Ebing. Ugyancsak így gondolkodnak az angol s a legtöbb prakszissal bíró
               amerikai orvosok. Mindegyik azon meggyőződésben van, hogy az egyéni és a
               nép-organizmus az idegességhez hozzászokik, s a mi sokszor átok és csapás volt
               egyéneknél és népeknél, áldássá változik.</p>
				<p>Ezt a hozzászokást már tények mutatják. A legnagyobb tévedés azt hinni, hogy a modern
               kor az idegességek kora. A gyorsan érő czivilizáczió most is idegességet hozott ugyan
               létre. Különösen a leggyorsabban élő Amerika az idegesség klaszszikus földje. De
               micsoda akár Amerikának idegessége, a görög és római kor idegességéhez? Minő
               enerváltság Francziaország enerváltsága, a görög és római nép enerváltságához
               hasonlítva a dekadens korban? A perverz ízlés ma is jelentkezik. A szemérmetlen
               színdarabok és regények kedveltsége, bizonynyára a hanyatlás és idegesség jele. A
               családi élet bomlása s a nőkérdés előtérbe lépése mutatja, hogy a baj komoly. De mind
               e jelenség meg sem közelíti a görög és római hanyatló kor leplezetlen undokságait s a
               tébolyúlt embertömegek sűlyedt élvvágyát. Micsodák a mi színházaink az
               eleuzisi-ünnepekhez képest, ahol a testi szépség hipnotizálta a beteg idegeket. A hol
               a szép Phrinét az egész város, a lakósság élén a hatóság kisérte őrjöngő mámorban a
               tengerpartig, hogy lássa vetkőzését s a hullámokba merülő gyönyörű idomait. Avagy
               micsodák a mi mulatóhelyeink durva élvei a római czirkuszok vad gyönyöréhez
               képest?</p>
				<p>A javulás kétségbevonhatatlanul látható. A tapasztalat és a tudomány egyező nézete
               szerint kimutatható, hogy az idegbaj egyénekre és népekre nézve már is enyhűlt.</p>
				<p>A szerző belemélyed maguknak a betegség jellegével bíró komoly idegbajoknak
               történetébe, s e történetből igazolja, hogy a tömeg-idegbetegségek egyáltalán
               megszüntek, vagy csak szórványos jelenséget képeznek. Görögország fénykorában
               nemcsak a tömeg-élvezetekkel kapcsolatos ideglázakat ismerte, melyekről már szó
               volt, hanem a valóságos idegepidemiákat. Már Plátó foglalkozott e jelenségekkel,
               különösen azoknak a “szent betegség” nevű fajával, mely a jósnőket lepte meg. Ez a
               szent betegség egyszerűen a legmagasabb fokú hiszteria volt, mely vonaglásokban,
               önkívületi állapotban s viziók által nyilatkozott. Így jósoltak a jósnők, s azért
               nevezték e betegséget - szent betegségnek. Jellege azonban megmaradt akkor is, a
               midőn a tömegekre ragadt rá. Megmaradt az ó koron és a közép koron keresztűl. A
               keresztény korszak elején az ördöngősök, vagyis az ördög által megszállottak
               vonaglásaiban és önkívületeinek alakjában lépett fel. Különösen a 4-ik, 5-ik és 6-ik
               század tele van e tömegbetegség fellépésének emlékeivel. Az úgynevezett
               Chorearhytmica átvonult a középkor legnagyobb részén s csapását képezte még a
               klaszszikus műveltség újjászületési korszakának is. Jellemző, hogy akkor magát
               Németországot sem kimélte az idegragály. Igaz, hogy leginkább a latin népeknél
               pusztított, s a flórenczi betegségről maga Charcot írt, de az 1574-iki nagy járvány
               Aachen táján pusztított. Heiker leírja, hogy ez évben Aachenbe Németországból az
               asszonyok és férfiak egész serege érkezett, a kik valamennyien vonagló dühöngésbe
               törtek ki és különös látványt képeztek az utczákon és a templomokban. Karjaikat
               magasba emelték s így tánczoltak órákon keresztűl a legvadabb mozdulatokkal, míg
               végre a földre estek, s nagy félelmet, szinte közeledő haláluk félelmét érezték. A
               vad táncz alatt a betegek nem láttak és nem hallottak, s képzeletükben szellemeket
               láttak, a kiknek nevét azután kiáltozták. E betegségi tünetek, legalább a tömeges
               föllépés tekintetében, századról századra apadtak, s legujabban csak egyszer léptek
               fel epidemia alakjában, ekkor is Madagaszkár szigetén, 1883-ban és 1884-ben. Európa
               területén azonban ez az epidemia többé meg nem jelent, a mi azt mutatja, hogy az
               idegbajok enyhűltek, sőt ragályos és epidemikus jellegük megszűnt. Angol és különösen
               német orvosok bizonyos fölénynyel hirdetik, hogy germán földön a hiszteria vagy
               egyáltalán nem lép föl, vagy nem bír a betegség jellegével. Marie jegyezte ezt meg
               1887-ben, a L’hystérie en Allemagne czímű munkájában. Valami faji gőg jelentkezik,
               úgymond, különösen a német orvosoknál, mintha csak mondanák: ti latinok
               hiszterikusok, sőt túlhiszterikusok vagytok, mi germánok ellenben nem ismerjük a
               hiszteriát. Ha ez nálunk előfordul is, de nem gyakran fordul elő s nem hasonlít a ti
               hiszteriátokhoz.</p>
				<p>Bármennyire panaszkodik Marie, hogy Charcot diagnozisa nem hatolt át Németországba,
               mégis bizonyos, hogy nemcsak az epidemikus idegbajok, hanem egyáltalán az
               idegbetegségek német földön vagy egyáltalán nem, vagy csak kis mértékben lépnek fel.
               Ugyanott, a hol a középkorban még egész nagy tömegek szenvedtek a legsúlyosabb
               idegbajokban. Az idegbetegség azonban a latin népeknél is elvesztette régi,
               különösen pedig tömeges jellegét. Ha az emberiség alig egy fél évezred alatt ennyire
               kezdi kiheverni az idegbajokat, remény van rá, hogy az idegbetegségek teljesen meg
               fognak szűnni.</p>
				<p>A kerékkötő tehát eltörik. Ennek ideje természetesen ki nem számítható, mert a
               fejlődési proczeszszus hosszú, sőt időközben meg-megáll. Újabb vérkeveredés is
               történhetik, mert a népeket közelebb hozza egymáshoz a czivilizáczió. Európa keletén
               a vérkeveredésre még sok anyag van. Ázsiában pedig az orosz és az angol terjeszkedés
               új felfrissítést fog képezni. De ugyanazon fajok is hozzászoknak az idegességhez,
               mint hozzászoktunk a váltólázhoz, mely kezdetben halálos kimenetelű volt. És
               organizmusunk kevésbbé veszi már fel, vagy pedig parallizálja a kolera és pestis
               baczillusait. Azonkép lesz az idegességgel is. És akkor boldog kor vár a népekre és
               az emberiségre. Igaz, hogy a haladás és a munka lázassága megszűnik, mert ennek
               előfeltétele az idegesség. A haladás biztosabb leend s mentes lesz a visszaeséstől. A
               társadalmi bajok legtöbbjét megszűnteti az emberek átalakulása, különösen normális
               viszonyok közé jut vissza a nőkérdés.</p>
				<p>Ha valamelyiknek, - úgymond a szerző, - főleg a nőkérdés egy részének idegesség az
               oka. A nők egyáltalában idegesebbek a férfiaknál. A szeszély idegességben
               gyökeredzik. A nő kedélyének gyors átalakulása, a sírásból nevetésbe való átcsapása,
               gyorsan változó haragja és mosolya, idegességi tünet.</p>
				<p>Idegességre vezethető vissza a nőnek hibája vagy túlzott erénye egyiránt. A
               szerelemmel való visszaélés vagy a szerelem visszautasítása egyaránt idegbetegség.
               (Természetesen mondanom sem kell, hogy itt kedves Nagybátyám rám gondol.)</p>
				<p>Lombrosó általánosítja a tételt. Szerinte egyáltalán nincs bűn, csak betegség. A
               gyilkos, a rabló, a tolvaj, a sikkasztó kórházba s nem börtönbe való. Agyszerkezete s
               idege rossz, melyeket meg kell javítani.</p>
				<p>Bizonynyára nagy kérdés ez, melylyel a tudománynak és emberiségnek le kell számolnia.
               És ha igaza van Lombrosónak, akkor az idegbajok enyhültével kevesbedni fog a bűnök
               száma. Az idegességet a bűnkrónika irányában nagy elmék tanulmányozzák, de alig
               vizsgálják az erény irányában. A normálist túlhaladó jóság, szeretet vagy szerelem
               pedig szintén idegbajjal áll kapcsolatban.</p>
				<p>A túlságosan jó és puha szív rendszerint ideges. Az őrült vagy szent, nem pusztán
               költemény, hanem megfelel a való életnek.</p>
				<p>Az idegesség enyhültével és megszűntével a nők kedélyvilága és életfeltétele is
               átalakúl. Nem lesznek sem beteg idegű Meszszalinák, a kik a bűn ocsmány fertőjében
               hevernek, sem pedig a szerelmet belső ellenszenvük vagy túlfinomított elméjük miatt
               visszautasító különczök. Egyáltalán kevés férfi és nő fog kívül maradni a házasságon.
               És a házasságok többnyire boldogabbak lesznek, mert azokat rendszerint a szeszély, az
               élvvágy, a fényűzés s a pazarlás rontja meg. A két utóbbi is határozottan ideges
               tünet. A nyugodt, normális ember és asszony nem fényűző, se nem tékozló.</p>
				<p>Úgy a fényűzés, mint a tékozlás gyakran az őrültségig fokozódik. A családi élet
               egyszerűbb s kevésbbé drága lesz.</p>
				<p>De már a jelenkorban meg kell oldani a feladatot, hogy a nő el ne veszítse otthonát s
               ki ne lépjen a családi életből. A gyár-ipar deczentralizácziója, a szövő-iparnál már
               lehetségesnek bizonyúlt családi rendszer s a nagy méretekben fejlődő erőátvitel azt
               eredményezhetik, hogy a nő részt vesz az élet küzdelmeiben s mégis megmaradhat a
               család körében. Az otthon védőangyala s gyermekeinek nevelője lehet.</p>
				<p>E nélkül a társadalmi problema nem oldható meg a munkás nőkre nézve. Az értelmi
               keresettel foglalkozó nők számára is csak hasonló szellemben oldható meg. Az
               irodafalanszternek szintén családi deczentralizáczión kell átmennie.</p>
				<p>Hasztalan kisérlették meg a szocziálisták s névszerint Bebel az otthon felesleges
               voltának bebizonyítását. E bizonyításnál hiába helyezkedtek az elvi álláspontra, mely
               szerint a nő teljes egyenjogúságra van hivatva a férfival s nem egyedül arra, a mit
               Demoszthenesz több mint háromezer évvel előbb mondott, hogy egészséges gyermekeket
               szűljön.</p>
				<p>A nő szellemi képessége s e szellemi képesség egyenjogúsága ma már kívül áll a vita
               körén. Hirt, Bischoff s más tudósok rég meg vannak czáfolva, mintha a nő a magasabb
               tudományos kiképzésre nem volna alkalmas. A törvényhozások egymásután tettleg
               megnyitották a tudományos pályákat a nők számára. Svédország legujabban még a jogi
               pályát is megnyitja s ez fog történni mindenütt, a hol még a jogi egyetem kapuja
               zárva van a nők előtt. Schopenhauer kicsinylő elmélete vagy némely természettudós
               azon állítása, hogy a nő alacsonyabb fokú lény a férfinál, nevetséges és túlhaladott
               álláspontok.</p>
				<p>És kétségtelen, hogy a modern társadalmi átalakulás feltartóztathatlanúl maga után
               vonja a nő helyzetének és szerepének átalakulását.</p>
				<p>Ez átalakulásból azonban meg kell menteni már korunkban a nő otthonát s kedélyének
               díszét és zománczát. Különben a legmagasabb czivilizáczió is szürke és dísztelen
               leend. Erdő madárdal, s mező a virág költészete nélkűl.</p>
				<p>Az anya és az otthon nélkűl nevelt késő nemzedékek elvesztenék lelkük nemes, emelkedő
               képességét s az élet szépségei iránt minden érzéket. Rideg világ támadna akkor,
               melyért nem volna érdemes küzdeni, sőt s melyet mindenáron ki kell kerülni. És
               kikerülhető az ember bármily mesés fejlődésének útján.</p>
				<p>Még a fizikailag átalakuló jövő embere is csak az otthon körében lehet boldog.</p>
				<p>Ezt az embert megkeresni s a tudomány fényével már előre megvilágítani, bizonyára van
               oly érdekes és nagy feladat, minő a Darwin-féle őslény felkeresése, a melyből az
               ember állítólag származott.</p>
				<p>Ezt az embert fogja bemutatni a szerző következő fejtegetéseiben. Mivel az idegesség
               korszaka még nem múlt el, képzelheti, kedves Nagybátyám, mily idegesen várom az újabb
               közleményt. És ha megengedi, ismét Arthurra gondolok, bár csak annyiban, hogy nem
               cserélhetek vele eszmét ez érdekes fejtegetések fölött. Ezt valóban sajnálom.</p>
			</div>
			<div type="chapter">
				<head>Tudomány és tudományos hit.</head>
				<p>Ezt a czímet kellene viselni az egész munkának. Ezt érdemelné az a magas irányzat,
               melyben a munka vezér-gondolatai viszik az olvasót. Viszik oly magaslatra, a honnét
               messze kilátás esik a földi lét panorámájára, a hajnalderengés fényével világítva meg
               a látás legtávolabbi határát.</p>
				<p>E magaslatról, kedves Nagybátyám, már-már látom az Ellenvélemény bizonyításának végső
               czélját. Már-már tisztúlnak a szemeim előtt a sötét ködök. Biztosan még nem látom a
               végső eredményt, de a sejtelem gyors szárnya hatalmas csapásokkal viszi előre a
               lelkemet.</p>
				<p>Különösen a tudományos hit, mint a szerző nevezi, új világosságot nyit lelki szemeim
               előtt. Lehetőleg szószerint, de a lényeget mindenesetre közlöm, kedves Nagybátyám, a
               mint a szerző hatalmas elmeéllel elhatárolja a tudomány, a vallási hit s a tudományos
               hit fogalmait.</p>
				<p>Azon alapgondolat vezérli a szerzőt is, a mely vezette Arthurt, hogy az ellentéteket
               inkább megszüntesse, mint erősítse. A vallást épen úgy, mint én szoktam tenni
               gondolataimban, az egyéni boldogulás és üdvözülés túlvilági körében helyezi el. A
               vallási hit szerinte is csak az egyénnel és nem az emberiséggel foglalkozik. Az egyén
               lelkét akarja megmenteni a földi lét erkölcsi nyomoraiból s előkészíteni a túlvilági
               lét boldogságára.</p>
				<p>De e problemán kívül még mennyi kérdés várja a gondolkodó elme megoldását. Mint
               iránytűjét és kormányát vesztett hajó a háborgó Oczeánon, oly segélytelenűl áll az
               emberi elme a lét többi nagy problemájával szemben. Tudja, kedves Nagybátyám, hogy e
               problemák tépték és sebezték lelkemet. És a materiálista tudomány nem adott választ
               kérdéseimre s a peszszimista filozófia hideg és nehéz ólomfelhőivel borította be
               belső világomat.</p>
				<p>E problemákra nézve még a vallásból sem meríthettem vigaszt. Sötéten, némán s válasz
               nélkül állt előttem a létnek minden nagy kérdése. A vallási hit csak az egyén lelki
               problemáját világította meg. És íme, most a szerző egy másik hit fáklyáját gyújtja
               meg: a tudományos hitét.</p>
				<p>Még nem tudom, meddig hatol a sötét kérdések mélyébe ennek a fáklyának világítása. De
               már is látom, mily hatalmasan küzdi le ez új fénysugár a lélek látáshatárán borongó
               ködöket. A nő hivatása: a szerelem, az ember és a czivilizáczió jövője alakot
               kezdenek ölteni a tudományos hit világító sugarának hatása alatt.</p>
				<p>A szerző világosan megkülönbözteti a tudományt és a tudományos hitet. A tudomány
               felfegyverzett szemeivel biztosan lát. A tárgyi lencse pozitivitással mutatja a
               dolgokat. És ez határozottan áll épen a legpozitivebb tudományokra, a
               természettudományokra.</p>
				<p>A tudományos hit való és bizonyos tények logikai következtetése. Sejtés, de a melynek
               alapja a tudás. A tudományos hit tehát nem puszta ábránd vagy képzelet. Való
               tárgyakat mutat, de talán más színben és mértékben. Épen úgy, mint a hajnali
               derengésben a tárgyak alakja megnövekszik és néha ismeretlenné lesz, de mégis valódi
               tárgyak azok.</p>
				<p>A pozitiv, sőt materialista tudományokról tehát nem szabad oly lenézőleg beszélni,
               mint az ellenhatás gyanánt bekövetkezett tiszta eszmei filozófia teszi. Ellenfele
               tulajdonképen a peszszimista filozófia és mégis a pozitiv tudományokat támadja.
               Pedig, az ellenkező taktikával, a materialista tudományokat kellene felhasználnia a
               peszszimizmus leküzdésére, mint teszi a modern naturalismus.</p>
				<p>A természettudományokat kellene használnia eszmei czélok bizonyítására. És mert ezt
               nem teszi, a természettudományok bizonyító ereje mind a peszszimista filozófia
               birtokában marad. Ezért szállja meg a lelkeket a lemondás és kétely fekete árnyéka.
               Különösen a nők egy része marad védtelen a peszszimizmus hatásaival szemben. Az a
               rész, melyet a modern nőnevelés kiművel s mintegy előkészület nélkül visz be a
               legnagyobb problemák világába.</p>
				<p>Gondolhatja, kedves Nagybátyám, hogy a szerző e fejtegetése engem a legközvetlenebbül
               érint.</p>
				<p>Mindig a való szilárd alapján marad meg. Féken tartja képzelmét. A jövő emberét sem
               mutatja be fantasztikus találmányainak közepette.</p>
				<p>Nem a jövő évezredek regényét írja meg, hanem egyszerűen tudományos tételeket állít
               fel s ezekből tudományos következtetéseket von le az organikus és szellemi fejlődésre
               nézve.</p>
				<p>Megtalálja és kifejti a kapcsolatot a föld delejessége, az eszme ereje s az ezt
               hordozó idegrendszer közt. Ezt a kapcsolatot alkalmazza részben a múltra is. De
               felállítva a tételt, hogy a föld delejessége, annak kihűlési arányában növekszik,
               csodás következtetéseket von le a jövőre.</p>
				<p>A múltat is érintő s bevezető fejtegetései ezek: Az eszme forrása a lélek. Az
               eszmeerő a lélek megnyilatkozásának energiája. A tüzes nyelvek, vagyis az eszmének a
               lángoló szó által való hordozása az eszmeerő energiájának csak eszköze. A fő a
               lángoló gondolat, az isteni szikra. Az eszköz a mondott és az írott szó, a képes
               ábrázolat stb. Sőt mindennél több és hatalmasabb: bizonyos delejes kisugárzás,
               melynek forrása a lélek, hordozója valamely moralis éter. Úgy viszi ez azt, mint a
               világűr étere viszi a végtelenségbe a fény sugarait. Csakhogy az eszme világosságának
               erélye hatalmasabb még a fizikai világosságnál is.</p>
				<p>Ennek hatványa a távolság négyzete szerint fogy, holott az eszmeerő hatása gyakran a
               távolság arányában nő. A kereszténység eszmeerélye ma nagyobb, mint volt
               keletkezésének idején. Az egyenlőség és szabadság nem egyszer volt intenzívebb távol
               periferiákon, mint a hol született, Francziaországban. A fényforrások a fizikai
               világban gyakran hanyatlanak, sőt elpusztulnak. Megvakúl valamikor mesés idő végén a
               ragyogó nap, mely ma még világosságával és melegével élteti a földtekét. Az eszmeerő
               világosság-forrásai nemcsak nem homályosodnak és fogynak, hanem inkább növekednek és
               csodásan hatalmasabbakká lesznek. A nyomdafesték ma törhetetlenebb ragasztéka a
               czivilizáczió épületének minden egyéb ragasztéknál, míg feltalálása idején csak
               kétes jelentőséggel birt.</p>
				<p>Az eszmeerő delejes hullámai végtelen folytonossággal torlódnak egymásra s fényes
               gyűrűik soha szűkebbé, hanem mindig tágabbakká lesznek a végtelenség határtalansága
               felé.</p>
				<p>A rejtélyes fluidum, melyet az emberi lélek belső erélye áraszt, már eddig is a
               csodák végtelen sorozatát hozta létre. Az eszmedelej az egyénből a lángoló tüzes
               nyelv vagy a lángoló betű által behatolt a tömegekbe. Az emberiség minden átalakulása
               ily hatás következménye.</p>
				<p>És jövőre tán nem lesz szükséges még a külső eszköz sem. A delejes lelki erély
               önkényt átömlik egyik lélekből a másikba. Így olvad össze az emberiség lelke s így
               lesznek a léleknek egységes hangulatai.</p>
				<p>Így vibrál az eszmeerő az emberiség óczeánjának egyik partjától a másikig, mint
               vibrálnak a fizikai óczeán hullámai a szelek dinamikai hatása alatt.</p>
				<p>Így alakúl a nemzetek, népek s az emberiség köztudata s belső önérzete.</p>
				<p>Így támadnak a nagy viharok, átalakulások az emberiség lelkében. Így történik az a
               folytonos és következetes haladás, melynek végtelen útja mellett csak azon népek nem
               maradnak el, a melyekben az eszmeerő hatalmasan vibrál, de nem pusztán reczepczió,
               hanem egyszersmind kezdeményező erély gyanánt. Az eszmeerő iránt kevésbbé fogékony
               nemzetek és fajok lassankint vagy rohamosan elpusztúlnak, mint elpusztúl a rozsdás
               vas, mely nem képes a fizikai delejvillamosság vezetésére. De egyénben épen úgy mint
               a népben legerősebb és leghivatottabb az, a melyben az eszmeerő befelé vagyis
               önmagába s egyszersmind kifelé, másokra hat. A reczeptiv népek csak áteresztik
               magukon az eszmék villamos áramlatait, a mi által azonban belekapcsolódnak a
               diadalmasan haladó emberiség nagy egységébe.</p>
				<p>Azon egyének és népek, a melyekben megfogamzik és születik az eszmeerély, a
               villamtelep és motor jelentőségével birnak a czivilizáczióban. Ezekben önmagukban
               támad az eszmefeszültség s kisugárzás által tovább adják azt egyéniségükből. Az
               eszmenyomás épen oly expanzitást eredményez a lélekben, mint a mily expanzitást
               mutatnak a fizikai világ egyes tünetei.</p>
				<p>A levegő komprimálható és kiterjeszthető. A hang rezgéseit közvetíti. Az éterben
               kiterjeszkedik a világosság, a végtelenség óczeánjában. A lelket feszítő akarat és
               eszmeerő kiterjedésre birja ezt, úgy, hogy gyakran eljut a fizikai érzékek
               szféráján-túli régiókba.</p>
				<p>És mily kisszerűek a világ legnagyobb mozzanatai is a gondolat szárnyain repülő lélek
               expanzitásához viszonyítva. A világosság kevesebbet halad egy másodpercz alatt
               félszázezer mérföldnél, a villamsugár sebessége valamivel túlhaladja a 60.000
               mérföldet. A gondolat szárnyaira kapó lélek, az eszmeerő lökése következtében,
               megmérhetetlen útakat képes bejárni a másodpercz ezredrészei alatt. Eljut magához az
               Istenséghez s annak felismeréséhez. És sasszárnyai nem fáradnak el, mint a költő
               mondja, mire oda ér...</p>
				<p>Ezen eszmeszárnyalás után a szerző két tétel folyományaira útal. Az első tétel, mint
               mondva volt, az, hogy a föld delejessége kihűlése arányában növekszik s ekkép
               fokozatosan hat az ember testi organizmusára és szellemvilágára.</p>
				<p>A második tételt már ismételten fejtegette s abból áll, hogy az idegesség kóros
               tünetei mindinkább enyésznek. Vagy pedig a kóros tünetek elvesztik betegségi
               jellegüket, mindinkább általánosakká lesznek s a normális állapot jellegét öltik fel.
               E két alapvető tételből vonja le a szerző csodásnak látszó s mégis egészen tudományos
               alapú következtetését.</p>
				<p>Azon következtetést, hogy az ember épen idegrendszerének túlfinomodása által aratja
               diadalát a természet nyers erői felett. Helyesebben, belsővilága, az isteni szikra
               vagy az eszmeerő, e túlfinomodott idegrendszer által érvényesül.</p>
				<p>És itt a szerző gyakorlati tényekre utal. Sorra veszi a ma még elszigetelt, de
               mindinkább szaporodó s eddig még tudományosan meg nem magyarázott tüneteket. Ezek
               közt legelső sorban azokat, a melyek egyáltalán nem birnak a kórtünet jellegével,
               mert hisz teljesen egészséges egyéneknél is előfordúlnak. Ilyen legelső sorban a
               telepatia és a másodlátás. Mind a kettő egészen normális, habár ma még kivételes
               tünet. De nem is nagyon ritka, különösen a telepatia. Nem szorítkozik csak az északi
               népekre. Svédországban és Norvégiában szinte mindennapi s gyakori esetben együtt
               fordúl elő a másodlátással.</p>
				<p>Krisztiániában csak a minap kiáltott fel tanúk előtt egy fiatal asszony, hogy nemcsak
               érzi, hanem látja férjének halálos küzdelmét az Oczeán rettentő hullámai által
               széttört hajó roncsain. Az eset teljesen igaznak bizonyúlt. Úgy történt, mint a nő
               látta.</p>
				<p>Ismeretes azon norvég költemény, melyben az anya látja, mint téved el a hózivatarban
               három szép leánya s mint vesz el mind a három, belezuhanva a közeli tengerbe. Ez a
               költemény való esetet énekelt meg.</p>
				<p>Nincs oly kétkedő elme vagy oly merev agyú gondolkodó, a ki magát a számtalan tényt
               tagadhatná. Alig van család vagy egyén, a kinek valamely rokona vagy ismerőse vagy
               önmaga nem érezte volna már a telepatia nagyobb vagy kisebb tünetét. Nemcsak az
               északi népek, hanem mi is ki vagyunk téve a csodás hatásnak, hogy megérezzük
               kedveseink baját.</p>
				<p>Ki nem tapasztalta, hogy valamely jelből előre megtudta valamely rokonának vagy
               ismerősének halálát? A kétkedő vagy a ki az ügygyel nem törődik, legfeljebb vállat
               von. Nem tartja érdemesnek fejét törni a szerinte megfejthetetlen rejtélyen. Pedig ez
               a rejtély nem megfejthetetlen s kapcsolatban áll a föld delejességével. A telepatia
               és a másodlátás a drót nélküli távirás egy bizonyos faja. Más az eszköze, de mégis
               hasonlít ahhoz. És nemcsak a távolérzés, hanem a távollátás vagy másodlátás is. A
               gyakorlat sokkal előbb feltalálta a távollátást, mint Edison gondolt rá, hogy a
               villamosság segítségével megvalósítja ama csodát, hogy láthassuk is azon egyént, a
               kivel a távbeszélőn át társalgunk. A föld delejessége alkalmas idegrendszer mellett
               már rég létre hozta a bámulatos tüneményt. Vagy helyesebben beszélve, az ember
               eszmeereje megfelelő idegrendszer mellett a föld delejességét közvetlen érintkezésre
               használhatja fel. Érzést és gondolatot cserélhet ki ezer és ezer mérföldre. Sőt
               láthatja szintén ezer és ezer mérföldről a szeretett lényt, a kivel sodrony nélkül a
               föld delejessége köti össze.</p>
				<p>A csodás láncz akképen alakúl, hogy az érintkezés egyik pólusát egyik s a másikat a
               másik képezi. Maga a földgömb a vezeték s az áramlatot a föld delejessége adja. A
               csoda tehát nem csoda, hanem fizikai tünet. Ok és okozat.</p>
				<p>De épen azért fizikai alapon bizonyítható, hogy az ember szellemi lénye az anyagi
               világ fölé kerekedik. Megszüntetheti a távolságokat, nincs határa a látásnak s
               érzésnek. Annál kevésbbé képezhet a föld delejességét eszközül használó eszmeerőre
               nézve gátat a ház fala vagy a levél borítéka.</p>
				<p>Az utóbbinak tekintetében számtalan eset jár közszájon, hogy valaki behúnyt szemmel s
               a zárt borítékon keresztűl elolvasta a levél tartalmát. Erre azonban azt mondják,
               hogy az illető hipnotikus álomban volt.</p>
				<p>Jó, abban volt, de azért mégis kétségtelen, hogy a szellem világa diadalmaskodott az
               anyag felett. A föld delejessége s a megfelelő idegrendszer létre hozta a tünetet,
               hogy az emberi szellem nem állt meg az öntudatlan természet rideg gátjai előtt.</p>
				<p>De az ember idegrendszere mindig finomabb lesz általában s a kórtünetek megszűnnek
               vagy csak látszólagosak, mert eddig nem értettük meg azokat. Az embernek pedig az a
               szokása, hogy a mit meg nem ért, azt vagy el nem hiszi, vagy kineveti. Másrészt pedig
               a föld delejessége kihűlésének arányában növekszik.</p>
				<p>Ekképen mindig és mindig több ember lesz, a ki bírni fog a telepátia és másodlátás
               tehetségeivel. És nemcsak északon, hanem délibb vidékeken is, mert a föld növekedő
               delejessége terjedni fog.</p>
				<p>Már maga a tény, hogy eddig főleg az északi népek bírtak e csodás képességekkel,
               mutatja a tünet kapcsolatos voltát a föld delejességével, mely eddig leginkább az
               északi régiókban jutott nagyobb erélyre. És pedig nemcsak azért, mert a föld delejes
               gömb lévén, a delejes áramlat a sarkok felé intenzivebb, hanem azért is, mert itt
               nagyobb mértékben hűlt ki. A delej-villamos áramlatok tehát mindig nagyobb energiával
               és szélesebb területeken lépnek fel, előidézvén a föld delejességével kapcsolatos,
               tehát egészen természetes, de eddig eléggé pontosan meg nem fejtett tüneteket.</p>
				<p>És a mi áll a telepátiára s a másodlátásra, áll egyszersmind a sok szédelgésre
               alkalmat adó gondolatolvasásra is, mert az semmi más, mint a kettő külön-külön, vagy
               együtt. Bizonyos fokig ez a képesség benne van még a normális emberekben is.
               Önkénytelenül kitaláljuk más emberek rejtegetett gondolatát, s nem mindig logikai
               következtetéssel jutunk ide. Szinte meglepetésszerűen előre érezzük, a mit más
               mondani fog. A túlfinomított idegrendszerben vibráló delejesség a csodásság határáig
               fokozza a tünetet.</p>
				<p>A visszaélések és szédelgések megvetésre méltók, de magát a tényt s annak okát meg
               nem változtathatjuk. Azt a tényt, hogy az ember szelleme közvetlenül érintkezhetik
               másnak szellemével. Ezen s egyéb, ma még elszigetelt jelenség czáfolhatatlan
               bizonyítékát képezi annak, hogy az ember szellemi lénye föléje kerekedhetik a durva
               anyagnak, s egészen fizikai alapon a fejlődés csodás magaslatára juthat. Oda, a hol
               már enyészni kezd állati lényének még emléke is.</p>
				<p>Eddig tart a tudomány. Ezután következik a tudományon alapuló hit és sejtés.</p>
				<p>Hogy mily találmányok birtokába juthat az ekképen fejlődő emberiség, ezzel a szerző
               ismételt kijelentései szerint nem foglalkozik. Ezt a képzelem szabad röptére hagyja.
               De igenis, nagy, sőt óriási változást idéz elő úgy az egyén, mint az emberiség
               életében ez az átalakulás. Sőt az eddigi találmányok nagy részét feleslegessé teszi
               az ember átalakúlt lénye. Mire való lesz akkor a távíró és a pósta, hogyha az emberek
               ily közvetítés nélkül is közölhetik egymással gondolataikat?</p>
				<p>De, mint már említve volt, a betű is feleslegessé válik, mint a gondolat
               kicserélésének eddig óriási hasznú eszköze. A gondolatközlés közvetlenűl s így
               legnagyobb hatással és erélylyel történik. Mily kiszámíthatatlan következményei
               lesznek ennek a művelődés gyors és hatalmas terjedésére!</p>
				<p>A mint a gondolat isteni szikrája kipattan az egyik agyvelőben, hosszadalmas és
               erővesztéssel járó közvetítés nélkül átcsap mások agyvelejébe. A delejesség átviszi a
               tömegekbe az eszme világosságát és hatalmát.</p>
				<p>Minő fejlődés és művelődési kor lesz az, visszaesések, eldurvulások nélkül?</p>
				<p>Megszűnnek a bűnök, hisz’ már maga a gonosz szándék nem maradhat rejtve.</p>
				<p>És a mai nőket nagyon fogja érdekelni az, hogy lehetetlenné lesznek a szerelmi
               hazugságok, a családélet megtisztúl minden csalfaságtól, s megszűnnek a szerelmi
               vallomások. Megszűnnek azért, mert feleslegesekké válnak.</p>
				<p>Részben ugyan feleslegesek ma is, mert nincsen az a 16 éves kis lányka, a ki meg nem
               sejtené, hogy valakinek tetszik. És nincs oly 30 éves nő, a ki teljes biztossággal
               bele nem látna udvarlójának lelkébe.</p>
				<p>Tehát ismét a gyengébb, finomabb szerkezet közvetíti a médiumnélküli érintkezést a
               lelkek közt.</p>
				<p>A ma még erősebb idegzetű férfinak távolról sincs meg annyira az úgynevezett hatodik
               érzéke, vagy helyesebben és tudományosan, másodlátása, mint a nőnek. A nő finom
               ujjacskáinak hegyén delejes áramlatok rezegnek. Ezek adják a nőnek a finomabb
               érzéket, a tapintatot és a helyzetek gyors felismerését.</p>
				<p>Visszatérve a szerelmi vallomásokra, a túlfinom korszakban egész biztonsággal
               mondhatja a nő a férfinak: “Látom érzelmeit és gondolatait, s így felesleges, hogy
               azokat kifejezze.” És mindenki tisztában lehet, vajjon mily fogadtatásra számíthat
               vonzalma.</p>
				<p>A hazug igéretek s hamis szerelmi eskük lehetetlenekké lesznek.</p>
				<p>Nevetségesekké válnak s így kimennek a divatból az úgynevezett, társadalmilag
               elfogadott hazugságok. Az ártatlan, apró kis füllentések épen úgy, mint a nagy és
               gonosz tévedésbe-ejtések. Az emberiség egyáltalán megtisztúl legnagyobb gyalázatától
               és szennyétől, a hazugságtól. A lelkek közvetlenűl érintkeznek egymással s így a
               közvetítéshez nem tapadhat a hazugság és tettetés mocsokja.</p>
				<p>De vajjon a lelkek közvetlen érintkezése csak e földi világra szorítkozik-e, vagy
               pedig kiterjed szeretteink elköltözött szellemére is? E nagyon érdekes kérdésre a
               tudomány semmi választ nem adhat, s megvan bénítva még a tudományos sejtés is.</p>
				<p>Az a sok szédelgés és csalás, melyet lelketlen emberek mások hiszékenységével űztek,
               az úgynevezett spiritizmust erősen kompromittálta. És méltatlan is a mód, melylyel az
               úgynevezett túlvilági közlekedés történik. A tánczoló asztal s a guruló ezüst forint
               nem lehet póstája elhúnyt szeretteink lelkének. A kérdés azonban a számos visszaélés
               mellett állandóan napirenden marad. Most már a tudományos vizsgálat is kiterjed rá.
               Tudósok foglalkoznak vele, s talán majd érdekes felfedezésekhez jutnak s a komoly
               tudomány fényével is megvilágítják ezt a nagyon homályos problemát.</p>
				<p>A tudományos hit azonban már is kibocsátja egy gyenge rezgésű sugarát. Ez a sugár
               derengést okoz. A tudományos sejtés sem ér fel lankadt szárnyaival a rejtelmes
               problema magasságáig. De oly eljövendő korszakban, a midőn a szellemek a földi létben
               egymással közvetítés nélkűl érintkezhetnek s pedig messze világrészekből,
               megtörténhetik, hogy az érintkezés ki fog terjedni a Léthe patakán túl is. És így
               létre jön, vagy legalább a sejtés panorámájában létre jöhet az emberi szellem
               diadalának oly fényes kora, a midőn nemcsak a távolságok enyésznek el, hanem
               egyszersmind a földi lét határa...</p>
				<p>Kedves Nagybátyám, íme a csodás gondolatok és képek, a melyeket a szerző elénk tár.
               Lehetetlen, hogy ne hassanak azok még az Ön képzelmére is. A peszszimista
               filozófiával szemben a sötét kép helyett ily fényes kilátást nyit a szerző az ember
               és emberiség jövőjére. A megfordított darwinizmus fejlődési fokozata szerint az ember
               magasabb és dicsőbb lénynyé alakúl át. Szellemi ereje legyőzi a durva anyagot. És az
               állatiságból kivetkőző ember előtt új világ nyílik meg!</p>
				<p>Természetesen azt gondolja, kedves Nagybátyám, hogy a sötét ködök, a melyek lelkemre
               borultak, teljesen eltűntek s az Ellenvélemény szerzője minden kételyemet és
               aggodalmamat eloszlatta. Senki sem óhajtja jobban ezt nálam. Bár úgy volna, hisz’ én
               szeretnék legjobban megszabadulni elmém és kedélyem lidércznyomásától. Elismerem,
               hogy derülés kezdődik kedélyem látóhatárán. De rendületlenűl ott marad mégis egy
               sötét árnyék, s ez a halál és pusztulás árnyéka. Ez ráveti gyászos szilhuettjét arra
               a fényes képre is, melyet a szerző rajzolt.</p>
				<p>Mi haszna a nagyszerű és dicső átalakulásnak, ha ezt a fényes képet is gyászlepellel
               borítja be a kimaradhatatlan enyészet, a halál? Csak annál nagyobb kár, hogy ily nagy
               és fényes eredményeket s ily dicső haladást semmisít meg a nagy öntudatlan, a vak
               természet durva keze. A végső diadal mégis ezé, nem az emberi szellemé lesz. De a
               szerző még egy záró-fejezetet igér. Addig fentartom itéletemet.</p>
			</div>
			<div type="chapter">
				<head>Ködkép, mathematikai alapon.</head>
				<p>Lázas izgatottsággal közlöm, édes Nagybátyám, az utolsó fejezetet. Mintha csak az én
               számomra s végső aggodalmaim eloszlatására írta volna azt a szerző.</p>
				<p>Hatalmas kézzel ragadja meg az enyészet sötét fátylát s igyekszik azt szertetépni.
               Csodálatos, épen a szerelmet vezeti harczba, a halál ellen. Mintha csak nekem mondaná
               a szerző, hogy ha akarom az élet czélját s a soha meg nem szűnő haladást és
               tökéletesedést, akkor akarnom kell a szerelmet. És miképen bizonyítja a tételt!</p>
				<p>De nem beszélek helyette, hanem őt magát idézem.</p>
				<p>E záró fejezet - úgymond - egészen a tudományos hit, sőt tudományos költészet alapján
               áll. De ez sem hagyja el a tudományos alapot, sőt a mathematikával és statisztikával
               bizonyít egyik legfőbb kérdésre, az emberi életkorra vonatkozólag.</p>
				<p>A szerelmet nem úgy állítja oda az enyészet elleni küzdelembe, mint pusztán a
               fajfentartás eszközét. Így egyszerű volna a kérdés, de nem oldana meg semmit.</p>
				<p>Igaz, hogy az életet nemzedékről nemzedékre átszármaztatja, de a végmegoldásban ez
               alakjában nincs része, mert a természettudományi s a peszszimista felfogás szerint
               az emberiség is halandó. A szerelem nem pusztán az élet, hanem bizonyos tulajdonságok
               átörökítése által lép harczba az enyészet ellen. De ez sem hagyja el a komoly valóság
               alapját. Vagy ha a tudományos hit és költészet szárnyain el is röppen a mindenség
               ragyogó és tiszta étherébe, a való alapról, a földi létből indul csodálatos
               útjára.</p>
				<p>A lehetőség, vagy épen a valószínűség bizonyítása teljesen elégséges a materiálista
               tan rideg, szürke, könyörtelen felfogásával szemben, s valóra váltja a tiszta eszmei
               filozófia testetlen és ködszerű miszticzizmusát. A lehetőség elégséges némely beteg
               kedély meggyógyítására s a sötét világnézlet ködeinek eloszlatására.</p>
				<p>Ha nem bizonyos az, hogy az ember és az emberiség végűl is megsemmisűl, jégbe fagy,
               vagy tűzben elég összes czivilizácziójával, vívmányaival s dicső eszméivel együtt,
               ellenben lehetséges, hogy az idők végtelenségéig fog élni és folyton tökéletesedni:
               akkor a peszszimista világnézlet tarthatatlan. Akkor az egyén és emberiség életének
               van czélja.</p>
				<p>Akkor nem vak véletlenség hozta létre az embert, hogy a sár- és ködfedte gömbön
               keringjen értelmetlenűl, czéltalanúl e gömb nap körűli útján, a míg sokkal előbb,
               vagy ezzel együtt s a naprendszerrel valamely világkatasztrófa áldozatává lesz.</p>
				<p>Akkor előre látó és tervező gondolat adta a létet nemcsak az egyénnek, hanem az
               emberiségnek. Akkor, a vallásról nem is szólva, a tudományos hit nem önámítás vagy
               hazug rábeszélés, hanem komoly és érthető tartalommal bír.</p>
				<p>Akkor az eszme nem czéltalan vibrácziója az agysejteknek, s nem véletlen foszfor-égés
               a koponya üregében.</p>
				<p>Akkor a szerelem nem pusztán állati ösztön, hanem a végtelen tökéletesedés útjának
               rózsaszegélye.</p>
				<p>Akkor érdemes élni, érdemes küzdeni.</p>
				<p>Akkor érthető a nagy magyar költőnek, Madáchnak intelme, melyet az Úr ajkai által ád
               az embernek.</p>
				<p>Akkor, ha ez küzd, de csakis akkor, ha küzd, kikerüli szörnyű sorsát, s
               diadalmaskodik a vak öntudatlannak, a nyers természetnek durva erői felett. Ez a
               diadal azonban csak akkor teljes és végleges, ha az enyészet romboló erői örökre
               hatástalanokká lesznek az ember irányában. A létért vívott küzdelem kitolása csak
               meghosszabbítaná a küzdelmet. (Ez az, a mit én mondtam, kedves Nagybátyám, a
               megelőző fejezet végén.) Ám a létért való küzdelem és a lét határainak kitolása nem
               oldaná meg a problemát. Nem czáfolná meg a materiálista felfogást.</p>
				<p>Bármennyire átalakúlna az ember, bármily nagygyá és fényessé tenné a czivilizácziót,
               bármily csodás erővel küzdene létéért a földgömb végső vonaglásának idején, az
               enyészet mégis elkövetkeznék. A természet romboló erői hidegen és durván ülnék
               diadalukat az utolsó ember és utolsó alkotása felett.</p>
				<p>Pedig a természettudomány felfedezései szinte kínálják a tudományos hit s a
               tudományos költészet számára az ember és az emberiség kiszámíthatatlan nagyságú
               harczát az enyészettel szemben. Hatalmas eszközt is kínálnak, a delej és villanyosság
               eszközét.</p>
				<p>A progreszszió meglepő és valóban csábító. Minél inkább kihűl a föld, annálinkább
               kifejlődik delejessége s így villanyossága. Vagyis minél inkább fellépnek az enyészet
               erői, azaz minél inkább kihűl a föld, s minél inkább megvakul a nap, annál
               hatalmasabban bontakozik ki az ember önfentartásának eszköze. A delej-villanyosság
               kiszámíthatatlan időig pótolhatná a napot s a kihűlt földön is a meleg forrását
               képezhetné.</p>
				<p>Mily gyönyörű képet ajánl a költészet számára a villanyos fénybe burkolódzó föld, a
               midőn már a megvakúlt napnak egyetlen sugara sem hozza mozgásba a világűr
               étherét.</p>
				<p>A midőn a tavasz visszatérő melege nem fakaszt többé virágot a réteken s a
               hegyoldalakon, ellenben a kihűlt föld önfénye s villanyosságának átvitt melege
               egészen más, de mindenesetre érdekes életet tartana fenn. A földön tán ekkor is lenne
               rügyfakadás, virágillat, madárdal, de más. Ám mindez csak ábránd, álom, vagy önmagát
               csalódásba ringató illuzió lenne. Mert bármily sokáig eltarthatna, a vége mégis csak
               a - vég lenne. Az ember hosszú és keserves küzdelem után, közben csodás diadalokat
               aratva, végre is elpusztúlna.</p>
				<p>És ennek a félisteni küzdelemnek nem lenne sem Homerosza, sem Shakespeareje, sem
               Madácha. Vagy ha lenne a legutolsó emberköltőben, a legdicsőbb és legremekebb
               hőskölteménynek nem lenne olvasója a sötét és hideg Nirvánában, mely fekete
               szárnyait ráeresztené a földgömbre.</p>
				<p>A döntő kérdés az, vajjon az ember képes-e egyáltalán felszabadúlni a végtelen
               tökéletesedés útján az anyagi világ hatalma alól? Vagy legalább van-e lehetősége e
               felszabadulásnak? Avagy leg- és legvégső esetben a tudományos hit képes-e valószínűvé
               tenni e lehetőséget?</p>
				<p>A kérdés e pontnál két részre oszlik. Az egyik az egyéni ember élete. A másik oly
               fejlődése, mely szellemi lényét annyira kibontakoztatja, hogy anyagi lénye teljesen
               átidomúl szellemi lényéhez, s így ez is föléje kerekedik a természet romboló
               erőinek.</p>
				<p>Az egyén élete és életkora sajátos tünetet mutat már most, a midőn az ember még
               teljesen alá van rendelve a természet nyers erőinek.</p>
				<p>Eddig senki se figyelte meg, pedig szemmel látható a születések és halálozások
               viszonyának sajátságos törvénye. Az köztudomású tény a statisztikusok előtt, hogy a
               születésekben beálló fogyatékot a halálozások számának apadása korrigálja.
               Francziaország hosszú időn keresztűl így állította meg népesedésének csökkenését és
               legujabban a halálozások kevesbedése által pótolja a születésekben beálló
               hanyatlást.</p>
				<p>Ennek a tünetnek politikusok és statisztikusok nem tulajdonítanak egyéb, mint csak
               népesedési jelentőséget. Az egész ügy ebben az alakjában pusztán kulturai kérdéssé
               válik, de nagyobb problemába nem fűződik.</p>
				<p>Még azon politikusok is, a kik messzebb pillantanak, csak a népesedés szemhatáráig
               jutnak el. A közegészségügy javítása által igyekeznek nemzetük hanyatlását gátolni.
               Ez az ügy pedig sokkal fontosabb ennél. Habár ily alakjában is fontos. Különösen a
               kultura magasabb fokain nyer jelentőséget.</p>
				<p>Vannak fajok, a melyek belső erők hiányában szenvednek, alacsony születési s magas
               halálozási számarányokat mutatnak, még a kultura alacsonyabb fokain is.</p>
				<p>Ezek a fajok stagnálnak, mint a román, vagy összébb és összébb húzódnak, mint a
               délszlávok közt a szerbek. De alacsony kulturai fokon s kedvező megélhetési viszonyok
               közt rendszerint igen nagy a születések száma s rövid az életkor.</p>
				<p>Felfelé menve a kulturai fokozatokon, a születések száma fogy s növekszik az életkor,
               a mi megfelel a halálozások kevesbedésének. Ez az oka, vagy legalább egyik oka, hogy
               p. o. Francziaországban kevés születés mellett igen sok magas életkorú ember van.
               Angliában, bár kolonizáló nép lakja, a hol tehát a születések előtt korlát nem igen
               van, ezek az újabb korban mégis leszálltak, ellenben folyton növekszik az
               életkor.</p>
				<p>Anglia híres, öreg korukban is fiatal férfiairól és államférfiairól. Különösen ez
               utóbbiak szinte feltünő magas életkort értek el. Palmerston, Gladtstone, Disraeli
               szinte öreg-korukban lettek nagy emberekké. Sehol sem látni annyi magas korú s üde
               szellemű embert, mint Angliában és Francziaországban.</p>
				<p>Most Amerika csatlakozik hozzájuk, értve az Egyesült-Államokat, a hol az idegbajok
               dúlása általános, de amerikai orvosok szerint az idegesség, ha teljesen kórossá nem
               fajúl, hosszabbítja, nem pedig rövidíti az életet.</p>
				<p>Ezen az alapon érdekes progreszsziót lehetne akár mathematikai alapon kiszámítani.
               Feltéve, hogy az idegesség, a mint már fejtegetve volt, elveszti romboló és
               degeneráló hatását, akkor a czivilizáczió folytonos s visszaesésektől mentes lesz.
               Vagyis a czivilizáczióban messze előre haladott népek nem fognak többé visszafejlődni
               s elkorcsosodni. A progreszszió kiszámítása tehát biztos alappal bir.</p>
				<p>Ekképen minél tovább előre halad az emberiség a czivilizáczió útján, annál kevesebben
               dőlnek ki a fényes sorból, de egyszersmind annál kevesebben lépnek a végtelen pálya
               útjára. Vagy más hasonlatot használva: minél magasabbra nő a czivilizáczió s az
               emberi kor életfája, annál kevesebb gyümölcs hull le róla, de egyszersmind annyival
               kevesebb rügy és virág fakadása lesz rajta. Vagyis tovább víve az elméleti
               progreszsziót, végtelen fejlődésnek megfelel az életkor végtelen emelkedése s a
               születések végtelen apadása. És ez nem a halhatatlanság s a születések teljes
               megszünése?</p>
				<p>Ime a fényes ködkép egészen mathematikai alapon. Igaz, hogy ez csak elmélet s elvi
               alap s eddig ez megfelel a tudománynak. Az elv gyakorlati megvalósulása azonban a
               tudományos hit körébe tartozik. De ha elméleti és mathematikai alapon bizonyítható,
               hogy a különben is átalakúlt emberi organizmus felszabadúlhat az enyészet hatalma
               alól, nem jogosúlt-e akkor a tudományos hit, hogy az elméleti gondolat átléphet a
               gyakorlatba? És nem sokkal szebb-e, nem sokkal méltóbb-e az életkor progreszsziójának
               alapján az örökkévalóság fényes étherébe vezető tudományos hit szárnyaira kelni, mint
               féreg gyanánt heverni s vonaglani egy üreg szélén s végre az üregben elsenyvedni?</p>
				<p>Ha már az emberi elme nem képes tartózkodni a végső okok vizsgálatától, nem szebb-e,
               nem dicsőbb-e a végtelen fejlődés útján az öröklét kapuit megnyílni látni, mint
               bebörtönözve lenni az arasznyi létben s a sír örök éjszakájában?</p>
				<p>A halál és enyészet a tapasztalat, a melyet mindenki lát s a melyet borzalmaival s
               iszonyaival minden érzék felfoghat. Az öröklét kapuján átvezető élet, logika, melynek
               gondolatára már most eljuthat az emberi elme annál inkább, mert összes vágya és
               törekvése a halhatatlanság felé kergeti.</p>
				<p>Még a czivilizáczió kezdő fokain is élt az emberben a halhatatlanság vágya. A mely
               perczben öntudatra ébredt az anyag, az előbbi, vagyis az öntudat, mintegy isteni
               eredetére emlékezve, követelte magának a halhatatlanságot. A vallás megigérte ezt
               neki a lélekre nézve, de az ember többé-kevésbbé nyilt vagy titkos vágya ennél még
               többre igyekezett. A földön is halhatatlanok akartak lenni azok a királyok, a kik
               véleményük szerint nagy dolgokat vittek véghez s építették a piramisokat, hogy azok
               örök palotáik legyenek. A földi halhatatlanságra is törekedett és törekszik minden
               korban a költő s a művész. Legalább műveiben akar tovább élni e sártekén, ha testi
               organizmusa nem élhet örökké. Maga az orvosi tudomány minden korban igyekezett
               legalább keresni az örök ifjúság s az enyészettel daczoló élet Hipokrene
               forrását.</p>
				<p>Ezt a csodás forrást napjainkban szerumok által akarja feltalálni. Ha a szerum vagy
               rádium tényleg képes volna a sejtek megújítására, az emberiség már most az öröklét
               előcsarnokába lépne. De ettől, fájdalom, még távol állunk s még soká a fejtegetett
               tudományos hitre szorulunk.</p>
				<p>E tudományos hit minden becsvágyat kielégít. Bizonyítja a lehetőséget, hogy az ember
               organizmusa a végtelen fejlődés útján végtelenül átalakúlva, valamikor, bármily
               távoli korban, leküzdheti az enyészetet. Buckle kiszámította, hogy az átlagos emberi
               életkor a középkor óta öt évvel növekedett. Ekképen a czivilizácziónak, már mai
               korban, érdekes többlete mutatkozik. Ez a többlet évezredről évezredre
               növekszik.</p>
				<p>Az emberi életkor századokra, sőt ezredekre fog terjedni, míg végűl a kifejtett
               tudományos progreszszió átlép a gyakorlatba. Az ember annyira levetkőzi anyagiságát,
               anyagi része annyira hozzá símúl szelleméhez, hogy teljesen ezé, vagyis az
               enyészetnek alá nem vetett része lesz a vezérszerep. Az ember állatiságának csak
               körvonalai maradnak meg s ezeket az enyészet által le nem győzhető szellem-erő tölti
               be.</p>
				<p>Igy fog győzni az ember az idő és enyészet felett s átalakúlt organizmusa legyőzi a
               tért. És nemcsak a telepátia és másodlátás segítségével. Már most képesek vagyunk a
               delej által bizonyos testeket súlytalanokká tenni. A delejezett vas mintha súlyát
               vesztené, önerejével fordúl a sarkok felé. A föld delejesség növekedő hatása s az
               emberi organizmus átfinomodása gyengíteni fogja vagy meg is szünteti a nehézkedés
               törvényét. És az ekképen többé-kevésbbé vagy egészen súlytalanná lett test,
               végtelenűl megnövekedett eszme-erő belső energiájának hatása alatt, nem fog ismerni
               térbeli korlátokat.</p>
				<p>Az akarat már ma is nagy és hatalmas tényező s a belső energia megnyilatkozása. Az
               akarat, egyének és népek életének ma is első tényezője. Mindenkinek, egyénnek, népnek
               sorsa attól függ, van-e saját akarata vagy képes-e más hatalmas akarat
               befogadására.</p>
				<p>Az akaratot vagy befogadó képességet nélkülöző lények megsemmisülnek. Még a lelketlen
               természet is túltesz rajtuk. A delejvas, csodás titok burkában rejlő akarat befolyása
               alatt, mindig északot mutat. Ugyanezen akarat kényszeríti a természet erőit
               czéltudatos működésre. Az aktív akarat önerő, a passziv akarat befogadott impulzus
               hordozója. Legtökéletesebb az első. Az önerőt képező akarat által csodák történnek. A
               leggyengébb egyén vagy nép erőssé és hatalmassá lesz. A történet tele van példákkal:
               miképen bontakoztak ki erős önakarat következtében apró néptömbök hatalmas uralkodó
               fajokká. És hogy miképen futottak meg csodás pályákat egyének, a kiket hatalmas
               akarat vezetett s miképen jutottak uralkodói trónokra mesés kalandorok.</p>
				<p>Az erős akarat vagy a mi egy, az önhipnozis csodás rejtélyei még nincsenek kikutatva.
               Az akarat a lélek expanziv ereje. Végtelen erős akarat végtelen expanzitásra viheti a
               szellemet, úgy, hogy határai kiszélesedhetnek a világmindenségben.</p>
				<p>Az átvett akarat csodái nem kevésbbé nagyok. Tunya népek dolgosakká, pusztulók
               életerős szervezetűekké lettek. Világmissziók osztályrészesei gyanánt szerepeltek
               egy-egy hatalmas akarat impulzusa következtében gyakran jelentéktelen néptörzsek. A
               Tamerlánok, Attilák, Alarikok hatalmas akarata óriási félvad tömegeket mozgatott a
               barbár középkorban. A Caesárok és Napoleonok erős akarata felfegyverezte és
               vértengerbe kergette a békés hajlamú polgárokat. Egy-egy nagy aszkéta az erkölcs
               nemes légkörébe emelte a szibaritizmus fertőjében heverő tömegeket.</p>
				<p>És mind az, a mit az emberi akarat egyeseknél és népeknél a czivilizáczió kezdő
               fokain létre hozott, csekélység ahoz képest, a mit létre fog hozni a végtelenül
               fejlődöttebb korszakokban. Az ember szellemi része hatalmasan túlfejlődve a test
               felett, ezt feltétlen engedelmességre kényszeríti.</p>
				<p>Nem lesz akkor találmányokra szükség, hogy az ember a térbeli nehézségeket leküzdje,
               legyőzi akaraterejével, szellemi lényének energiájával, melynek testi organizmusa
               egészen alája lesz vetve.</p>
				<p>Az idő és tér bilincseit letörve kezeiről az ember, diadalmasan tűzi ki munkájának és
               küzdelmének győzelmes jelvényét az öröklét és örök dicsőség megostromlott
               várfokán. Eljut oda, a hová az Úr megigérte neki eljutását, ha küzd és bízva
               bizik.</p>
				<p>Ez étheri magasságba azonban nem kisérheti a földi szerelem selyem szárnya. Ez tette
               neki lehetővé az isteni magaslat megostromlását, de e magaslat fenséges légkörében
               nem tenyésznek többé a földi szerelem rózsái.</p>
				<p>Ez tartotta fenn a fajt, s fentartotta az anyagisággal ölelkezve mindaddig, a míg ez
               győzedelmeskedett az anyag felett. A győzelem kivívása után azonban a földi szerelem
               is átalakúl, lehullatja kábító és illatos szirmait s nemes barátsággá lesz. Az ember
               állati eredetéből nem marad meg más, mint egy ráfrecscsent sár emléke.</p>
				<p>E kiszámíthatlan messze időkig azonban a földi szerelemre még szükség lesz. Még
               millió és millió tavasz fogja kicsalni a virágok s a szerelem illatos szirmait. A
               szerelem keservei, ábrándjai, szenvedései és gyönyörei még kimondhatatlan időkig
               fogják betölteni a földi létet. A szenvedélyek viharai még soká fognak dúlni a
               szivekben. Minderre az isteni czélnak szüksége van, a míg az ember kiküzdi diadalát.
               Mindaddig, épen a csodás czél miatt engedelmeskedni kell a földi szerelem
               törvényeinek. És engedelmeskedni kell, kivétel nélkül mindenkinek, különösen azoknak,
               a kiknek révedező szemei előtt egy dicső jövő ábrándképei lebegnek. Azoknak, a kik
               iszonynyal utasítják vissza a halált s megakarják törni annak erejét.</p>
				<p>Az enyészetet ma is a szerelem küzdi le, a mennyiben a lehullott gyümölcs és levél
               helyett új rügyet fakaszt.</p>
				<p>A halál végleges leküzdése is csak a szerelem által történhetik. És aránylag annál
               gyorsabban történhetik, minél inkább alávetik magukat a szerelem törvényeinek azok, a
               kik nagy szellemi és erkölcsi erőket képesek átörökíteni utódaikra. Tehát a
               legkiválóbb egyének, férfiak és nők.</p>
				<p>Zola híres munkája által a tömegek szaporodását igyekezett elérni, hogy
               Francziaország népének számbeli erejével is megmaradhasson előkelő helyén az európai
               államok közt. Ugyancsak a tömegek szaporodása kell, hogy fő czéljukat képezze a kis
               nemzeteknek, melyek nagyok akarnak lenni, minő p. o.: jogos becsvágyában a magyar
               nemzet. A jelen sorok írója e rendkívül fontos kérdést illetőleg érintkezésben volt a
               nagy Zolával s figyelmeztette ezt, hogy a tömegek csak gazdasági alapon szaporodnak.
               Francziaország azért birta ki nagy forradalmát, ezért birta ki millió és millió
               fiának elvesztét a csatatéren s félszázad alatt mégis közel megkétszereződött
               népessége, mert a forradalom óriási parcellázása s a növekedő ipar
               megtermékenyítette a tömegeket. Ezek törvénye főleg gazdasági s csak részben
               erkölcsi.</p>
				<p>A társadalom elit csoportjainál s főleg épen a legkiválóbb nőknél kevésbbé gazdasági,
               mint inkább erkölcsi momentumok döntenek. Ezeknél lehet hatni erkölcsi és eszmei
               fegyverekkel. Különös hatásra számíthat azon érv, hogy a haza és az emberiség
               fejlődése nagy szellemi deficzittel kénytelen küzdeni, ha épen a legerkölcsösebb és
               szellemileg legfejlettebb nők elvonják magukat női hivatásuk teljesítésétől. Ez a
               visszavonulás az erkölcsi és szellemi elzárkózottságba annál jogosulatlanabb, ha a
               közerkölcsök megromlása miatt történik. Hisz akkor ép a romlott nőké marad a vezető
               szerep s ezek örökítik át a későbbi nemzedékre a laza erkölcsi tulajdonságokat.</p>
				<p>Ekképen a morális regeneráczió nem következhetik be, csak a további visszaesés tovább
               gurulhat romboló útján. Így történt Rómában. A Veszta-szűzekkel nem lehetett
               feltartani a végzetes dekadencziát, csak a nemes matrónák által lehetett volna!</p>
				<p>Az erkölcstelenség túlzása s az erkölcsi visszahatás túlsága egyenlően káros a népek
               s az emberiség életében. A kinek lelkében az anyagiságtól való felszabadulás
               magasztos gondolata és vágya él, elégedjék meg egy reménynyel vagy a női lélekre
               annyira hozzá férő nemes illuzióval. Azzal a távol szemhatáron derengő fénynyel,
               hogy egy magasabb fejlődés korszakában megtisztúl az ember és a szerelem egyaránt az
               anyagiság homályától. Hogy férfi és nő, ebben a fejlettebb korszakban tiszta és nemes
               barátságban élhetnek s csakis ebben.</p>
				<p>Hogy megszabadúlva a test szenvedelmeitől, lázától és hevétől s megszabadúlva
               egyáltalán a földhöz tapasztó nehéz nyűgtől, az örök vonzalom tiszta szárnyain
               emelkedhetik fel férfi és nő a végtelenségbe, csodás útat téve meg csillagról
               csillagra lépve.</p>
				<p>De most még az anyag lekötve tartja a lélek ez emelkedését. Ma még minden ily eszmei
               szárnyalás Ikarus sorsára jut. A nemes vállalkozó a magasból lezuhanva összetöri
               szárnyait.</p>
				<p>Ma még meg kell elégednie azzal, hogy részt vesz egy csodásan szép s dicső korszak
               előkészítésében, a midőn a szerelemnek égi szárnyalása lehetséges lesz. Az
               erkölcsileg megromlott kort csak így tarthatja vissza a további sülyedéstől.</p>
				<p>És akképen nem tarthatja vissza, hogy a nemes hajlamú nő, a szerelem tévedéseivel és
               erkölcsi rombolásaival szemben a tudományos elmélkedés ridegségébe zárkózik. A
               tudományok csodás világába beléphet a nő is. Különösen vannak tudományok, a melyek
               elsajátítására a nő első sorban alkalmas. De óvakodjék mindenki, főleg a nő, meddő
               problemák mélyre ható vizsgálatától.</p>
				<p>Az élet gyakorlati elfogadásához még a férfira nézve is szükséges bizonyos illuzió.
               Ez illuzió nélkül az élet meztelen s undokságait nem takarja lepel.</p>
				<p>Mikroszkóppal vizsgálva, a legizletesebb étel is undorító volna. Ugyan ez alá
               helyezve a legszebb nő arcza izgő-mozgó hústömeg.</p>
				<p>Az igazságok, főleg a természeti igazságok elfogadásához és élvezéséhez szükséges
               bizonyos távlat. Az a bizonyos illuzió és hamis lepel, melylyel a természet bevonja a
               tárgyakat, hogy azokat élvezni lehessen.</p>
				<p>Bizonyos távolság s a hazug lepel szükséges ahoz, hogy a magas hegy impozáns
               benyomást gyakoroljon. A közelség s a részlet ketté tépi az illuzió fátyolát.</p>
				<p>Erre a fátyolra pedig legnagyobb szüksége van a nőnek. A nő tehát soha se menjen
               nagyon közel a problemák hegyéhez, nehogy az illatos ködfátyol szerte szakadjon.</p>
				<p>Különösen óvakodjék a lét problemáinak s a végokok mélyreható vizsgálatától. Ebbe a
               feneketlen mélységű, sötét örvénybe csak két fáklya segítségével lehet bepillantani.
               A tudományos hit s a költészet rózsaszín illuziójának fényénél. A ki enélkül
               pillant az örök sötétségű örvénybe, megvakúl vagy ott csak rémeket és szörnyűségeket
               fog látni.</p>
				<p>*</p>
				<p>Így végződik a gyönyörű fejtegetés. E perczben nem találok szavakat, kedves
               Nagybátyám, gondolataim kifejezésére. Egész világ s hozzá még új világ forrong
               lelkemben. Most nem hallok mást, csak Arthur szavát, melyet hozzám intéz. Nem látok
               mást, csak az ő nemes arczát s minden homályon átvilágító fényes szemeit. Arthur,
               sze- - -</p>
			</div>
			<div type="chapter">
				<head>Álom.</head>
				<p>Kedves Nagybátyám! Nem fejezhettem be minapi értesítésemet. Ezt csak ma, tehát az
               események megtörténte s így hosszabb idő múlva tehetem.</p>
				<p>Midőn legutolsó soraimhoz jutottam, delejes álomba estem. És álmodtam gyönyörűnél
               gyönyörűbb dolgokat. Végig álmodtam mind azt, a mit olvastam s Önnel, kedves
               Nagybátyám, közöltem. És mind az, mintha megtörtént volna velem és Arthurral.</p>
				<p>Mintha levetkőztük volna az anyagiságot, fényesekké és átlátszókká lettünk, de azért
               mégis megtartottuk régi formánkat. Arthur szép, férfias arcza, bár szintén légiessé
               lett s túlvilági fénytől ragyogott, mégis megmaradt férfi-arcznak.</p>
				<p>A “Jövő Nemzedékek” fejtegetéseiben pedig azt olvastam, hogy magasabb fejlődési fokon
               a férfi hasonlít a nőhöz. A görög czivilizáczió fénykorában Apolló volt a
               férfiszépség eszménye s nem Herkules vagy Teszeusz.</p>
				<p>Arthur nemcsak kitalálta, hanem látta gondolatomat s én is viszont láttam válaszát
               anélkül, hogy ajkait kinyitotta volna. Átlátszó, túlfinomított testi organizmusunk
               minden működését láttuk s így az agy-működést is. A gondolat már születésének
               pillanatában észrevehető volt, mint Flammarion művében.</p>
				<p>A mint szárnyaltunk a fényes étherben, Arthur figyelmeztetett a hozzánk közeledő két,
               szintén túlvilági alakra. Arthur gondolatát, illetőleg válaszát olvastam átlátszó
               agysejtjein.</p>
				<p>- Ime, itt vannak az étheri alakok, a kik közül az egyik férfi, a másik nő s a
               férfinak mégis nőies idomai vannak.</p>
				<p>Ezek szintén anélkül, hogy ajkukat kinyitották volna, közölték velünk gondolataikat.
               Ők a Holdon élő emberiségből vannak, mely sokkal gyorsabban kihűlt, mint a föld. A
               nőt Szelénének hivják. A Hold lakói millió és millió évekkel idősebbek a föld
               embereinél. Ott már bekövetkezett azon átalakulás, melynek lehetőségét a “Jövő
               Nemzedékek” tanulmány-írója fejtegette. Ott az ember már szinte teljesen levetkőzte
               anyagi lényét s anyag súlyától és bilincseitől megszabadúlva az akaraterő s a
               gondolat szárnyain korlátlanúl járhatja be a mindenséget. Nincs kötve még a
               naprendszerhez sem s a mindenséget betöltő éther által emelt szárnyain bárhova
               kirándulásokat tehet.</p>
				<p>Most a két alak az Andromeda ködfoltba rándúl ki. S hívtak minket, hogy tartsunk
               velük. De mind, csak gondolatban, a melyeket olvastunk. Szóra vagy beszédre nem volt
               szükség.</p>
				<p>Arthur és én szívesen ragadtuk meg az alkalmat, hogy ily nagyszerű égi kirándulást
               tegyünk, oly vezetőkkel, a kik a világmindenséget már ismerték.</p>
				<p>Első állomásunk a Szirius, mint mely a naprendszerhez legközelebbi állócsillag. A
               világosságnak 3/4 évre van szüksége míg a Sziriusról földtekénkre jut, mi
               eljutottunk a kékes fényű csillaghoz egy szempillanat alatt.</p>
				<p>Kétezer év kell a fénysugárnak, míg a tejúthoz érkezik. Kétezer évig a tejút még
               akkor is látható volna a földről, habár ma megszűnnék létezni. És mi a szép
               Cassiopeja alphájának ragyogó sugárkoronája mellett elhaladva, a gondolat szárnyain,
               szintén pillanatok alatt oda érkeztünk. Ezer és ezer nap közé, melynek fényözönét
               földi szem el nem birhatta volna.</p>
				<p>Útközben természetesen sok gondolatcsere történt köztünk. Szeléne és barátja, persze
               csak gondolatban, közölte, hogy ők örök barátságban élnek. Nemes, tiszta barátságban,
               mert az ő anyagi lényük már teljesen megtisztúlt. Az ő ereikben többé már nem folyik
               forró vér.</p>
				<p>Kedélyüknek nincs többé háborgása, szívüknek nincs anyagi vágya. Az anyagi szerelem a
               fagyos Holdban rég megszűnt. Ott nincs halál, de nincs születés sem. Ezredévek előtt
               történtek az utolsó halálozások és születések. A kik utoljára születtek, azok még
               beszélnek a szerelem hevületeiről és anyagi őrjöngéseiről. De valószínű, hogy ezeknél
               sem történik többé visszafejlődés.</p>
				<p>És Szeléne gondolata mondta, hogy ő egyik legutolsó szülött a kihűlt Holdon, s hogy
               akkor még tényleg volt különbség a férfi és nő alakja közt, s rámutatott Arthurra,
               hogy a férfiak ily szép alakok voltak, mint Arthur. És akkor még égett az utolsó
               szerelem tüze. Még hevesen lüktetett a szív, szédűletes ábrándok töltötték be a
               lelket. Az utolsó tűz azonban kialudt, a szerelem utolsó ábrándja széthullatta
               virágait. A rideg világban többé nem dobogtatja meg a szerelem a szivet. Csak tiszta,
               nemes barátság köti össze a lelkeket. És elkezdte magasztalni az étheri szerelem s
               nemes barátság e boldogságát. Mintha csak az én gondolataim vibráltak volna az ő
               agyában.</p>
				<p>- Mily silányak a földi szerelem gyönyörei az égi, tiszta szerelem fenséges örömeihez
               képest. Azok, mint viharok, kitörnek s rombolnak, szédűletet, kábulatot okoznak s
               csakhamar eltűnnek, igen gyakran keservet és gyötrelmet hagyva maguk után. Az égi
               szerelem tiszta örömei állandók s azokat mi sem zavarhatja meg.</p>
				<p>A földi szerelem tüzes szárnyai égetnek s szenvedések gyehennájába röpűlnek. Az égi
               szerelemnek a Tejút fényében ragyogó szárnya a nyugodt és örök boldogságba visz.</p>
				<p>De még vannak itt-ott egyesek, a kik hallották elődeiktől, hogy a földi szerelemnek
               egy percznyi mámora többet ér az örök boldogság hideg öröménél. A kárhozat a földi
               szerelem gyehennájában néha többet ér az üdvösségnél.</p>
				<p>- Ezt írták a ti földi költőitek is. És Szeléne ismét rápillantott Arthurra.</p>
				<p>E percztől, mintha égi röpte lassúbbá lett volna, egy-egy piros vérgömböcske látszott
               ereiben. A piros vérgömböcskék egyre szaporodtak s lassankint megtöltötték a nő
               átlátszó ereit. Szívműködése is megindult s mindig erősebb dobbanásokban nyilvánult.
               Ugyanazon mértékben vesztette az eddig szinte étherinek látszó nő átlátszóságát.
               Arczának fénye tünedezni kezdett, s fokról-fokra átalakult igazi nővé. Oly széppé és
               gyönyörűvé, minőt sohasem láttam.</p>
				<p>És a mint átalakulása történt, ugyanazon mértékben ragyogott szemeiben egy, már rég
               elfelejtett érzés. Érzés, sőt szenvedély, mely évezredeken át felgyülemlett s most
               rengeteg árjai kitörni készültek.</p>
				<p>Eszembe jutott a túlvilág Vámpirja. A nagy orosz költő által rajzolt szellem, a kiről
               már szóltam, a ki testet öltött, hogy a túlvilági örömök helyett a földi gyönyörök
               árjába merűljön el. Éreztem, hogy hatalmába keríti Arthurt. Oly gyönyörű, oly szép
               volt e nő, hogy neki senki ellen nem állhatott volna. Az én szépségem, melyet pedig
               Arthur annyiszor magasztalt, halvány árnyékká törpűlt az ő szépsége mellett.</p>
				<p>Életemben először hasonlítottam össze magamat más nővel, a szépség és hódító képesség
               dolgában, s éreztem, hogy nagy hátrányban vagyok. És életemben legelőször lettem
               féltékenynyé. Ez érzelmek hatása alatt én is kezdtem visszafejlődni földi nővé.
               Szárnyalásom szintén lassúbbá lett, mint a másik nőé s Arthuré.</p>
				<p>A holdbeli férfi már kiszámíthatatlan távolságban röpűlt előttünk, mi hárman
               elkezdtünk esni és szédítő gyorsasággal estünk lefelé.</p>
				<p>A gyönyörű nő leírhatatlan boldogságot látszott érezni esése felett, különösen, midőn
               már-már Arthur karjaiba hullott.</p>
				<p>E pillanatban közéjük röpültem, s átöleltem Arthurt, hogy a másik nőt eltávolítsam.
               Ez a kárhozottak kétségbeesésével kiáltott fel.</p>
				<p>Tényleg felkiáltott, mert gondolatai többé nem voltak olvashatók, s esett tovább, más
               irányba, a honnét származott, a Hold felé.</p>
				<p>Én és Arthur estünk a mi sokat szidalmazott sártekénk, a föld felé.</p>
				<p>Mily édes érzés volt most közelebb és közelebb jutnom e sártekéhez, melyet azelőtt az
               ember és a szellem börtönének tartottam..... Arthur karjai közt voltam. Én is
               éreztem, a mit, a már szemeink elől rég eltűnt nő mondott s a mit a költők
               megénekeltek, hogy e szerelem kábító mámorának egy percze néha többnek és jobbnak
               látszik a hideg, örök boldogságnál.</p>
				<p>A földre zuhanva, rázkódást éreztem s felébredtem.</p>
				<p>Tényleg Arthur tartott karjai közt. Nem kérdeztem: hol volt, mikor jött s mit
               cselekedett? Én is átöleltem forrón, s kiegészítettem a megelőzőleg írt
               tudósításomban félben maradt szót, s ezt mondtam Arthurnak:</p>
				<p>- Szeretlek! Van életemnek czélja, mert nem egy néma és örök sötétség küszöbén állok.
               Nem föltétlen úr az enyészet és a halál, hanem a rajtuk majd diadalmaskodó élet,
               élet!</p>
				<p>Visszanyertem illuziómat, melyet lelkem elvesztett, a rideg tanulmányok, a világ
               rosszasága, erkölcsi sülyedtsége s a végokok felett való elmélkedés által.</p>
				<p>Az ismereteket és tudást, kedves Nagybátyám és Arthur szerint, igen helyesen, az élet
               boldogságára, nem pedig virágainak letépésére kell használni. A nő megoldhatja
               hivatását a szocziális formák bármely változása közepett, a kultura bármely fokán s
               a legmagasabb műveltség polczán is. Visszaszerezve boldogító illuziómat, - -
               visszaadtam Arthurnak a csókot.</p>
				<p>Kedves Nagybátyám! Ez a legutóbbi napok története. És egyszersmind az én
               történetem.</p>
				<p>A Nagybácsi levele Arthurhoz.</p>
				<p>Kedves Öcsém!</p>
				<p>Gratulálok fényes sikeredhez, melyet tudományos meséiddel, de egyszersmind véletlen
               szövetségesed segítségével, Szeléne által elértél. Bizonyos, hogy minden nő s így
               Olga is végre csak nő, a ki hajlandó az illuziókra s vetélytársnőinek legyőzésére.
               Még a tudományokkal legfelfegyverzettebb nő is, bár soká öntudatlanúl, tele van
               szerelmi vágygyal s ábrándokkal. De midőn szerencsét kivánok tudományos meséid
               sikeréhez, egyszersmind óvatosságra intelek. Figyelmeztetlek, hogy Olga meg ne tudja,
               mikép a “Jövő Nemzedékek”-ben megjelent tudományos mesét te s azért írtad, hogy
               mintegy ismeretlen s így elfogulatlan egyén által győzesd meg Olgát tévelygései
               felől, s adasd vissza neki lelki egyensúlyát s illuzióit. Olgánál félni kell akkor is
               a reczidivától, ha már nő és családanya. Üdvözöl nagybátyád, a ki bölcsen eltitkolta
               Olga előtt, hogy az Ellenvélemény szerzője te vagy, pedig Olga váltig
               gyanakodott.</p>
				<p>Arthur levele a Nagybácsihoz.</p>
				<p>Kedves Nagybátyám!</p>
				<p>Hosszú idők múltán felelek figyelmeztető soraidra. Akkor, a midőn már Olga próbát
               állt. Nem kell félteni őt a reczidivától. A tudományokkal még mindig foglalkozik, de
               az élet czélja iránt megnyugodva, nem vizsgálja a végokokat. Nem kérdezi, ki írta az
               Ellenvéleményt, s én nem mondom neki. De természetesen sejti, hogy én írtam, s mégis
               osztozik annak végső következtetéseiben.</p>
				<p>A mi történetünk, illetőleg Olga története, nagyon tanúlságos a kedély világára s
               magára a nőnevelésre nézve. A munkásnők és az “Otthon” kérdését a szocziálizmussal
               szemben az Ellenvéleményben tárgyaltam. Más kérdés a magas szellemi kiképzés.
               Mondanom sem kell, hogy a nők legmagasabb kiképeztetését is helyeslem. E legmagasabb
               kiképzés körében azonban különös gondosságot kell kifejteni, hogy a nő a materialista
               tudományok s az ezekbe kapcsolódó bölcsészet hatása alatt el ne veszítse legszebb
               báját, lelkének illuzióját s kedélyének derűlt zománczát.</p>
				<p>De ha ez megtörténik, akkor a borús világnézletet nem lehet a gúny vagy épen a
               pirongatás segítségével átalakítani, hanem csakis szép és nemes világnézlet
               feltárása által. Olga e tekintetben a legérdekesebb példa.</p>
				<p>A midőn meglepte kedélyét a peszszimizmus, hiában gúnyoltuk, s hiában pirongattad,
               kedves Nagybátyám, őt. Hasztalan volt még tőle való elszakadásom is. Ellenben általad
               úgynevezett tudományos meséim hatottak. Ezek az állítólagos mesék szép kilátást
               nyitottak Olga előtt a jövőre. A nirvánával szembe állították az ember végső és
               fényes diadalát a létért való küzdelemben.</p>
				<p>Ezek a mesék azonban tulajdonképen nem mesék, hanem a komoly tudomány alapján
               felépített illuziók. Az ember további fejlődése s felsőbb lénynyé való átalakulása
               egészen tudományos kezdőponttal bír, mint nagy tekintélyekre való hivatkozással
               kifejtettem. De hogy ez a fejlődés és átalakulás a végtelen tökély fokáig megy-e, ez
               a tudományos hit kérdése. Az illuzió veszi körül fényes ködével ezt a kérdést.</p>
				<p>Olga osztozik ez illuzióban s osztozom én is. Talán lesznek mások, a kik a mi
               példánkon okúlva, a sötét és fagyos nirvána helyett szintén inkább e fényes ködbe
               pillantanak.</p>
				<p>Olga és én megnyugodva, nem merűlünk el többé a világmindenségben. Elmerűlünk egy
               másik végtelenségben: a szerelem és családi boldogság végtelenségében.</p>
			</div>
			<div type="chapter">
				<head>Záró megjegyzések.</head>
				<p>Legújabb vélemények az optimizmusról.</p>
				<p>E munka már sajtó alatt volt, a midőn több nagy író műve részint csak előzetes
               jelentés alakjában, de részben egész szövegben a nyilvánosság elé jutott s mely
               munkák mind az optimista kedélyvilág és világnézlet mellett foglaltak állást. Mintha
               orosz, franczia s német gondolkodók, a szépirodalom formái közt vagy a tudomány nehéz
               fegyverzetében találkozót adtak volna egymásnak a peszszimista világnézlet
               leküzdésénél. Valamennyien részint a jelen társadalom nyomorúságait, részint az ember
               létkérdésének problemáit vizsgálva, szebb és nemesebb jövőt helyeznek kilátásba.
               Tolsztoj, Halevy a regény formáját választották eszméik kifejezésére. Dr. Stein Lajos
               pedig komoly bölcsészeti munkában foglalt állást az optimizmus mellett a sötét
               pessimizmussal szemben. Tolsztoj készülő regényének híre még oly időben érkezett,
               hogy az én regényes rajzom szövegében megemlékezhettem róla. Nem így Halevy és Stein
               munkája.</p>
				<p>Épen ezért a két utóbbiról csak e záró megjegyzésekben emlékezhetem meg. Halevy
               regénye egészen az önkényes föltevések s a képzelet világában mozog. De szintén jobb
               sorsot igér az emberiségnek. Megszűnnek a nyomorúságok. Kihalnak az erkölcsi
               betegségben szenvedő emberek s a testileg és szellemileg erős egyének veszik át az
               uralmat. Igy támad egy szebb világ. Hozzá még megalakúlnak az európai egyesűlt
               államok a sárga faj veszedelmével szemben. Nagy biztonságban és kényelemben fog élni
               az európai emberiség.</p>
				<p>Bizonyára ez is optimizmus és küzdelem a peszszimizmus ellen. Bizonysága annak, hogy
               a lét nyomorúságai ellen fellázadnak a gondolkodók. Ekkép csak annál jogosúltabbnak
               bizonyodik e regényes rajz hősének, Arthurnak azon törekvése, hogy szebb világnézlet
               panorámáját nyissa meg. Igaz, hogy ő csak Olgának peszszimizmusát akarja elűzni. De
               maga is megnyugszik saját találmányában s reményét fejezi ki, hogy a sötét
               nirvánától mások is elfordítják tekintetüket a fényes ködkép felé.</p>
				<p>Még nagyobb, szinte meglepő igazolását találja Arthur a német bölcsész munkájában,
               mely, fájdalom, már csak akkor jelent meg, a midőn az én munkám legnagyobb része ki
               is volt szedve. Ez a német munka egész hadjáratot visel a peszszimista világnézlet
               ellen. Határozottan állítja fel a kérdéseket. Van-e értelme a létnek? Mi értelme van
               egyáltalában ennek vagy specziálisan az ember létének, a ki a világ-mindenség
               működését szemléli? Érdemes-e élni? Mi czélja lehet a földi-lét küzdelmének? Ime,
               mind ezek a kérdések foglalkoztatják a német bölcsészt is, mint a melyek Olga lelkét
               tépik s a melyekre Arthur igyekszik megfelelni. És bizonyos határvonalig egészén úgy
               felel meg, mint a német bölcsész.</p>
				<p>Ez is kemény szavakkal itéli el a peszszimizmust. A peszszimizmus, úgymond, inkább
               betegség, mint világnézlet. Ebbe a betegségbe csak erélytelen, puha népek és egyének
               esnek. Az optimizmus az egészséges népek filozófiája. És az optimizmus nemes társa
               legszebb és legkedvesebb barátnőjének, az illuziónak. Stein megfordítja a tételt, a
               peszszimizmus azon tételét, hogy minden csak illuzió. Stein azt mondja: az illuzió
               minden. Minden illuzió jobb és becsesebb az illuzió hiányánál.</p>
				<p>Élettanilag szükséges, mert fokozza az élet érzetét s erélyét, felrázza a lankadt
               szervezeteket. A lélekre nézve az a hatása, a mi a narkózisé a testi szenvedésekkel
               szemben. Eltompítja a lélek és kedély szenvedéseit. Az illuzió a művészetben sem
               felel meg a valóságnak, hanem öntudatos öncsalás, esztetikai játék. Ilyennek tartják
               a művészetet Groos és Lange. A művészet czélja sem az, hogy a valóságot, hanem
               csakis a valóságnak pótlását adja.</p>
				<p>Épen így az illuzió sem felel meg a valóságnak, hanem annak legtöbb esetben szebb és
               nemesebb helyettesítése. Az az illuzió sem felel meg a valóságnak, a melyet Arthur
               feltár, de szebben és nemesebben helyettesíti azt, a midőn az embert a tökéletesedés
               és fejlődés végtelen útján viszi előre. És midőn azt az illuziót igyekszik
               támasztani, hogy az ember és a művelődés nem vesz el, hanem végtelen idők és végtelen
               küzdelmek után a természet romboló erői fölé kerekedik.</p>
				<p>A német bölcsész Arthurral soká együtt megy, még a végtelen fejlődés útján is. Az
               optimizmus, úgymond, a lét eszményének a végtelenségbe való fokozása. És Stein
               tényleg egy magasabb emberi typus kifejlődését várja. Ez a typus azonban társadalmi s
               nem faji typus. Stein szerint az ember, mint társadalmi lény lesz tökéletesebbé.
               Arthur szerint mint ember és faj leend azzá. De természetesen, ha az ember mint ember
               lesz tökéletesebbé, egyszersmind társadalmi lény gyanánt is tökéletesebbé alakúl s
               így mind azok a szép és jó dolgok bekövetkezhetnek, a miket a német bölcsész
               kilátásba helyez.</p>
				<p>A fő különbség Arthur és a német bölcsész közt az, hogy az előbbi tényleg a
               végtelenségbe kiséri az embert, míg az utóbbi, t. i.: a német bölcsész kitűzi ugyan a
               végtelenség czélját (mert hisz az optimizmus a lét eszméjének a végtelenségbe való
               fokozása); rajzában mégis megáll a végtelenség útján. Természetesen Stein tudományt
               ír, Arthur pedig tudományos hittel és illuzióval akarja gyógyítani Olga kedélyét. De
               az Arthur által konstruált optimizmus s az ezzel kapcsolatos világnézlet teljesen
               befejezett egész. Az ember végtelen fejlődésén s anyagiságának teljes leküzdésén
               alapszik. A végtelenséget nem lehet darabokra törni vagy osztani, mert megszűnnék
               végtelenségnek lenni. A materiálista filozófiát leküzdő modern naturalizmus, az
               eszmei bölcsészettel szövetkezve, nem ellensége a végtelen fejlődésnek. E fejlődés
               útján való megállást tehát még a tudomány sem követeli. Annál nagyobb tere van a
               tudományos hitnek s az illuziónak. Csak a kettőt egyesítve alakíthatta Arthur azon
               optimista világnézletet, mely Olgát meggyőzte. Különben a fél úton való megállás
               kapcsán támadó optimizmusra Olga ugyanazt felelheti vala, amit mondott akkor, a
               midőn Arthur egy tökéletesebb embert és társadalmat mutatott be. Mi haszna mind
               ennek, ha véget ér és megsemmisűl!</p>
				<p>A materiálista természettudomány még mindig kisérleteket tesz a peszszimizmus
               érvényesítésére, habár nemcsak az eszmei filozófiában, hanem most már egyszersmind a
               fejlődést lehetségesnek tartó naturalizmussal is szemben áll. De nem vehető komolyan
               azon tréfás kisérlet, mely egy napilap hasábjain épen e záró sorok írásakor jutott
               nyilvánosságra, tehát akkor, mikor már munkám nyomdailag is teljesen elkészült. A
               peszszimista világnézletnek e humoros játéka szerint az emberiséget megsemmisíti egy
               világ-katasztrófa. Ellenben a gorilla-társadalom nemcsak meg nem semmisül, hanem
               átveszi az uralmat a földön. Az emberek közűl néhány példány fenmarad s mint
               csodabogarat mutatja be egy gorilla-hallgatóságnak egy gorilla-tudós. Az utolsó ember
               gerincze nem birja a nagy koponyát, mely a szellemi munka miatt túlságosan
               kifejlődött. A humoros kép azt látszik bizonyítani, hogy az embert szellemi törekvése
               teszi tönkre.</p>
				<p>De hát a fejlődés nem pusztán a koponya megnövésében áll, hanem egyszersmind az
               agyvelő minőségében s az idegrendszer átalakulásában. És a koponya növekvésével
               lépést tarthat a gerincz erősödése. A fejlődés törvényének gátja nincs vagy ha van,
               azt lerombolja. A jövő világnézlete tehát nem lehet más, mint optimista. Minél
               műveltebb lesz az ember, annál inkább elfogad egy szép illuziót. Csak a durva
               lényeknek nincs sem eszményük, sem illuziójuk.</p>
				<p>B. G.</p>
			</div>
		</body>
	</text>
</TEI>