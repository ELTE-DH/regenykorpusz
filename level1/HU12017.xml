<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU12017" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Fülöp házassága</title>
				<author>
					<persName>
						<surname>Abonyi</surname>
						<forename>Árpád</forename>
					</persName>
					<date from="1865" to="1918">1865-1918</date>
					<idno type="VIAF">39125767</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">30622</measure>
				<measure unit="pages">77</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Fülöp házassága </title>
					<date>2013-10-09</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/12000/12017"/>
					<respStmt>
						<resp>Original Electronic Edition</resp>
						<name>Varjú Mária</name>
						<name>Varjú Mária</name>
					</respStmt>
					<bibl type="digitalSource">
						<title>Fülöp házassága</title>
						<date>2013-10-09</date>
						<ref target="http://mek.oszk.hu/12000/12017"/>
					</bibl>
					<bibl type="printSource">
						<title>Fülöp házassága</title>
						<author>Abonyi Árpád</author>
						<pubPlace>Budapest</pubPlace>
						<publisher>Szépirodalmi Könyvtár</publisher>
						<date>1891</date>
						<ref target="http://mek.oszk.hu/12000/12017/pdf/"/>
					</bibl>
				</bibl>
				<bibl type="firstEdition">
					<title>Fülöp házassága : Regény</title>
					<author>Abonyi Árpád</author>
					<date>1891</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T3"/>
			</ns1:eltec>
		</xenoData>
		<revisionDesc>
			<change when="2020-07-28"/>
			<change when="2020-12-14"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>Utoljára nyitják a kaput...</p>
				<p>A gyár-utczai szürke palotából most robog ki az utolsó kocsi. A kiborotvált képű vén
               kapus rosszkedvűen bámul egy pillanatig a tovahaladó fogat után, azután becsapja a
               kaput, eloltja a lépcsőházban a gázlángokat és lustán, álmosan szobácskájába czammog.
               Ott leteszi fövegét, lehúzza prémes bundáját, odadobja nehéz téli kesztyűit az
               asztalra és ledől fáradtan az ágyra. Két óra éjfél után... A komédiának vége; aludni
               fog.</p>
				<p>Fenn az emeleti termekben még csak most kezdik a munkát. Inasok jönnek és
               helyretologatják a székeket. Két leánycseléd az asztalokat bontja. Csészék, üvegek,
               tányérok csörömpölése hallszik. A szemek pillája nehéz, a kéz türelmetlen. Egy
               japáni hamutartó pengve törik darabokra a padlón.</p>
				<p>- Vigyázzon!</p>
				<p>- Mi baja vele?</p>
				<p>Széthúzódnak a világos selyem-függönyök, s az ablak nyílik. Éles, hideg levegő árad
               be a termekbe, a honnan finoman lengő, áttetsző sávolyokban lopódzik ki a női
               toilettek kellemes illata, s a férfiak szivarjainak füstje. A csillár-lámpákban perbe
               szállanak az erős léghuzammal a lángok. Ez fellobban és vívódik a széllel, - a másik
               elalszik. Nem lehet nyitva tartani az ablakokat.</p>
				<p>- Tegye be, Mari.</p>
				<p>A leány visszanézett fölbigyesztett ajakkal és úgy meglökte az előtte levő csiszolt
               üvegtálat, hogy a másikhoz kocczant.</p>
				<p>- Nincs egyébb baja? Tán megfulladjak magukért?</p>
				<p>- Az urak nem fulladtak meg.</p>
				<p>- Az urak... dunyogta felvillanó tekintettel a leány és megvonogatta gonosz
               mosolylyal a vállát.</p>
				<p>Egy sovány inas kaczagott. Az urak... Nagyon jó! Azok az urak, a kik esti fél
               kilencztől egészen mostanig unalmaskodtak itt és annyi ostobaságot fecsegtek össze,
               hogy im ki kell nyitni utánuk az ablakokat. És a hölgyek... Asszonyok, leányok. A
               tanácsosné, a méltóságos asszony, a madame, a kis báróné és leányai... A táblabiró úr
               és neje, a »szép« Henriette...</p>
				<p>- A szép Henriette... ismételte szemtelen orrfintorítással az inas.</p>
				<p>- Pszt!</p>
				<p>- Nem hallják.</p>
				<p>Senki. A ház úrnője visszavonult társalkodónőjével a hálószobájába, s oda semmi sem
               hallszik abból a suttogásból, elfojtott kaczajból és megjegyzésből, a mi a cselédnép
               között foly, a kik az uraság távollétét három hét óta magyarázgatják egymásnak súgva.
               A nagyságos asszony im estélyt ad s a férj nincs itthon. Miért nincs? Máskor is
               elutazott, de hamar visszajött... A komorna emlékszik, hogy elutazása előtt heves
               jelenet játszódott le a kis salonban. Az úr ingerült volt, az úrnő szintén.
               Elfojtott, gyors, ideges társalgás szűrődött át az ajtón. A szavak eltompultak a
               függönyök mögött, a hangok élességét azonban jól ki lehetett venni. S az úr még aznap
               este elutazott...</p>
				<p>- Hallgasson!</p>
				<p>- Maga hallgasson... sziszegte vissza sértődve a komorna. - A hálószobáig nem
               hallszik semmi...</p>
				<p>- Honnan tudja?</p>
				<p>- Mamlasz...</p>
				<p>A komorna igazat mond. A hálószobáig nem hallszik semmi. Ott le vannak eresztve a
               függönyök, a kályhában tűz ég s a terem bútorzatát vöröses köddel vonja be a tetőről
               lefüggő szép művű porczellán lámpa. Gazdagság és puha kényelem mindenütt, a környezet
               azonban merev és visszautasító. Nincs lágy vonás és nincs bizalmas háziasság, - s az
               úrnő e pillanatban nagyon jól beletalál ebbe a csillogó keretbe, a melynek nincsen
               fénye és nincsen melegsége.</p>
				<p>Magas karosszék van húzva a kályha mellé. Abban ül az asszony. Két lépésnyire tőle
               nyulánk, szőke leány: a társalkodónő. Egy negyed három... Az óraütés finom
               visszhanggal hullámzik a vöröses levegőben. Nem hallja senki. Az asszony
               mozdulatlanul ül. Aranysárga ruhauszálya a földön, melle alig észrevehetőleg dagad a
               habos csipke alatt; - nyaka födetlen, a gyöngysor félredobva, arcza halavány,
               szintelen és szomorú...</p>
				<p>- Nem álmos?</p>
				<p>A leányka tagadólag rázta meg erre a halk kérdésre a fejét.</p>
				<p>- Nem.</p>
				<p>- Mindenki elment?</p>
				<p>Dallamos és mély az asszony hangja; a leányé félénk és bágyadt.</p>
				<p>- Azt hiszem...</p>
				<p>- Únta magát?</p>
				<p>- Oh, asszonyom - -</p>
				<p>Csend lett. Az asszony tiszta, eleven arczáról, a melyen villámgyorsan változik
               pillanatonként az ideges indulat, erre a bocsánatkérő hangra mintha leveszett volna
               valami abból a szomorúságból, a mely az imént még mintha oda lett volna fagyva.
               Behunyta lassan a szemeit és fönhangon mondta:</p>
				<p>- Ön nagyon szép.</p>
				<p>- Tréfál, asszonyom...</p>
				<p>- Diadalai lesznek.</p>
				<p>A leány hallgatott.</p>
				<p>- Jós vagyok, - folytatta elborult, lassú, mesemondó hangon a hölgy, - a jövőbe
               látok. Fény és szerelem az ön jövője, - az enyém szomorúság és gyász. El fog jönni az
               idő, a midőn meglepi testemet a szerencsétlenség, megrohanja agyamat a téboly, a
               kétségbeesés és nem lesz senki, a ki meg tudjon menteni attól a pokoltól... Oh! álmok
               - - Sajnál?</p>
				<p>- Nem...</p>
				<p>- Sajnáljon! Látta ezt a társaságot nálam, ezeket az embereket, ezeket a - majmokat?
               Hízelegve, nyájas, ártatlan bókokkal mérgeztek öt rettenetes órán keresztül, pedig
               nem volt közöttük egy sem, oh egy sem, - folytatta majdnem síró hangon, lázongó,
               keserű megvetéssel az asszony, - a ki titokban gúnyos szánalommal ne nézett volna
               reám és ne suttogta volna ujongó gyönyörrel a szomszédjának: végre! le van sújtva
               olyan mélyen és olyan nagyon, hogy föl nem kél többé soha...</p>
				<p>A leány dideregve állt.</p>
				<p>- Asszonyom...</p>
				<p>- Ne szóljon! Látta azt a fiatal embert ott a második csillár alatt? Az Gerendi
               Fülöp, ugyanabból a faluból, a honnan én. Neki kastélya van abban a faluban, nekem
               semmim! Nekem csak egy szegény öreg édesatyám van ott, a ki azt hiszi, hogy én itt...
               Ismer ön engem? Nem ismer. Hagyja! Elhiszem, hogy vonzódik hozzám s tudom, hogy ön az
               én pártomon van és nem a férjemén, a ki megcsalt. Ne szóljon! Már nem sajnálom... Az
               emberek sejtik, hogy mi történt köztünk, de én már nem sajnálom és nem törődöm vele.
               Szerettem ezt az embert és nem szégyeltem. Jogom volt a szerelemre és a boldogságra;
               boldog akartam lenni. Az emberektől nem féltem és megvetettem a társaságot.</p>
				<p>A leány nézte és semmit sem értett. Az asszony hevesen beszél, de mit? Férjéről van
               szó; mit jelentenek akkor ezek az érthetetlen szavak?</p>
				<p>- Gyönyörködtem abban a szörnyűködésben, a melyet keltettem, - folytatta megvető
               mozdulattal az asszony, - mulattatott ezeknek a pulya embereknek a felháborodása.
               Föltettem magamban, hogy keresztültörök minden akadályon, a melyet útamba görditenek,
               ha kell erőszakkal is, ha kell botránynyal is, eh!... hiszen nem láttam, nem
               hallottam, nem tudtam senkiről és semmiről, csak szerettem bízón, mint egy gyermek,
               és vakon, mint egy bolond.</p>
				<p>Valami történt...</p>
				<p>A leány sáppadtan hajolt le úrnőjéhez és kezébe vette a kezét. Odatérdelt a szék
               mellé és félénk, könyörgő hangon sugta:</p>
				<p>- Ne sírjon, asszonyom...</p>
				<p>- Oh, hiszen mindennek vége, - zokogta kezeibe temetett arczczal a hölgy.</p>
				<p>- Feledjen...</p>
				<p>- Mindörökké! Igaza van, gyermekem, az az ember, a ki olyan nyomorúltul élt vissza
               hiszékenységemmel, nem érdemli meg... Feledni fogok. Lássa, már próbáltam is.
               Estélyre hívtam a társaságot. Eltűrtem a sértő tekinteteket és nem mutattam, hogy
               ennek a komédiának örökre vége.</p>
				<p>Az asszony felállt.</p>
				<p>- A jövő héten ismét el fognak jönni. Azután ismét.... Azután elbocsátom a
               cselédséget.... Hány óra?</p>
				<p>- Fél három, felelte bátortalanúl a leány.</p>
				<p>- Menjen aludni, kedvesem.</p>
				<p>- Ha tudnám, asszonyom...</p>
				<p>- Legyen nyugodt. Ismétlem, hogy már elfelejtettem. Reggel ide fog jönni Gerendi
               Fülöp... Meg fogja mondani, hogy hová utazott az a ..... a férjem... De nem fogom
               meghallgatni. Nem vagyok kiváncsi reá; hadd fusson! - mondotta emelt hangon vonagló
               ajakkal és megragadta a szék karját, hogy el ne essék. - Azt hiszi az az ember, hogy
               én kétségbe fogok esni és könyörögni fogok. Azt hiszi, hogy haza fogok menni az édes
               atyámhoz... Bolond, bolond!... Menjen aludni, gyermekem.</p>
				<p>- Ha ön is...</p>
				<p>- Reggel kikocsizunk az állomásra. Új életet kezdek. El fogok utazni és csak három
               nap múlva térek vissza. Gerendi Fülöp nem fog itthon találni; nem akarom... Jó
               éjt!</p>
				<p>- Jó éjt, asszonyom.</p>
				<p>A leány kiment és behúzta maga után az ajtót. Künn csend volt az oszlopos folyosón és
               hideg. Nehány lépést előre ment, azután gyorsan visszafordult és benézett óvatosan a
               kulcslyukon. Semmi; elmehet. Nem történik semmi... A hölgy visszaült a kályha mellé a
               székbe és fehér, mozdulatlan arczczal, ölébe kulcsolt kezekkel bámult maga elé a
               földre.</p>
				<p>*</p>
				<p>Künn halvány-vörös fénynyel ébred reggeli fél nyolcz órakor a téli nap. Nehezen
               terjengő, makacs deczemberi ködbe löveli fényét, de erőtlen ez a fény és hideg. A köd
               lassan oszlik s a hálószoba ablakaira rajzolt jégvirágok nem engednek. Még minden
               csendes. Az úrnő alszik.</p>
				<p>Nyolcz óra után tiz perczczel belép óvatosan a komorna, körülnéz a teremben, fölemeli
               a pillangós szőnyegre dobott uszályos ruhát, odateszi a törpe kerevet szélére s
               megáll a toilletteasztal előtt, a melyről magas tükör tapad a falhoz. Kedvtelve,
               önhitt, tetszelgő mosolylyal nézi magát. Megvizsgálja az illatszeres üvegcséket is s
               az egyikből bőséges mennyiséget itat a mellére. Milyen illat! A kertész térdre rogy
               előtte, ha megcsapja orrát ez az átható -</p>
				<p>- Anna!</p>
				<p>A cseléd ijedten teszi helyére az illatszeres üveget s az ágyhoz siet.</p>
				<p>- Parancs, nagysága?</p>
				<p>- Késő van...</p>
				<p>- Mindjárt fél kilencz, - feleli gyorsan a leány.</p>
				<p>- Hagyj magamra. Egyedül fogok felöltözni. Féltizre rendelj bérkocsit.</p>
				<p>- Bérkocsit, kérem?</p>
				<p>- Menj!</p>
				<p>A cseléd kiment. Ámulva, megzavarodva sietett lefelé a lépcsőkön a cselédház felé.
               Bérkocsit?... Jól hallott. A nagyságos asszony bérkocsit mondott.... S a hogy ment,
               hogy ezt az újságot nyomban hírül vigye a többieknek, a legalsó lépcsőfoknál már
               mindent érteni vélt. Az úr nincs itthon... igen, igen!... s ha valami kényes útja van
               a hölgynek, rögtön feltűnnék, ha a fogatot használná s megtudná a nagyságos úr
               is...</p>
				<p>Negyed óra múlva készen van minden. A hölgy utazó-ruhában, fátyollal, kalappal lépett
               ki a kis salonba és becsengette az inast.</p>
				<p>- Hívd be a kisasszonyt!</p>
				<p>- Igenis, felelte eltitkolt szemhunyorítással az inas és hozzátette: Egy úr kér
               bebocsáttatást, asszonyom...</p>
				<p>A hölgy elfordult és beharapta bosszankodva, izgatottan az ajaka szélét. Eljött....
               Mit tegyen? Nem utasíthatja el.</p>
				<p>- Bocsásd be!</p>
				<p>Az inas mély meghajlással távozott s a következő perczben kitárta gúnyos bókkal a
               szárnyas ajtót.</p>
				<p>- Méltóztassék!</p>
				<p>Gerendi Fülöp. Komoly, hideg arczú, nyugodt tekintetű fiatal ember. Tiszteletteljes
               köszöntéssel üdvözölte a hölgyet és bocsánatot kért, hogy ebben a szokatlan órában
               jelent meg, de nem tehetett másként.</p>
				<p>- Foglaljon helyet, uram, - felelte némi elfogódással az asszony és kezét nyújtotta
               az ifjúnak, melyet az rokonszenves mosolylyal szorított meg.</p>
				<p>- Ne lásson drámát ebben a dologban, asszonyom; engedje meg, hogy küldetésem czélját
               minden szertartásos sallang és udvariassági formulák nélkül adhassam elő. Legyen
               meggyőződve róla, hogy nem Lászlóért teszem, hanem önért.</p>
				<p>- Köszönöm....</p>
				<p>- Tartoztam vele.</p>
				<p>- Ön?</p>
				<p>- Úgy van. László arra hivatkozott, hogy nekem ismernem kell önt, mert ugyanegy
               helyről valók vagyunk. Felvilágosítottam, hogy én ezelőtt se önt, se az ön atyját, -
               szóval, senkit sem ismertem az ön családjából -</p>
				<p>- Nem ismeri atyámat?</p>
				<p>- Nem ismerem, asszonyom, - felelte tagadó intéssel az ifjú. Atyám halála óta nem
               voltam otthon. Hallom, hogy régi házunk is pusztulóban.... Nem érdekel! Most azonban
               nem erről van szó, kedves Medea -</p>
				<p>Az asszony halkan nevetett.</p>
				<p>- Tegye hozzá, hogy »aranyhajú«...</p>
				<p>- Szivesen, asszonyom! Rendkivül jól esik nekem, hogy önt nevetni hallom, - mondotta
               látható megkönnyebbűléssel az ifjú, - ön nem tudja, hogy milyen nehéz megbízást
               vállaltam el. Megtettem, mert mit tehettem? Ne vegye megbántásnak, asszonyom, de az
               ön helyzete ebben a házban olyannyira sajátszerű volt, hogy még az én, egészen idegen
               és éppen nem sértő szándékú részvétemet is felköltötte. Elvállaltam tehát a megbízást
               abban a meggyőződésben, hogy ön Lászlót, a ki méltatlan önre, immár látni sem akarja
               többé.</p>
				<p>- Nem akarom!</p>
				<p>- Tökéletesen igaza van. Ezzel azonban a végleges szakítás ideje is elérkezett. A
               tegnapi estélyen, a hol a László távolléte mindenkinek feltűnt, mert senki sem volt
               rá előzetesen elkészűlve, - észrevehette ön, hogy a társaság már sejti, hogy
               László... hogy ön... bocsánat -</p>
				<p>Az asszony lehajtotta a fejét.</p>
				<p>- Ne válogassa a kifejezést, - mormogta határozott hangon; - mondja ki nyíltan, hogy
               ezek az emberek már megtudták, hogy én nem vagyok és nem
               voltam a László neje; az atyám nem nyugdíjazott őrnagy, hanem szegény falusi jegyző,
               és hogy az én nevem nem Clermont Czeczil, hanem Bárdos Róza.</p>
				<p>- Megengedi tehát, hogy egészen nyíltan...</p>
				<p>- Őszintén, uram, őszintén! - felelte megvető mosolylyal a hölgy. - Mióta elhagytam a
               szülői házat, úgy sem hallottam őszinteséget soha. László megcsalt. Szerettem, -
               meggyűlöltem, itthagyom, - ezt önnek, a ki a közbenjárás fölösleges szerepét magára
               vállalta, tudnia kell. László tehát nem fog visszajönni?</p>
				<p>- Nem.</p>
				<p>- Hová utazott?</p>
				<p>- Anyjához, Felső-Ausztriába. Megbízott vele, hogy adjam tudtára önnek...</p>
				<p>- Nem akarok tudni semmit. Uram! Hiszi ön, hogy én kiváncsi vagyok? Nem, már nem! Már
               semmi sem érdekel, a mi vele történik, vagy történni fog. A ki elég férfiatlan volt
               arra, hogy megszegje becsületszavát, s családja ellenkezésével védekezzék akkor, a
               midőn egy férfias igéretet kellett volna beváltani, - az nem méltó arra, hogy vele
               tovább is foglalkozzunk. Kérem, beszéljen másról. Tudom, mit akar még mondani!
               Valószínűleg azt, hogy László nagylelkűséget hazudik és nekem engedi át ezt a házat.
               Eltaláltam?... Nemde jól ismerem ezt a nyomorúlt embert? Kérem, írja meg neki, ha
               méltónak tartja reá, én nem, hogy el fogom hagyni ezt a gyülöletes házat és nem
               viszek magammal semmit, csak a megbánást és a szerencsétlenséget. Tudok egy félreeső
               zúgot a Ferenczvárosban; oda rejtőzöm az emberek elől. Ott fogok élni, a mig... Ej!
               de hisz ez már ismét nem érdekes. Irja csak meg neki, uram, hogy látott és hogy nem
               vagyok összetörve. Annyi az egész, hogy utálatot érzek és nyugalomra vágyom. Idővel
               aztán majd csak el fogom felejteni, hogy én is megszaporítottam azoknak az ostoba
               teremtéseknek a számát, a kiket megcsaltak, és ha meg fogom únni az élet lealázó
               terhét, hát akkor - egy halottal több. Mi az ebben a nagy tömegben?...</p>
				<p>Gerendi Fülöp mélyen megzavarodva állt fel.</p>
				<p>- Bocsásson meg asszonyom... Nem csak ezért jöttem.</p>
				<p>A hölgy ránézett. Mit akar még?</p>
				<p>- Beszéljen, uram!</p>
				<p>- Azt akarom ajánlani önnek, hogy ne foglalkozzék ezzel a két elhatározással, hanem
               keresse föl atyját, mondja meg neki őszintén, hogy házassága szerencsétlen volt...
               maradjon otthon és atyja soha sem fog megtudni semmit.</p>
				<p>- Ezt tanácsolja nekem? Most?</p>
				<p>- Ne nehezteljen reám...</p>
				<p>- Nem neheztelek önre, - felelte lassú hangon a hölgy és szintén felállt. - Ön sok
               jóindulatot tanusított irántam és nem tudhatta, hogy milyen az az ember, a kinek ön
               is megszorította a kezét. Most azonban mindennek vége. Az emberek nevetni fognak, de
               én nem fogom hallani. Tegnap már beszéltek rólam?</p>
				<p>- A tanácsosné.</p>
				<p>- És Henriette?</p>
				<p>- A többiek is, de ne törődjék vele! El fognak hallgatni, ha észreveszik, hogy önt
               nem lehet megsebezni. Azt mondotta, asszonyom, hogy nem hagyja el a várost.
               Megengedi, hogy új lakásán meglátogassam?</p>
				<p>A hölgy fejét rázta.</p>
				<p>- Mi öröme volna önnek a halottakból? Nem, uram! Nyújtsa a kezét és váljunk el.
               Szeretném, ha úgy elfelejtene a világ, hogy ne jutnék eszébe senkinek, soha. Mindenki
               gyönge és tehetetlen az emlékezéssel szemben; én is. Ha senkit sem fogok látni önök
               közül, talán feledni fogok, hamarabb és bizonyosabban, mintha lesz valaki, a ki a
               múltra emlékeztessen. Legyen jó hozzám és ne kutassa, hogy hová rejtem el
               szerencsétlenségemet az emberek elől. Megigéri?</p>
				<p>- A mint ön akarja.</p>
				<p>- Köszönöm! És most Isten önnel, - folytatta erőszakolt mosolylyal a hölgy, - lássa,
               nagyon kegyetlen komédiás az élet; meg akarom önt kimélni attól, hogy vergődésemet
               lássa és szánjon. Az ön szánalma nem sért, de önnek terhére lenne... Uram! Engedje
               meg, hogy én is kérjek valamit öntől. Igérje meg, hogy az édes atyámnak soha, még
               halálom után sem fogja elárulni, hogy mi történt itten... Istenem! hiszen én hazudtam
               annak a jónak... Azt hiszi, hogy én boldog vagyok. Azt hiszi, hogy neje vagyok
               Lászlónak... nem tudja, hogy megcsaltam és mindaz, a mit leveleimben írtam, csak
               hitvány komédia és szemfényvesztés... Oh, ez az egy dolog az, mely elég súlyos arra,
               hogy erőszakkal lobbantsam ki szívemből az életnek lángját! Megigéri?</p>
				<p>- Bízhatik bennem.</p>
				<p>- Istenem, önben! De hát ön... ha valaha visszamegy abba a faluba, a hol az édes
               atyám lakik és meg fogja kérdezni öntől, hogy nem látta-e a leányát... Mit felel
               reá?</p>
				<p>- Azt, hogy sohasem láttam, - felelte némi megindulással az ifjú. - Legyen egészen
               nyugodt. Nyolcz éves koromban hagytam el azt a vidéket: annak húsz esztendeje.
               Szüleim halála óta eddig sem tértem oda vissza, - ezután sem fogok. A jövő héten
               elutazom.</p>
				<p>- És nem tér vissza?</p>
				<p>- Nehány évig, asszonyom, nem.</p>
				<p>- Isten óvja önt, - felelte halk hangon a hölgy. Fülöp ment. Az ajtóban megszorította
               gyöngéden, szánalommal a sápadt asszony kezét és eltávozott. Nehány másodperczig
               hallatszottak erős lépései a folyosón, azután csend lett. Elment... Az utolsó
               ismerős, a kivel tönkretett életében találkozott. Az utolsó eleven pont a múltból, a
               mely kilobbant mindörökre, s nem lészen folytatása...</p>
				<p>Megfordúlt és az ablakhoz ment.</p>
				<p>Künn emelkedett a köd. A téli sugarak keresztültörtek a fagyos párázaton,
               megaranyozták a palotasorok kiálló rovatkáit, s fényes apró pontokban verődtek vissza
               az aszfaltról, a melyen már tapossa egymás lábanyomát ezernyi emberi hangya.</p>
				<p>Csakhamar ismét megnyílt az ajtó. A társalkodónő lépett be.</p>
				<p>- Megjelentem, asszonyom, - rebegte félénk hangon.</p>
				<p>- Jőjjön közelebb, gyermekem. Önnek szülei vannak?</p>
				<p>- Anyám és egy kis testvérem...</p>
				<p>- Atyja nem él.</p>
				<p>- Nem, asszonyom.</p>
				<p>- Hallgasson meg, kedvesem, - mondotta gyöngéden a hölgy és kezébe vette a leány
               kezét. - Tegnap még úgy gondoltam, hogy magammal fogom vinni. Ma reggel azonban mást
               határoztam. El fogok menni, hogy hová, még nem tudom; azt azonban bizonyosan tudom,
               hogy ebbe a városba sohasem jövök többé vissza. Nem akarom önt elvonni édes anyjától,
               a kinek szüksége van önre, s ezért elhatároztam, hogy egyedül megyek. Keresse fel
               anyját, ime itt van két évi fizetése és emlékezzék szeretettel reám.</p>
				<p>A hölgy karjaiba vonta a leányt és megcsókolta.</p>
				<p>- Isten önnel! Legyen boldogabb, mint én...</p>
				<p>- Asszonyom...</p>
				<p>- Ne sírjon, édes gyermekem... Nehezen válok meg öntől, de meg kell lenni. Később
               hallani fog rólam. Az emberek senkinek sem irgalmaznak, ha nincsen jelen... Ilyenkor
               jusson eszébe, hogy szenvedni látott. Isten önnel kedvesem, Isten önnel!</p>
				<p>A leány megcsókolta a hölgyet és elbúcsúzott. Azután lekisérte a bérkocsihoz. A vén
               kapus hajlongva segítette be úrnőjét, ki nyájasan intett a leánynak és elhajtatott. A
               kapus morogva, csodálkozva bámult a sebesen robogó kocsi után és nem értett az egész
               dologból semmit. Végre is, mi köze hozzá? Az úrnő elment és annyi. Máskor is elment.
               Benn a cselédházban aztán felvilágosította az inas, hogy ő hallgatódzott és
               bizonyosan tudja, hogy ezt a gyár-utczai szürke palotát az úrnő soha sem fogja
               meglátni többé.</p>
			</div>
			<div type="chapter">
				<head>II.</head>
				<p>Gerendi Fülöp nem volt megelégedve a küldetéssel. Az jutott eszébe, hogy László
               tulajdonképpen mégis csak haszontalan ember, s ő maga olyan rövidlátó volt, hogy ezt
               csak most vette észre... Rosszkedvüen, békétlen hangulatban érkezett lakására. Az
               emeletre vezető harminczkét lépcsőt talán még sohasem lépte olyan nehezen, mint
               most. Valami hiba van ebben a dologban... Valahogy másképpen kellett volna...</p>
				<p>Benn ledobta kabátját, kalapját, odahúzta iróasztala elé a széket és gondolkozni
               kezdett. Megigérte, hogy meg fogja írni küldetése eredményét. Megtegye? Valahogy úgy
               jön, hogy az az ember nem érdemli...</p>
				<p>- Milyen közönségesek vagyunk, - mormogta lehangoltan.</p>
				<p>Abból, hogy ő a világon van, nincsen senkinek semmi haszna. Az ő élete nem jelent
               semmit, a benne lappangó erő parlagon hever. Költi a jövedelmét, járja a kávéházakat,
               unatkozik a szinházakban, szívja a levegőt és azzal vége. Éppen mint László és a
               többiek, a kikkel együtt élt eddig. A midőn ez az ember magával hozta a szép Rózát és
               azt mondotta nekik, hogy a felesége, - emlékszik, hogy egy pillanatra kellemetlen
               szégyenérzet lopódzott szívébe, mert eszébe jutott, hogy íme még ennek a közönséges
               embernek is van már czélja a világon, csak neki nincsen. Akkor elhatározta, hogy
               szakít eddigi haszontalan, frivol életmódjával, meg fogja gyűlölni a társaság
               könnyelműségét, a mely mindent megbocsát az embereknek, ha az illem discret
               válaszfalait nem sértik meg, és maga veszi kezébe a gazdaságot. Szorgalmas lesz,
               dolgozni fog, - nyáron falun fog lakni s csak télen a fővárosban. Egy-két év alatt
               belegyakorolja magát a munkás ember teendőibe, s csakhamar megházasodik ő is.</p>
				<p>Aztán megtudta, hogy László hazudott...</p>
				<p>Milyen szégyen! De im visszagondol reá, hogy akkoriban nem
               érezte ezt a szégyent. Az villant keresztül a fején, hogy mostanában egyenlő
               ebben a súlyos pontban a férfi és egyenlő a nő. Egyik könnyelműbb és léhább, mint a
               másik; a társadalom pedig megelégszik az ámítással, a csalással és az illem
               nyúlékony szabályainak megtartásával, a melyek mellett kényelmesen meg lehet
               élni...</p>
				<p>Utálatos dolog! Véget fog neki vetni; elhagyja a várost, elfelejti ezt az egész
               dolgot és két-három év mulva, ha megúnja az idegen földet és biztos lesz benne, hogy
               ennek a mostani hitvány életmódnak még nyoma sem maradt meg többé: fölkeresi az ősi
               házat és dolgozni fog.</p>
				<p>Nehány percz mulva becsengette öreg cselédjét és meghagyta neki, hogy készüljön, mert
               kihajtatnak az indóházba.</p>
				<p>- Télviz idején, úrfi?</p>
				<p>- Ne okoskodjék, Miska! Húzza elő az utazótáskát és hozza rendbe. A délutáni
               gyorsvonatig készen legyen.</p>
				<p>- Aztán hová szaladozunk, instálom? kérdezte dunnyogó hangon az öreg.</p>
				<p>- Még nem tudom.</p>
				<p>- Meg tetszik fagyni...</p>
				<p>- Elmehet.</p>
				<p>- Jó, jó, most is ebben a vékony lebernyegben tetszett kibomlani az utczára, pedig
               hányszor megmondtam már, hogy ez igen-igen nagy bolondság volna... A megboldogult
               nagyságos asszony, Isten nyugasztalja, ugyancsak a szívemre köté, hogy vigyáznék az
               úrfira cseppet, mert az úrfi sohasem ügyel. Instálom, miért nem ügyel?.. Fog egy
               akkora podagrát, mint ez a ház, aztán ficzkándozhatik, azt mondom...</p>
				<p>Az ifjú kihallgatta türelmesen a lassú dunnyogást és nem felelt semmit. Az öreggel
               nem lehetett birni. Makacs fejü, szívós, érdes székely ember volt, tele jósággal,
               bosszantással, szeretettel és kellemetlenkedéssel. Hajdanta az ölében hordta.</p>
				<p>- Mondanék valamit úrfi...</p>
				<p>- Beszéljen!</p>
				<p>- Azt én, hogy immár ne lopnók itt hiába többet az Úr Isten napját, hanem mennénk
               haza. No, no! instálom... tudom én, hogy csak úgy sundám-bundám még nem jöhetne el
               oda, mert ott ki tudja hogy miféle állapottal vagyon azóta a régi szép udvar-házunk;
               hanem úgy instálom, hogy én fölülnék a gőzösre, elmennék haza és körüllátnám magamat
               az otthon való állapotokon. Aztán megbeszélleném az úrfinak őket és
               visszamennénk.</p>
				<p>Fülöpnek gyors ötlete támadt.</p>
				<p>- Gondoltam erre, Miska; felelte hirtelen és az öreghez lépett; - ha maga hazamegy
               előbb és rendbe hozza a kastélyt, pár hét mulva én is leutazom. Jó lesz?</p>
				<p>- Roppant jó lesz, instálom! mondotta kezeit dörzsölgetve az öreg. Hazamegyek én még
               ma! Hála Istennek, csakhogy már egyszer elpusztulhatok innét. Ordináré hely ám ez a
               ménkő nagy város, úrfi! Alig várom, hogy a sarkammal álljak feléje -</p>
				<p>- Készüljön, Mihály, - vágott szavába az ifju; - a két órai vonattal elindulhat.</p>
				<p>- El én! Megyek én egyben! Hojjé! Micsoda szamár is voltam én, hogy ezt már régen nem
               bökdösém ki a nagyságos úrnak!</p>
				<p>S az öreg sietve ment.</p>
				<p>Délután félkettőkor készen volt. Felvette bundáját, kezébe kapta az utazótáskát és
               bejelentette, hogy im Istennek ajánlja az ifju urat, ő megy.</p>
				<p>- Kocsin menjen kend; elkésik.</p>
				<p>- Nem a! Szedegetvén szaporán a lábamat, elérek idejében. Az úrfi itten marad?</p>
				<p>- Nem tudom, Miska...</p>
				<p>- Hát én honnan tudjam, hogy merre jár?</p>
				<p>- Megírom kendnek. Valószinűleg Bécsbe megyek. Maga feljön oda, érti?</p>
				<p>- Igenis, értem!</p>
				<p>- Menjen!</p>
				<p>- Az Isten áldja meg az úrfit! Vegye fel a téli felsőt, ha künn jár; fertelmes hideg
               vagyon; lefagy az lónak a szarva; mormogta kedélyesen az öreg, miközben kifelé
               igyekezett az ajtón.</p>
				<p>Lenn aztán meg sem állt addig, a mig az indóház tágas perronjára nem ért. Elérkezett
               idejében; húsz perczczel hamarabb, mint kellett volna. A hófuvás megakasztotta a
               közlekedést; az utolsó vonat két órai késéssel érkezett meg. Ez a hír sehogy sem
               tetszett a vén sasnak. Türelmetlenül, topogva lépte a szines koczkás váróterem
               földjét, húzogatta a marczona bajuszát, s kijelentette a fagyoskodó portásnak, hogy
               az nem rendén levő dolog, a mi mostanában ezekkel a kényes masinákkal járja. Hol az
               egyik köhögi el magát valahol az úton, hol a másik. Egy kis rongyos hó elég, hogy
               beleakadjanak. De hát akkor legalább ne bolondítsák ok nélkül az embert és mondják
               meg, a hogy illik, hogy a masinákat az ördög szántja; nincs furvérozás, mehessék
               minden böcsületes ember a tulajdon lábán, ha dolga vagyon, avagy kabalákkal, ha
               sietős az útja. Morgott, zsörtölődött az öreg, a végén azonban mégis csak
               fölkapaszkodott a készen álló vonatra, s az egyik vaggon félrevaló sarokülésében,
               bundájába temette magát.</p>
				<p>Öt percznyi várakozás után kirobogott a vonat az indóházból s kivágtatott a
               pusztaságba. Havas, homályos mezők végig a rákosi pusztán. Egy-egy károgó varjú a
               szürkés párázatban. Egy-egy gubbasztó verébcsalád a magukban álló kútak havas
               kámváin, - egyébb semmi.</p>
				<p>A vén sas haza gondolt.</p>
				<p>Rég volt otthon; azóta sok minden megváltozhatott. Az öreg biró már nem él, az
               bizonyos. A szegény jó Peszternákné is kiköltözhetett már ebből a siralomvölgyből, s
               valószinűleg a kajla fülű borbély sem támasztja görbe hátával a kocsma falát. Bárdos
               a jólelkű, szaporabeszédű falusi nótárius azonban bizonyosan életben van még, mert
               hát beszélt valamit minap róla a Fülöp úrfi...</p>
				<p>Majd meglátja!</p>
				<p>A vonat csak száguldjon végig mentől sebesebben a végnélkül való rónaságon, a mely
               álmossá és hallgataggá teszi az embert.</p>
				<p>*</p>
				<p>Bárdos jegyző volt a kis faluban. Ismerte minden gyermek és nem haragudott reá senki.
               Mozgékony, szürke emberke volt, szürkébb, mint egy kopott veréb, de epétlenebb, mint
               a galamb. Elvégzett mindent, a mivel megbízták, járt-kelt, futott, lamentált,
               dolgozott, végezte a napi robotját, s ennek a világnak a sorsával tökéletesen meg
               volt elégedve. Nem pótolt aczélszeget a kis falucska benső háztartásában, hanem
               azért azok közé a sokat biró, jóféle faszegek közé tartozott, a melyeknek a pótlása
               ugyan nem kerül sokba, de nélkülözni sem lehet őket.</p>
				<p>Volt gazdasága is, arra azonban nem sokat adott. Volt egy leánya is, - az volt a
               szemefénye. Felesége halála után azt beczézte, azt simogatta, annak a kedvében járt,
               s a midőn eljött az ideje, hogy Rózát fölvigye nagynénje a városba, a hol majd
               világot fog látni és ügyes leánynyá képezi ki magát, a kis szürke emberke csak
               hosszas rábeszélések után szánta reá a fejét arra, hogy ehhez a tervhez beleegyezését
               adja. A néni azonban addig-addig bizonyítgatta neki, hogy az ő szándéka mindenekben
               üdvös és helyén való, - mig végül kényszeredve, nem jó szívvel, de mégis csak útnak
               eresztette a leányt, s azóta csak a leveleit látta.</p>
				<p>Ebben az időben történt, hogy testvér nénjének a fia árván maradt. Bárdos utána ment
               és magához vette a fiút, a kit Lőrincznek hívtak. Reá egy hétre meghalt a bátyja, ki
               erdész volt a pálosok régi birtokain, s egy szép kis leánykát hagyott hátra. Halálos
               ágyán az ő oltalmába ajánlotta árva gyermekét, s a jólelkű Bárdos könyes szemekkel
               tett igéretet, hogy az árvát gondozni fogja. A leányt Sibil-nek hívták.</p>
				<p>Igy került a házába eltávozott gyermeke helyébe egyszerre kettő.</p>
				<p>Ettől az időtől kezdve aztán szó sem volt csendességről többé. A kis Sibil jóformán
               gyermek volt még, de csintalan és nyughatatlan ördög, a ki egy perczig sem tudott
               békén lenni, s bizony akárhányszor arczon legyintette Lőrinczet, az unokabátyját, ha
               nem adott neki mindenekben igazságot, akár volt igaza, akár nem volt. Bárdosnak elég
               dolga volt velük. Tegnap békíteni kellett őket, - ma ismét. Sok esztendő óta viszont
               most először történt, hogy valaki rosszat mondott róla. Az új erdész ugyanis, a kit
               elhalt bátyja helyébe hoztak, egy napon kölcsön pénzt kért tőle. Szívesen adott
               volna, de akkor éppen neki sem volt. Az a szeplős, rőt ember aztán, ki úgy nézett
               ki, a maga eres, vékony nyakával, mint egy megpaprikázott fejű, sovány gólya,
               mérgében azt fogta reá, hogy fösvény, zsugori, a kinek még a szeme se jól áll. Ezt
               persze nem hitte senki, - de Bárdosnak mégis rosszul esett.</p>
				<p>Lőrincz, a fiú, tizenhét éves volt. Abban a korban, a midőn eszmélni kezdünk és
               megragad a természet titokzatos zsongása a maga nagyságával, rejtelmeivel és
               édességeivel, a melyekről még semmit sem tudunk. A midőn megrázkódunk egy mellettünk
               véletlenül lehulló falevélnek a zizzenésétől, - holott máskülömben roppant erősek,
               bízók, kevélyek és vakmerők vagyunk. Te is az voltál, én is, Lőrincz is, ki e mellett
               élénk, gyorsan kihevülő, valóságos eleven szikra természet volt, tele ezerféle
               színes, sugaras képpel a feje és egyszerre kilobbanó lelkesedéssel a szíve. Járta a
               Sibil otthonát, az erdőt, bámulta reggeltől estig a füveket, a fákat és leste
               kendermagos csapó-kalitkával a madarakat.</p>
				<p>Bárdos akárhányszor figyelmeztette:</p>
				<p>- Vigyázz a bogárkára, Lőrincz, bajotok esik.</p>
				<p>- Vigyázok, édes bácsi!</p>
				<p>- Itthon maradjatok ma, fiam, jobb lesz.</p>
				<p>- Itthon maradunk!</p>
				<p>Persze, persze... A szürke ember jól tudta, hogy mire haza jön, a gyerekeknek csak
               hűlt helyét találja a házban, de nem ellenkezett. Jót tesz a friss levegő az ilyen
               eleven népnek, hadd részesüljenek benne, a mig módjukban van. Lőrincz kisérte a
               leányt, együtt mászták a köves meredeket, keresték a vércsék és a kopogó harkályok
               tarka tojásait, együtt kiabáltak mindenféle furcsa szavakat a visszhangnak, és együtt
               épitettek ügyesen faragott csepp malmocskákat az érre.</p>
				<p>Bárdos be is akarta küldeni egy ízben a fiút az iskolába, hogy tanuljon. Fel is
               pakolta gondosan, sok szeretettel, hanem a mikor Lőrincz fölmászott szomorkodó
               arczczal a szekérbe és lehorgasztotta elbúsult szívvel a fejét, a Sibil sötétkék
               szemében megjelent egy köny, azután a Lőrincz pilláin is egy, azután a jegyző is
               elfordult és maga elé nézett a földre, a hol apró hangyák mászkáltak a porban. És
               azután egy szót sem szóltak, csak leszállt csendesen a fiú, bevitték a ládát és
               kifogták a lovakat a hámból.</p>
				<p>Ráér még!... Itthon marad a Lőrinczke.</p>
				<p>Máskor meg az történt, hogy az új erdész ráüzent durva szóval a jegyzőre, hogy ne
               ereszsze többé a gyerekeket az erdőbe, mivelhogy igen rongálják a fákat, s ezt ő nem
               tűrheti tovább.</p>
				<p>Tudni kell, hogy azok a fák éppen csak harminczezer holdon vonultak le a láthatár
               felé...</p>
				<p>Ez tisztára szekatúra volt. Az a paprikázott fejű, goromba kamasz haragítani akarta a
               jó kis embert, valószinűleg azért, mert nem tudott neki azonnal pénzt kölcsönözni, -
               ezúttal azonban felsült a mamlaszságával, mert a jegyző éppen nem haragudott. Nem is
               érdemelt volna ekkora kitüntetést az a lábatlankodó »vörös betyár« - a mint a
               falusiak röptében elnevezték. A jegyző egyszerűen maga elé hívta Lőrinczet is, a
               leányt is és meghagyta nekik, hogy ne menjenek többé az erdőbe, mert im kárt tesznek
               a harminczezer holdas rengetegben. Ne menjenek különösen a Pálos-rendi barátok régi
               zárdaromjához, hová gyakran ellátogat az új erdész.</p>
				<p>- Rátok les, kis Sibil és szégyenszemre elfog.</p>
				<p>A leány akkor félrehivata Lőrinczet a kertbe, s ott előbb komolyan végignézte. Azután
               összefonta mellén a karját, felbigyesztette az ajakát és igy szólt:</p>
				<p>- Félsz attól az embertől, Lőrincz?</p>
				<p>A fiú vállait vonogatta. »Nem én!«</p>
				<p>- Jól van hát, - mondotta durczásan a leány, már most csak azért is odamegyünk. Az
               erdőbe is, a romokhoz is. Te férfi vagy. Az vagy?</p>
				<p>- Az vagyok.</p>
				<p>- Az vagy! Még ma megyünk, - folytatta heveskedve a leány és fenyegetődzött, hogy
               majd megmutatja annak a csúf betyárnak, miképpen parancsolgasson abban az erdőben,
               melyben huszonnyolcz esztendeig az ő édes apja parancsolt, az pedig becsületes, jó
               ember volt.</p>
				<p>- Estefelé kimegyünk, Lőrincz.</p>
				<p>- Jól van.</p>
				<p>A Pálos-rendiek régi zárdaromját nagy tölgyek árnyékolták és bús, sötét hely volt.
               Ott halt meg a parasztnép felénk való, híres haramia-hőse, Král Jozso, a »certov
               sin«, az ördög fia, kinek vasfű volt a tenyerében, s a bőre olyan kemény, hogy azon
               semmiféle puskagolyó nem repülhetett át. Csatangolta a vidéket ez a félelmes rabló,
               összetüzött mindenkivel és legyőzött minden embert, mert a hosszú, fehér szakállú,
               gyíkszemű, pikkelyes bőrű hegyi manók is szövetséges társai voltak. Hanem mikor aztán
               egy dörömbölő, gonosz viharos éjszakán megölte a Pálosok vicariusát, Bonifácz pátert,
               a második tölgy alatt belecsapott a tüzes villám és korommá égette a testét. Ez volt
               a vége. A megbarnúlt falakra loncz kúszik, s fenn valami haragoszöld, apró levelű,
               gyenge növény szorong a beomlott kövek hasadékai között.</p>
				<p>Parasztgyermekek még a tájékát is elkerülik ennek a magában hallgató romnak. Nem hoz
               szerencsét, a ki fölkeresi. Baj éri az embert. Beég a vetése, veres tejet ad a
               kecskéje s neki háborodva szakadatlanúl kotkodácsolni kezd a szegény asszony tyúkja.
               A tehenek egész éjszakán keresztül bőgnek az istállóban, a lovak leharapják magukról
               a hámot, s a máskülömben is babonás köznép még ostobább lesz tőle.</p>
				<p>A kápolnaszerű omladvány alatt tágas kripta van, hol sok száz páter alszik-porlik a
               fülkék boltozataiban, s a honnan kóbor lelkei pátereknek, világos nyári éjszakákon,
               midőn a romoktól jobbkézt elterülő zsombékos, nádas ingoványon apró, sárgás-piros
               lidérczlángocskák indulnak futni az árnyas partok felé, s a magas bérczek között
               utálatos, nagy fülesbaglyok huhukkolnak bele az éjjeli csendességbe: kijönnek fehér
               lepedőikben a holdvilágra és halotti éneket dúdolnak hosszan elnyujtott, búgó,
               szomorú hangon...</p>
				<p>A kápolna falain levő kopott, régi festmények életre kelnek hirtelen erre a búgó
               gyászénekre és lelépnek onnan meztelen testek, gyermekfejek, és kilépnek vérző
               tagjaikkal a szent martyrok.</p>
				<p>De mindezektől nem fél a leány.</p>
				<p>A vad természet vaddá és merészszé növelte ölén. Édes apja, a bátor vadász, ha
               magával vitte kötelességszerű járásai közben a rengetegbe, meg se tűrte volna, hogy
               féljen. Még gyermek, de ne féljen. Mitől is?</p>
				<p>Im esteledik.</p>
				<p>A magas bérczeket áttetsző, finom párázat árnyékolja, s hazatérő gulyák kolompolnak
               az erdőség alatt.</p>
				<p>A romok között Sibil áll és int Lőrincznek, hogy jöjjön. Markolja meg botját, a mit
               az imént vágtak, s tekintsen le az omladványról. És ha ott látja leskelődni a
               paprikást, rohanja meg és verje le vitézül, had’ emlegesse, hogy egyszer parancsolni
               mert abban az erdőségben, a melyben az ő édes apja volt egykor úr és a mely neki nem
               idegen hely, hanem »haza«.</p>
				<p>A fiú marokra fogta a botot és visszaintett. Lesi már! Lenn az aljban azonban hiába
               futotta körül tekintetével a sűrűséget, mert nem volt ott a szeplős erdész.</p>
				<p>- Fél a gyáva! - mondta a leány és fölnevetett vígan. Annál jobb! Lőrincz, mindennap
               eljövünk ide, csak úgy, mint eddig. Majd meglátjuk, hogy mit akar az a pity-poty
               ember. Te erős vagy, Lőrincz, megvered.</p>
				<p>A fiú felgyűrte a kabátja ujját és megforgatta kiragyogó tekintettel a súlyos
               botot.</p>
				<p>- Agyonverem!</p>
				<p>- Nem; csak megvered, - javította ki a leány; azzal megfogta a kezét, s az
               omladékokon felvitte a bástyára, mely a zárda nyugati szegletén állt valami
               őrtoronyforma gyanánt. Tetejéről be lehetett látni a völgyet, az ingoványt, az egész
               falut, a Gerendi kastély kupoláját, s tiszta időben a nagy messzeségben kéklő podoli
               hegycsucsokat is a százhatvan láb magas »Király« szirttel, honnan Király Domokost, a
               gyergyói kapitányt lökték le hajdanán az alattomosan támadó, gyáva szászok, s kapának
               ezen miserabilis causáért pars pro toto a régeni főemberek egyenként huszonöt
               virgácsot Nagyságos Apaffy Mihály uram erdélyi fejedelem ő kegyelmétől »uti justitia
               et exempla fiat, canis mater! Dixi et scripsi in Giwla-Fejerwar, Ammen!«</p>
				<p>Mire a tetőre értek, a leány haragosan kiáltott fel. Elszakadt az ujjaskája, s éppen
               a mellén. Most mindjárt kivillan a fehér bőre.</p>
				<p>- Adj tüt! - mondta bosszankodva.</p>
				<p>- Honnan, ha nincs? felelte zavartan a fiú és kivonta kezét a leányéból.</p>
				<p>Leültek a kövekre.</p>
				<p>Lőrincz sípot faragott fűzfából, - tölgylevelekből, kicsiny, kék virágocskákból
               koszorút kötött a leány. Mikor készen volt, fejére tette. A tiszteletes úrnak igaza
               volt, midőn rossz ördögnek nevezte el a minap. Nehány percz mulva felugrott a kőről,
               s titkolódzva súgta a fiúnak, hogy menjenek le innen egyenesen a kápolnába, mert ott
               még nem volt, csak az ajtónál, s az semmi. Beljebb szeretne menni...</p>
				<p>- Ne menjünk oda, Sibil, - intette a fiú, de a leány akkor már szaporán mászott
               lefelé a köveken és nem hallgatott reá. Megcsúszott, le-lesiklott a lábáról, - nem
               bánta. A feslés még jobban kibomlott mellén, a fiú oda bámult arra a helyre és ismét
               rákiáltott akaratlanul, hevesen:</p>
				<p>- Ne menj!</p>
				<p>Rá se’ ügyelt a leány. Rossz ördög... Kihevült, izgatott arczczal érkezett le a
               kápolna ajtajához és fölnézett.</p>
				<p>- Gyere!</p>
				<p>A fiú mit tegyen? Lement ő is. A leány, az akaratos, durczás gyermek pedig meglökte,
               a mikor melléje jött és rákiáltott:</p>
				<p>- Maradj itt, ha félsz!</p>
				<p>- Nem azért...</p>
				<p>- Maradj csak, egyedül megyek -</p>
				<p>Azonban visszanézett, hogy jön-e utána Lőrincz arra a titokzatos, csendes helyre,
               melytől a lehúnyó nap éppen most búcsúztatja a sugarait. Aranyos a fal is, a levegő
               is. Fenn pillangó libben. A leány előre lépett s visszafojtott lélegzettel, nagy
               szemekkel nézett körül. Kezében tartotta a fiú kezét, ki lesütött fejjel,
               megzavarodva állt és ezt mormogta: »forduljunk vissza«...</p>
				<p>Különös hely...</p>
				<p>A falakon szivárványos napsugár reszket. A falakon benn a homályos mélyedésekben,
               mozdulatlan, sárga keresztes pókok ülnek hálóik közepén. A falakon mindenféle régi
               képek, elfakulva, szétmálva, töredezve, keskeny penész erezettel tarkán, itt-ott
               azonban kirívó tisztaságban. Itt egy angyalfej, ott egy láb, egy kéz, egy
               oltár-szobor. Barna felhők látszanak a megrepedezett menyezeten, s a szentély komor
               és barátságtalan. Az a hely azonban, a hol álltak, derűlt, ingerlő és behízelgő. A
               leány érezte az aranyos levegőt, mely hajával játszott, és nem mert megmozdulni.
               Körüljártatta kék szemeit a képeken, s lassankint sötét pírt és kiállhatatlan hőséget
               érzett az arczán, mintha mind oda verte volna ki dobogó szíve a vért. Különös hely...
               Egy angyalfej, egy női láb. Ott pálma-levelek, s egy homályos, kopott, meztelen test.
               Szentkép...</p>
				<p>Türelmetlen szorítást érzett a kezén.</p>
				<p>Gyorsan a fiúra nézett, ki visszanézte. Egy pillanat az egész, egy lehellet, egyetlen
               szikra a ködben...</p>
				<p>Lőrincz! rebegte ijedt borzongással, s fázódva lökte el kezéből a fiú kezét. A másik
               perczben már kifutott a kápolnából és futott tovább tüskén, köveken keresztül egészen
               az erdőszélig. Ott kimerülten leült és bevárta a fiút.</p>
				<p>Azután hallgatva, másfelé tekingetve lépegettek egymás mellett egészen hazáig, a hová
               teljes alkonyodáskor érkeztek meg.</p>
				<p>És nem volt emberi hatalom többé, a mely tovább is a faluban tartsa a fiút. Megy
               tanulni a városba. Sokat fog tanulni, híres ember lesz a szorgalma után, s majd
               meglátják, hogy miképen fog ő még visszatérni egyszer.</p>
				<p>A midőn megcsókolta a jegyző kezét, jóságos arczczal mondta neki a szürke ember.</p>
				<p>- Jó légy, Lőrinczke fiam.</p>
				<p>A fiú földre sütötte szemeit, mikor a leányhoz közeledett, s félénken nyujtotta
               kezét. Alig érintette a leányét, ki húzódott és gyorsan félrenézett. Lőrincz ekkor
               fölvetette a fejét és fölkiáltott.</p>
				<p>- Isten áldja, édes bácsi!</p>
				<p>Azzal felült gyorsan a szekérbe, a mely kidöczögött az országútra, s a város felé
               tartott. Bárdos egy pillanatig nézte, azután megfordult és fürkésző, nyugtalan
               arczczal tekintett a leányra, ki a tornácz sarkába húzódva ült.</p>
				<p>- Mi bajod van, gyermek?</p>
				<p>A »gyermek« összerezzent, mosolygott, megvonogatta a vállát és azt felelte:</p>
				<p>- Semmi.</p>
			</div>
			<div type="chapter">
				<head>III.</head>
				<p>Nem történt semmi. Megszületett a ma és huszonnégy óra mulva belepattant a többi után
               a ködbe. Lőrincz fölkereste a várost és úgy eltűnt pár hét mulva az emberek
               sokaságában, mintha sohasem is létezett volna. Levelet nem írt, hírt nem adott
               magáról, elveszett, odalett, senki sem tudta hová és miért. A jegyző rosszkedvűen
               ingatta fejét s csak lassanként nyugodott meg. Eszébe jutott, hogy a fiú élénk eszű,
               ügyes, kevéssel megelégedő, vállalkozó vér, - nem lehetetlen, hogy durczás
               önfejűségével pár év alatt csakugyan jól megválasztott úton fog megindulni az után a
               tündöklő czél után, a melyet nagy magabíztában élete feladatáúl tűzött. Bele fog
               kerülni az általános emberi forrongásba, küzdelme lesz a versengőkkel, a
               kapaszkodókkal, a ravasz rókákkal, az alattomos sakálokkal és a hízelgő macskákkal
               (a melyek élesebben és gyakrabban karmolnak mint az őszinte vadak), s a végén - ki
               tudja! - talán kicsatázza magának az élet mézét, a melyet százból kilenczvenkilencz
               ember élete fogytáig csak az üvegen keresztül nyalogat és azt is csak ünnepnapon. A
               fiú makacs, - de épeszű. Bárdos hovatovább mindegyre jobban utána gondolt e kalandos
               eltűnés összes lehetséges okainak és apránként megnyugodott benne.</p>
				<p>Megérkezett Gerendi Fülöp megbízásából az öreg Miska bácsi, lepergett ismét öt nap és
               nem történt semmi. Az öreg rázogatta a jegyző kezét, megnézte a kastélyt, fejét
               csóválgatta, a vállát vonogatta, s kisütötte hamarosan azt is, hogy a birtok bérlője
               im megtartotta a szerződésnek azt a kikötését, hogy a kastélyhoz nincsenek jogai,
               mert ehhez a tornáczos, régi udvarházhoz csakugyan nem nyúlt senki. Úgy áll ott
               magára hagyatva, mintha a Pálos-rendi halott barátok költözködtek volna bele.</p>
				<p>- Nagyon gyengén állunk, - dunnyogta békétlenül.</p>
				<p>A jegyző ráhagyta, hogy igaz.</p>
				<p>- Meg kellett volna bízni az árendást, hogy viselje gondját. Igy, a hogy van, bajjal
               lesz alkalmatos.</p>
				<p>- Az igaz, az igaz...</p>
				<p>- Haza akar jönni az úrfi?</p>
				<p>- Akarna, ha lehetne, - felelte az öreg, s körüljártatta szemeit a siralmas
               állapotban levő középső nagy terem falain, a hová fürge pókok rakosgatták fel
               porlepte hálóikat, - de ilyen házba, instálom? Úgy beszéltük, hogy én ide jövök,
               megnézem a kastélyt, rendbe hozom és aztán megjelentem a Fülöp úrfinak, hogy immár
               jöhet, mert minden rendben vagyon. Ördögöt!... Nem jól vagyunk. Gondoltam, hogy
               gyorsan helyre igazíthatnók, a mi romlás esett, de látom, hogy abba nagy idő fog
               telni.</p>
				<p>- Egy hónap, - vélte a jegyző.</p>
				<p>- Haj, haj!... Egy hónap éppen elég lészen arra, hogy mást gondoljon az ifjú úr és
               erre felé se kivánkozzék többet. Fogadni mernék a fejembe, hogy semmi sem lészen a mi
               idejövetelünkből. Bátran behurczolkodhatik, instálom, abba a két széltől való
               szobába, nem fogjuk kizavarni belőlök. Nem bizony! Már mi csak szaladozni fogunk
               tovább is a világban, miképen ha kótyák volnánk, vagy tüzes taplóval valók a
               füleinkben...</p>
				<p>- Meg lehetne próbálni.</p>
				<p>- Minek? Nem elegendő ide négy hét se, azt könnyű látni. Ok nélkül vadítanám ki a
               mesterembereket. Megesnék közben, hogy Fülöp úrfi két perczek alatt egyebet gondolna
               és azt írná nekem, hogy kergessem el az embereket, forduljak háttal ennek a
               megkoppadt háznak és nyargaljak utána a németek városába, vagy hova. Történt már
               ilyen szélfordulás sokszor. Abban maradok tehát, hogy néhány napig még várakozással
               leszek és ha az úrfi három vagy négy napig nem ír, akkor megkezdem itt a munkát, - ha
               ír, akkor fordulok és megyek. Addig is azonban csak tessen elfoglalni azt az üres két
               szobát, - tudom én szentül, hogy el fogok pusztulni innét. Ismerem én a Fülöp
               úrfit!</p>
				<p>Harmadnapra bebizonyult, hogy csakugyan jól ismerte. Levelet kapott. Abban
               megparancsolta neki az ifjú, hogy forduljon vissza és jöjjön utána Bécsbe. Nem megy
               haza.</p>
				<p>Gerendi Fülöp megirta ezt a levelet, még az nap összepakolt és elutazott. Képtelennek
               érezte magát arra, hogy szakítva eddigi szokásaival, egyszerre toppanjon bele abba a
               falusi magányos csendességbe, a melyben eddig még sohasem volt része. Úgy
               gondolkozott, hogy előbb jól kifárasztja magát, s majd később, ha betelt az utazás
               ezerféle változatosságával, minden átmenet nélkül hirtelen befut a révbe, hogy éppen
               olyan jelentőség nélkül való emberi numerus legyen, mint a többi. Ez azonban csak
               terv. A holnap beláthatatlan messzeségben van a mától. A holnap az élet rettentő
               titka; a holnap a boldogság sugaras bimbófakadása, - a halál utálatos réme, a
               szerencse, a nyomor, a gyönyör, a megsemmisülés... A holnap a mennyé éppen úgy, mint
               a kárhozaté. Ki lát odáig és ki kivánja a tudást?</p>
				<p>Annyi bizonyos, hogy ki fogja verni fejéből a jelent és a multat.</p>
				<p>El kell hogy felejtse az eddigi életmód összes megalázó vonásait. Önbizalmat kell
               hogy nyerjen, mert nincsen önbizalma. Egy idő óta megdöbbentően üresnek érzi maga
               körül a világot, a melyből kipattant valahonnan az önvád és heves szemrehányásokkal
               halmozza el.</p>
				<p>Az első fiatalságnak vége; a férfikor első lépcsőjén áll, mit végzett a múltban? Hol
               van a tegnap eredménye? Az elmúlt huszonnyolcz esztendő gyümölcse, a küzdelem
               megmarkolható nyoma?</p>
				<p>Sehol!</p>
				<p>Füst és élettelen hamu a tegnap. Semmit sem végzett, s ez okon a »má«-ban való
               élethez sincsen igazságos joga. Ebben a gyönyörű korban, a melyben most van, egész
               szellemi erejével, ruganyos izmainak összes kifejthető képességeivel a férfias munka
               komoly forrongásában kellene, hogy éljen. Harczba kellene szállania az irigységgel,
               az ostobasággal, a pöffeszkedéssel, a kapaszkodó, csepp kaliberekkel, a verseny
               lázas katonáival, a társadalmi korlátok ezerféle útvesztőivel, - hogy esetleg
               erőszakkal is kivágja magának azt a tekintélyes helyet az emberek között, a mely felé
               eddig csak koronként felvillanó vágyai vonták. Erőt és tehetséget érez a szivében.
               Könnyebb volna az emelkedés, mint másnak, a kinek ebből csak »mértékkel vagyon«.</p>
				<p>Eddig azonban a kisujját sem mozgatta meg ezért a tiszteletreméltó czélért és
               valószínűleg ezután sem fogja. Abban a szitakötő életéhez hasonló körben, a mely
               jóllétével csillogva tompa egykedvűséggel van minden erősebb fejtörést okozó dolog
               iránt, - egyetlen egyszer sem volt reá alkalma eddig, hogy megérezze önön magában a
               lelke jobbik felét, a mely cselekvésre és becsületes munkára ingerelje. Talán
               ezután?... Talán holnap.</p>
				<p>Futott és élt.</p>
				<p>Közben futott sebes szárnyán az idő is és nem történt semmi. Bejárta a continens
               legnagyobb részét, szivarozott a Vezuv kráterénél, látta a Mediciek sírját,
               veszekedett a bérkocsisokkal, szépnek találta a palermói piaczot és kiállhatatlan
               ételnek az olajos halat salátával.</p>
				<p>Három esztendei utazás után Veronában állapodott meg. Hitvány, kényelmetlen vendéglői
               szobában dobálta le magáról az utazó köpenyt és csengette be az inast. Sürgönyt
               küldött Rómába, a hol öreg szolgáját hagyta. Abban a sürgönyben meghagyta neki, hogy
               szedje össze a holmit, üljön fel a legközelebbi vonatra és meg se álljon Pestig. Ha
               odaér, tegyen némi rendet a lakásban és várjon reá, mert két hét mulva hazaérkezik.
               Punktum. A hollandi bolyongásnak vége; nem bolyong többet. Délután kiment a korzóra
               és megszemlélte a várost. Régi, nevezetes múlttal dicsekvő olasz fészek ez, tele a
               Scaligerek történelmi emlékeivel és a requiraló idegen katonaság vandalizmusának rút
               nyomaival. Fülöp úgy találta, hogy Verona minden tekintetben ugyanaz, mint a többi
               olasz város. Árnyéka a múltnak és az enyészet hirdetője. Nem maradt belőle semmi;
               eltűnt a nagyság, eltűnt az idegen katonaság is, de eltűnt velük együtt az élet is
               innen. Verona őrzi »Romeo és Julia« emlékezetét, de semmit sem tud felmutatni ma már
               a világnak, csak éppen a jóizű vajas pereczet, a mely elsőrangú »híressége« és a
               szalámit, a mely úgyszintén világhírű.</p>
				<p>Fülöp evett mind a kettőből, igazat adott a közvélemény itéletének, s közben azt
               tervezgette, hogy talán nem is megy egyenesen Pestre, hanem előbb lelátogat haza. Hát
               ha kedvet kap a falusi gyönyörökhöz és otthon marad? A végén mindegy. Nem lett
               okosabb, nem lett bízóbb és jobb, mint a milyen három év előtt volt. Az idő elröppent
               tőle és nem hagyott hátra semmit. Valamivel unatkozóbb, egy csöppel fáradtabb lett,
               mint régen; ennyi az egész. Kering a hétköznapi élet ostoba taposó malmában, s
               lassanként alkudozik a holnappal, a melyben nem hisz. A szél leveri a száraz levelet
               a fáról: eljön utána is a halál, ledobja a föld alá, ott megrothad és azzal lemehet
               mindörökre az élet nagy komédiás házában a függöny... A kinek tetszett a bohózat, az
               tapsolni fog, a kinek nem, az fütyül. Ő fütyülni fog. Kénytelen megvallani önmaga
               előtt, hogy roppant öröme telnék benne, ha egyszer jól kifütyülhetné azt a minden
               czél nélkül való embert, a kit Gerendi Fülöpnek hívnak.</p>
				<p>Fényes, nyári délután volt, a midőn elhagyta a világhírű szalámi várost. Egyetlen
               felhőcske sem úszott az égen. A vonat olaszos kényelemmel döczögött előre a lankás
               halmok között, a melyek kevés látni valót nyujtottak a szemnek; akár csak az erdélyi
               mezőség rettenetesen kopár dombjai között utazott volna. A közönség soraiban is kevés
               megnézni való figura akadt. Szemben vele két bajor kereskedő ült, balra egy francia
               ügynök, azontúl egy orosz túrista. Ezek ketten a politikai helyzet fölött vitatkoztak
               és nagyon szellemesek voltak. A két bajor hallgatott és erősen füstölt. Nyilván azt
               gondolták titokban, hogy az egész franczia-orosz barátság nem ér egy pohár jóféle
               pilseni sört.</p>
				<p>Eltelt két nap.</p>
				<p>Egyik vonatról le, a másikra fel; programm, terv és megállapodás nélkül. Kétszer
               lekésett a gyorsvonatról, egyszer a tehervonatra szorult. Nem bánta. Nincsen se
               sietős, se nem sietős útja. Ráér holnap is, a mit elmulaszt a mával. A budapesti
               központi pályaudvarban egy perczig azon tünődött, hogy ne hajtasson-e lakására, -
               rövid gondolkozás után azonban letett erről a szándékról és jegyet váltott a
               Nagyvárad felé induló gyorsvonatra.</p>
				<p>A vonat indult, - Fülöp tovább utazott.</p>
				<p>Estére elért Nagyváradra, tiz óra után Kolozsvárra. Itt megállt. Sokat hallott az
               erdélyi fejedelmek e régi, ódon fővárosáról, a melyet eddig még sohasem látott.
               Erdélyi ember volt, de távol élt a szülőföldtől. Elhatározta, hogy másnap meg fogja
               nézni ezt a hírneves várost és csak azután utazik tovább.</p>
				<p>A bérkocsist olasznak nézte.</p>
				<p>Fütyörészve, kényelmesen koczogott az állomástól befelé vezető utczán, s rá se
               hederített, a midőn azt parancsolta neki, hogy gyorsabb ügetésre nógassa a lovát,
               külömben leszáll és más kocsit fogad. A bérkocsisok, úgy látszik, hogy az egész
               földgömbön egyforma parasztok és egyforma gazemberek.</p>
				<p>Fülöp kinézett a kocsiablakon s némi kiváncsisággal tekintgetett a hajdani fejedelmi
               város házaira, a melyek felett tündöklő fénynyel terült el a nyáréji csillagos ég.
               Komoly méltóságot keresett az építészeti ornamentikában, de pár percznyi vizsgálódás
               után csodálkozva azt a tapasztalatot tevé, hogy ezeken a híres kolozsvári házakon se
               méltóság, se semmiféle néven nevezendő építészeti ornamentika nem fedezhető fel.
               Egyszerűek, szegényesek és otrombák, mint bármely más kis város házai, - egymás mellé
               sorakozva terpeszkednek az utcza formája mentén s szemmel láthatólag szégyenkezve
               utasítják vissza az érdeklődést.</p>
				<p>A bérkocsi a legelső szálloda előtt állt meg.</p>
				<p>Fülöp várta, hogy a portás kinyissa az ajtót, de a portás nem jött; a kocsis pedig
               csak lenézett büszkén a bakról és meg se mozdult. Ő maga nyitotta ki a kocsiajtót és
               kiszállt.</p>
				<p>- Hol van a portás? kérdezte a kocsistól.</p>
				<p>- Az nincs, kérem.</p>
				<p>- Maga viszi fel a táskámat?</p>
				<p>- Nem én!</p>
				<p>- Hát akkor hívja ide a főpinczért.</p>
				<p>- Fizessen ki az úrfi, jobb lessz, - dörmögte bosszúsan a kocsis. - Nem érek rá, hogy
               itt állingáljak az úrért...</p>
				<p>Fülöp fizetett, kezébe vette a táskáját és bement a legelőkelőbb vendéglő kapuján, a
               melynek kapuközét egyetlen szomorú gázláng világította meg. A lépcsőnél szembekerült
               vele a szobapinczér. Megállt, egy pillanatig nézte, azután azt kérdezte, hogy mivel
               szolgálhat.</p>
				<p>- Adjon egy fürdő-kabint, - felelte hidegen Fülöp.</p>
				<p>A pinczér bámúlva kapta föl a fejét.</p>
				<p>- Nem értem... bocsánat... én -</p>
				<p>- Ön turkesztáni dinnye! Szálloda ez, vagy nem?</p>
				<p>- Oh, oh...</p>
				<p>A pinczér repült a táskával az emeletre. Ott kinyitott egy szobát, rendbe hozta az
               asztalt, kinyitotta az ablakokat és hajlongva tudakozódott, hogy mit parancsol még a
               kegyelmes úr?</p>
				<p>- Vacsorát hozzon.</p>
				<p>- Igenis! Ha szabadna alázattal ajánlanom, a mai esti étlap...</p>
				<p>- Nem szükséges, - felelte jó kedvre hangolva az ifjú, a mint észrevette, hogy ez a
               simára fésült kisvárosi főpinczér valószínűleg összetéveszti valakivel. - Hallgasson
               ide! - folytatta szigorú arczczal és végignézte a hajlangó pinczért, - hozzon filet
               de boeuf-t a la jardiniére, azután egy adag pot au feu gros-t en bordure de gelée,
               azután dinde au maccaroni-t á l’ italienne, egy fél adag faisans rotis et salade,
               érti? Petit pois garnis de fonds d’artichaux, gateau Savarin a la macedoine de fruit,
               - menjen!</p>
				<p>- Kérem, kegyelmes úr... rebegte kivörösödve a pinczér.</p>
				<p>- Várjon csak! Hozzon még petites bouchées lucullus-t és saumon du Rhin aux pommes de
               terre, - végül fromage-t, dessertet és egy üveg pomeryt, - értette?</p>
				<p>- Igenis értettem, - felelte neki bátorodva az ember és nagy lélegzettel hozzátette:
               mindezekből nincsen, könyörgöm alássan, semmi.</p>
				<p>Fülöp megfordult.</p>
				<p>- Jól van, - válaszolta méltóságos intéssel, - akkor hát hozzon hagymás rostélyost
               sok krumplival, értette? És egy üveg bort. És egy porczió kenyeret. És egy kis tányér
               kolozsvári káposztát füstölt disznóhússal.</p>
				<p>- Disznó... igenis...</p>
				<p>- Füstölt disznóhús, ne feledje. Pinczér!</p>
				<p>- Prancs?</p>
				<p>- Borvizet is.</p>
				<p>- Zu Befel!</p>
				<p>A pinczér kifordult az ajtón, Fülöp meg azt gondolta, hogy a lepergett három
               esztendőt inkább idehaza az áldott provinczián kellett volna hogy agyonüsse. Pompás
               tanulmányokat tehetett volna, sokkal több mulatságos fejezettel, mint a külföldön, a
               hol nagyon udvariasak és kiállhatatlanul okosak az emberek is, a pinczérek is.</p>
				<p>Tizenegy óra után megvacsorázott s rövid vártatva nyugodni tért. Lenn a fedett
               udvaron Pongrácz czigány-primás bandája húzta. Szépen, sok tűzzel, lelkes, magyaros
               (czigányos) czifrasággal kisallangozott nóták vágódtak bele szilaj csapongással az
               éjjeli csendbe. Egy-egy pohár koczczant, egy-egy nevetés, egy-egy harsogó rikoltás...
               Valaki jól érzi magát ezen az illustris helyen, a hol minden cylinderes embert
               kegyelmes úrnak néznek. Fülöp nem tudta, hogy ha valamelyik miniszter, vagy más
               hasonló szabású úri ember ebbe az ős fejedelmi fészekbe rándul, mindig ebbe a
               »legelső« hotelbe száll; a pinczérek tehát meg vannak szokva, hogy a tisztességes
               kinézésű intelligens idegenben mindig egy-egy incognitóban lappangó kegyelmes urat
               gyanítsanak. Ezt a véleményt ezúttal az is támogatta, hogy az udvaron játszó zene
               egyszerre csak elhallgatott és a vendéglő elcsendesült. A főpinczér érdemeket akart
               szerezni magának a Takova és a Medsidje rendjelekre, a melyekre tudvalevőleg minden
               irni-olvasni tudó, jóravaló magyar embernek alapos igényei vannak és a melyekből - da
               capo - tudvalevőleg, a mult év előtt való szökőesztendőben is kétszázharminczkilencz
               kilogrammnyi mennyiséget osztogattak szét. A hollandi alkonzul roppant örömmel
               fogadta őket, - kapott is mindenikből kettőt, - a topánfalvi biró nem akarta
               elfogadni, - annak aztán a hátához verték és utóbb karhatalommal szorították reá a
               kitüntetés elviselésére.</p>
				<p>Másnap, reggelizés után, kiment a városba és körül sétálta a nagy piaczot. Különösebb
               természetű látni valókat keresett, de ilyesmi nem volt. Közönséges, mindenhol
               egyforma emberek járkáltak az utczákon s nagy szabadságot élveztek a saját külön
               municipális korlátaik között.</p>
				<p>Egy pár melancholicus mokányt bámult meg mindössze a városháza előtt, a melynek
               kapuja mellett városi tisztviselők tátogtak és nehány csinosan öltözött ifjú
               kritizálta az arra haladó hölgyvilágot. A mokányok között asszonyok is voltak. Ezek
               éppen úgy ülték az apró, kóczos, szomorú hegyvidéki lovacskákat és éppen olyan dühvel
               szívták a fogaik közé szorított krajczáros cseréppipát, mint a férfiak. Furcsa és
               eredeti vonások ezek nagyon. S hát azok az urak ott a városháza mellett! Milyen
               boldog tartomány ez. Itt semmi dolga sincs a hivatalnoknak; az emberek csendesek,
               békés, engedelmes hindosztáni tevék, a kik ha szalmát kapnak, úgy lehet, fitymálva
               nézik a szénát.</p>
				<p>Fülöp elhaladt a tréfálkozó csapat előtt; a lejebb eső kávéház mellett azonban
               visszafordult és figyelmesen nézett egy fiatal embert, a ki magasabb, soványabb és
               jobb kedvű volt, mint a többi. Vajjon hol látta ezt az arczot? A mellette álló törpe,
               örmény typusú nobile »Kedves levéltárnok úr«-nak szólítja, a többiek vállát veregetik
               és nagyon bizalmasak.</p>
				<p>Aztán eszébe villant, hogy ez a fiatal ember valamikor vele együtt koptatta az
               egyetem padját. Akkor is víg, jókedvű fiú volt, szerette a kocsmákat és a
               bolondságokat, a szinésznők állandó hódolója, a bálok és majálisok elmaradhatatlan
               látogatója volt. Most im levéltárnok. Fontos hivatal. Húsz év mulva negyvenöt, -
               negyven év mulva hatvanöt esztendős lesz a kis »Laczika« és még akkor is levéltárnok
               lesz, szegény fiú. Jobb sorsot érdemelt volna bizony, sokkal jobbat. A dolog azonban
               ugy áll, hogy itt tisztára a sors a hibás. Ha egy millió forintot juttatott volna
               ennek a jókedvű fiatal embernek a keze közé, akkor nem szorult volna a rokkantak
               társaságába városi hivatalba, a mi az ellágyulás és tehetetlenség biztos jele a
               provinczián. A sors könyve azonban tele van bosszantó sajtó-hibával, s a korrektor a
               halál. Ezt pedig nem lehet elcsapni az állásából. A polgármestert lehet. A
               levéltárnokot nem. Valameddig a levéltár pókhálói kellő töméntelenségben találhatók,
               a papirmolyok helyeiken, az egerek szorgalmas munkálkodásban a szétványolt százados,
               avatagszagu dokumentumok fölprédálásában: a levéltárnok állása szilárd, miként a
               sziklakő. Ő elmozdíthatlan és ő kidobhatatlan a levéltárból. Ott él, ott hal, -
               egészen és örökre az övé.</p>
				<p>Fülöp nem fordult vissza.</p>
				<p>Rég föltette már magában, hogy nem piszkálja meg a »tegnap« történetét és nyugodni
               hagyja, a minek aludni kell. Tovább ment a középső utczán, a másik oldalon
               visszasétált, nem látott semmi említésre méltót, s azon a problematicus kérdésen
               törte a fejét, hogy mit dicsérnek hát tulajdonképen ezen a régi fejedelmi városon; a
               mikor itt semmi dicsérni valót sem lát az ember? Házai jelentéktelenek, fekvése
               határozottan csunya, kereskedelme kicsiny, kivül esik a forgalom főbb vonalain... No
               még? Egy dolgot elfelejtett: itt készül a világhírű kolozsvári töltött káposzta;
               valamint Veronában a híres szalámi, amen! Ez maradt meg a fejedelmi multból az utókor
               táblájára vésve, egyébb semmi. No de hát ez is valami velkomozni pan Pupák, nem kell
               mindeneket oly igen »kritikálni«.</p>
				<p>Nem is kritizált többé semmit.</p>
				<p>Még az nap délután felkészült, kihajtatott a főpinczér szertelen hajlongásai között
               az illustris szállodából (lesz most hadd el hadd a járásbiróság kazalnyi restancziái
               miatt, gondolta magában a pinczér, a mint amúgyni vaktában igazságügyminiszternek,
               vagy minek, becsülte ezt a parancsoló tekintetű urat) és kikocsizott az ázsiai
               állapotban levő hosszú vasúti utczán az indóházhoz.</p>
				<p>Ott éppen csak annyi ideje volt, hogy felugorjon a vonatra, a mely abban a
               pillanatban indult.</p>
				<p>Négy óra mulva érkezett az utolsó állomásra. Itt le kell szállni és kocsi után nézni;
               mert innen még jó másfél óra a falu. A vonat tovább robogott. Egyedül maradt a csepp
               állomáson, a melynek egész személyzete két tisztviselőből és két szolgából állott. Az
               öregebb hivatalnok udvariasan megkérdezte, hogy hová igyekszik és fölajánlotta
               segítségét, ha valamiben rendelkezésére állhat. Fülöp megköszönte a barátságos
               ajánlatot és megjegyezte, hogy ide a legközelebbi faluba: Gerendre szeretne
               menni.</p>
				<p>- Kocsit éppen most nem fog találni, uram, - felelte a hivatalnok. Egyetlen-egy
               fuvaros sincs jelenleg az állomáson. Talán holnap reggel?</p>
				<p>- Köszönöm, gyalog megyek.</p>
				<p>- Nincsen messze.</p>
				<p>- Ha megengedi, itt hagyom utazótáskámat és podgyászomat. Holnap utána küldök.</p>
				<p>- Tessék, tessék!</p>
				<p>Fülöp köszönt a szolgálatkész úrnak és megindult jókedvűen az országúton. Összes
               podgyászából mindössze a szivarjait, tölténytáskáját és hosszú csövü golyós
               fegyverét vitte magával. Kalapja helyett vadász-sipkát tett és magasszárú csizmát
               húzott. Igy felkészülve könnyű lépésekkel ment az országúton mindaddig, a míg az út
               eltért. A fordulónál elhagyta az országutat, keresztül ment egy frissen kaszált
               réten, fölmászott a dombra, és annak a tetején sietett tovább a falu felé.</p>
				<p>Azonnal megismert mindent.</p>
				<p>A napfényben messzire csillogott a templomkereszt, a mezőkön munkások
               foglalatoskodtak, benn a faluban vacsorafőzéshez füstöltek a kémények, s a kékes füst
               nyúlongó fátyol alakban símult végig a falu fölött. Az a kiálló csonka torony amott
               az erdő széléhez közel, a Pálosok régi zárdaromjához tartozik, az a kupolás ház az
               övé. Szegény öreg kastély! Tehát még áll; nem dőlt össze olyan hosszú idő óta, hogy a
               jó Istenen kivül senki sem viselt reá gondot.</p>
				<p>A gyalogjáró mellett egy suhancz feküdt a fűben.</p>
				<p>- Ide való vagy, gyerek? kérdezte tőle.</p>
				<p>- A mi falunkba tetszik menni? kérdezte viszont a fiú.</p>
				<p>Fülöp intett, hogy igen.</p>
				<p>- Ez az út oda visz, ugy-e?</p>
				<p>- Tessen balra kanyarodni a plébánia felé, az a legrövidebb útja. Túlnan sok a kutya.
               Lehúzzák flintástól a nagyságos urat, ha nem ügyel. Azonban elvezetem én egy
               garasért jó szivvel, ad-e?</p>
				<p>Fülöp ebből azonnal kitalálta, hogy ez a kapzsi kis ficzkó székely. Odaadta neki a
               kivánt garast, de visszaküldte. Majd odatalál ő is.</p>
				<p>Vállára vetette a fegyvert és ment. A fiu nézte. Egy idegen úr. Valami nagyon nagy úr
               lehet, hogy ilyen könnyen dobálja a garast. Magas, erős nézésű, finom köntösű úr. Jó
               volna tán, ha most leszaladna kerülő úton a községházához és megjelentené ott az öreg
               birónak, hogy húzza fel a szebbik zekéjét, mert valami igen tekintélyes formájú
               idegen érkezik. Aligha nem a főispán lesz... S a hogy gondolta, úgy tett. Futott a
               falu felé.</p>
				<p>Fülöp lassú léptekkel ment. Föltette magában, hogy ismeretlen marad, ez legalább
               csendes kis kaland számba fog menni és meglehet, hogy még mulattatni is fogja. Olyan
               régen nem látta itt senki, hogy bizonyosan nem ismernek reá. Lekanyarodott tehát a
               plébánia mellett és egyenesen a kastély felé tartott. Immár fáradtnak is érezte
               magát. A másfél óra hosszáig tartó erőltetett gyaloglás szokatlan zsibbadtságot
               lopott a térdeibe.</p>
			</div>
			<div type="chapter">
				<head>IV.</head>
				<p>A kastély kigyepesedett udvarán a biró várta. Széles vállú, kemény ember volt, őszbe
               csapzott, hosszú bajuszszal, vastag, fehér szemöldökökkel.</p>
				<p>Fülöp megbillentette a sipkáját és jó estét mondott. A biró hallgatva vizsgálta egy
               pillanatig, azután bólintott a fejével; jól van. Nyilván meg volt elégedve az ifjú
               kinézésével, mert bevezette a kastély tornáczára és barátságos volt. Integetett,
               ingatta a fejét. Örül, hogy ilyen úri vendéget üdvözölhet a községben, de előre is
               kijelenti, hogy itt bizony bajosan akad megfelelő éjjeli szállás. Az ő házában minden
               hely el van foglalva, a kocsma meg nem arra való, hogy ilyen előkelő vendéget
               tisztelhessen a kormos falai között.</p>
				<p>- Nem tesz semmit, - felelte mosolyogva Fülöp, - meghálok én emitt a kastélyban
               is.</p>
				<p>- Gondoltam erre, igenis, - mondotta halk hangon a biró, de hát beteg van, tetszik
               tudni, ennél a háznál s azért ide csak úgy tehetjük a nagyságos urat, ha csendes,
               békességes természettel való. Az-e, instálom? Engedelmet kérek, hogy igy
               vallatom...</p>
				<p>Fülöp biztosította, hogy nagyon csendes ember.</p>
				<p>- Ugyan ugy-e? Szép. Igen szép. Bevezetem tehát, de legyék kimélettel, instálom,
               felette nagy kimélettel... Mind sajnáljuk a szegény Bárdost, de nem segíthetünk.</p>
				<p>A biró megsimogatta dunnyogva az állát.</p>
				<p>- Nem segíthetünk, - ismételte vállat vonva.</p>
				<p>- Bárdos?</p>
				<p>- Az, az... Bajos dolog ez, uram, lelkem, - folytatta lassu hangon, miközben
               megmutatta a balra eső tágas szobát, a melyet éjjeli szállásnak szánt. Fülöp viszont
               némi izgatottsággal emlékezett vissza, hogy erről a Bárdos nevű emberről hallott már
               egyszer. Ez volna az »aranyhajú« Medea apja?</p>
				<p>A biró az ágyra intett.</p>
				<p>- Szegényes, szigorgó jószág biz ez uram, lelkem, de hát mit tudjunk csinálni?
               Szegény ember az öreg Bárdos; derék, becsületes nótáriusunk nekünk és mi fizetjük is,
               a hogy telik, de igen kevés telik. Szegény a falunk, jó uram, az bizony az! A mióta a
               püspöki uradalom elperelte a legelőnket, azóta még a marháink is méreg pénzünkbe
               állnak. Ne kicsinyelje, instálom.</p>
				<p>- Jó ez nekem, biró; meg vagyok elégedve.</p>
				<p>- Az Isten fizesse meg!... Megyek tehát. Ügyeljen uram lelkem és kimélettel legyen.
               Ne énekeljen hangosan és ne nevessen. Szegény Bárdos... haj, jaj... S meg az
               ártatlan, beteg báránykája...</p>
				<p>- Leánya? - kérdezte tartózkodva Fülöp.</p>
				<p>- Nagy sor ez, uram, igen nagy sor... Tudom én jól! Sok micsodát láték a világban, de
               alig ilyet még, a mióta vagyok, pedig régi, vén szamár vagyok, uram. Ha tehát szabad
               alázattal instálnom, ne tessék hangosan fütyülni. Bántaná szegény báránykát...</p>
				<p>A biró ötölt-hatolt, azután kifelé indúlt.</p>
				<p>- Áldást, békességet!</p>
				<p>- Az Isten áldja meg, biró.</p>
				<p>- Instálom, - s az ember még egyszer visszafordúlt gondoskodó arczczal az ajtóból, -
               ne tessék hangosan fütyülni. Az Isten megfizeti... Engedelmet kérek.</p>
				<p>- Csendesen leszek, biró uram.</p>
				<p>- Gráczia fejemnek, uram lelkem, de hát mit tehetünk mást? Szívesen látjuk
               nagyságodat, azonban nagyságod is hallgassa meg a szómat. Teremtő Jézuskám, hiszen ha
               segíteni tudnánk a baján...</p>
				<p>A biró dunyogva ment. Csóválgatta a fejét és útközben kétszer is megállt.
               Hallgatódzott. Azt ügyelte bizonyosan, hogy fütyül e vajjon az ifjú, vagy csakugyan
               olyan békességes természet, a ki se a szobák kongó ürességét nem veri föl a
               hangjával, se a salugátereket nem csapdossa be. Nehány percz mulva aztán megnyugodva
               baktatott tovább.</p>
				<p>Fülöp gyorsan vissza gondolt a múltra és úgy találta, hogy téved. Ennek az embernek
               itthon van a leánya, tehát nem lehet az, a kiről hallott. A név ugyanaz, a
               körülmények azonban mások. Ki tudja, hogy miféle Bárdos lehet ez? Annak a Bárdosnak a
               leánya, a kit ő ismer, sohasem fog visszamenni abba a faluba, a hol az apja lakik. De
               hátha még sem téved? Három esztendő alatt sok történhetik...</p>
				<p>A biró fütyüléstől óvta. Fölösleges gondoskodás volt. E pillanatban nem volt olyan
               hangulatban, hogy fütyüléssel könnyítsen magán. Nem nevetett se hangosan, se másképp
               és nem rongálta az ócska, rozsdás pántokkal szomorkodó, kajla salugátereket, melyeken
               ki tudja mikor pattogzott föl a valamikor zöld szinű máz. Ha egyet becsapott volna,
               bizonyos, hogy a szomszédban levők is lepotyogtak volna. Régi, koppadt jószágok
               voltak. Ugyanilyen volt maga a barna, itt-ott finom penésszel erezett, vastag
               falakkal hallgató udvarház is, hol - a túlsó szárnyon valahol - a falusi nótárius
               lakott.</p>
				<p>Valamikor másképpen nézett ki mindez...</p>
				<p>Édes atyja életében fényes társaság járta ezeket a most üresen kongó, boltos
               termeket, a melyekből mintha örökre kiveszett volna az élet.</p>
				<p>Most olyan ez a ház, mint a kripta.</p>
				<p>Az ördögbe is!... A gyerekvilág régi emlékei kifoszlanak a homályból és mindjárt
               ellágyítják a szivét, ha idejében vissza nem kergeti őket. Mire való a sentimentális
               emlék? Mire az érzékeny kérődzés a múlton? Nincsen annak semmi értelme. Asszonynak és
               poétának való bolondság ez. Különösen a poétának, a kinek a fél szive amúgy is
               asszony... Hadd énekelne a pusztuló udvarházról, a hol im megjelent az egykor számos
               tagból álló büszke nemesi család utolsó férfi sarja és minden megindulás nélkül látja
               a családi fészek pusztulását, a mely fölött az elegiázó poéta - fölöttébb keserű
               könyeket sírna.</p>
				<p>Fülöp gyanakodva nézett körül és valahogy kellemetlenűl érezte magát.</p>
				<p>Letette fegyverét a sarokba, szivarra gyújtott, s birtokba vette a fal mellé
               támasztott kerevetet, a mely nyögött és recsegett, a mikor ráült. Vajjon hány éves
               lehetett ez a tiszteletreméltó vén szerszám? Ő nem emlékezik reá. Gyermekkorában
               sohasem látta. A kőkorszakból való-e, vagy tán a huszas évek boldog
               kutya-korszakából, a midőn még néhai nagyatyjának »Villám« agara heverészett rajta.
               Látja a nyomait. A kényes állat körmeivel tépett lyukat a szövetbe, a melyből most
               valóságos konczentrált por riadozott ki a levegőbe, melyet széles, sárga sávolyban
               világított meg az ablakon beverődő estéli napfény. Fülöp nézte a porszemek libbenő
               tánczát, s lassanként holmi romantikus történetek találgatására adta a fejét. A
               környezet éppen hozzájuk való. Ez a csend, ez az elhagyott, üres, kopott
               kastély...</p>
				<p>Ez a nehéz, ódon almáriumra emlékeztető ünnepélyes (vagy micsoda) szag, a mi orrába
               leng... No lassan! Lesz itt bagoly is valahol, csak ügyelni kell. Lesz valami, mert
               im rejtelmes históriák szaladoznak végig a fején, s valósággal kivánkozik valami
               különös fölfedezés után, a mi földerítse, vagy megdöbbentse. Valamely titokzatos múlt
               például, a mely most érik kifejlődése és vége felé. Valami erősen durva szomorújáték,
               a mely a maga rettentő ötödik felvonásával megrázza fundamentumaiban ezt az elvénhedt
               családi fészket, hogy porrá omoljon benne minden oszlop. Az ördög nem alszik... Az
               emberi bűnök fullánkos koboldjai körülveszik a szivet és a velőt, hogy félrevaló
               útvesztők felé ingereljék.</p>
				<p>Hátha...</p>
				<p>Im gyanús kezd lenni ez a nyöszörgő kerevet is.</p>
				<p>Egy sereg kérdőjel integet a szállingozó porban, s a falrepedésekből mintha
               nyelvöltögető csepp sátánkák dugogatnák ki borzas fejeiket...</p>
				<p>Megnyílt azonban hirtelen a középső ajtó és belépett azon egy szürke, öreges emberke.
               Viseltes, bő kabát a testén, s szelid, bocsánatkérő jóság az arczán. A jegyző volt:
               Bárdos. Kétszer kopogtatott, a mig belépett.</p>
				<p>Fülöp elébe akart menni.</p>
				<p>- Kérem, kérem! - sietett feléje szapora szóval - ne tessék fáradni! Tudom én
               ilyenkor a vadász urak dolgát. Ki van merülve. A strapa, a fáradság... Azért jövök
               csupán, hogy megnézzem, van-e mosdóvize?</p>
				<p>- Köszönöm; van.</p>
				<p>- Csakugyan... S az ágy, instálom? Nem valami kényelmes, nem valami jó, úgy-e? De
               csak a milyen telik. Volt idő, uram, a mikor tőlem is tellett, de hát a pénz, a pénz
               - - Az idő, a szerencsétlenség. Rossz házasság. Úrhatnám senki; nagyralátó vő... meg
               mi más... Tetszik érteni.</p>
				<p>Fülöp ugyan nem értett semmit, de mégis megkérdezte:</p>
				<p>- Házas ön?</p>
				<p>A szürke emberke fejét ingatva mondta:</p>
				<p>- Az voltam; azonban nem az én feleségemről van szó - nyugodjék - hanem a leányom
               férjéről. Arról, uram, arról! Az volt préda és hóbortos és gonosz, rossz. Nagyon
               rossz! Meg mi más...</p>
				<p>- Meghalt?</p>
				<p>- Hiszen bár meghalt volna!...</p>
				<p>Leült az ifjú mellé a székre és elkezdett panaszkodni. Összekulcsolta a kezét és
               gyorsan, hadarva beszélt. A térde egy perczig sem maradt nyugodtan. Idegesen kapkodta
               föl a fejét, s koronkint fáradt vonaglás rángott végig a száraz, színtelen ajkán.
               Fülöp hallgatta békével, de még a tizedrészét sem értette annak, a mit mondott. A
               mennyire azonban utána tudott szaladni az öreg emberke facsaros gondolatmenetének,
               abból körülbelül olyasmit vett ki, hogy a veje haszontalan fráter lehetett és okozója
               az ő mostani nyomorúságos állapotának is. Megkoczkáztatta a kérdést, hogy hol van
               most az az úr?</p>
				<p>- Nem tudom, - sóhajtotta leverten. - Nem is láttam én, uram, azt az embert soha.</p>
				<p>- Tessék?</p>
				<p>- Ne higyje, instálom, hogy félrebeszélek.</p>
				<p>- Legyen nyugodt.</p>
				<p>- Igen, igen... Ismétlem, hogy sohasem láttam a leányom férjét. Az úgy volt... az úgy
               volt...</p>
				<p>Elhallgatott és megsímogatta az állát; azután lehajtotta szomorúan a fejét.</p>
				<p>- Rosszúl volt... mormogta félhangon. Cseppet a lányom is oka, nem mondom, minek
               kellett neki? Cseppet a nagynénje is, a ki már-már a sírban volt az egyik lábával és
               nem tudott okos tanácsot adni. Tudják ezt itt mind. Leányom a városban ment férjhez,
               s én csak az eredményt tudtam meg. Levélben irta. Nem teheték ellene. Belenyugodtam
               tehát, habár tudtam, hogy el fogja veszteni a szerencséjét. Eleintén ő küldött nekem
               ajándékot, később aztán megszorúlt és akkor én küldözgettem el neki apránként a
               megtakarított vagyonkámat, a mig végül kifogytam a jószágból és nem küldhettem. Az
               ura gazember... meg mi más... Leányom betegen jött haza.</p>
				<p>Fülöp felelni akart valamit.</p>
				<p>- Engedelmet, instálom! a hangját hallom. Utánam kiált. Megyek is, megyek is! Szegény
               báránykám... Már is sokáig alkalmatlankodék...</p>
				<p>A kis ember búcsúzott és a középső ajtón gyorsan kiment. Inkább futott, semmint ment.
               Fülöp pedig rábámult a szemben levő falra és kezdte erősen nem érteni a dolgot. Ez a
               lefakult vén ház csakugyan gyanús. A padló nem ok nélkül nyikorog, s az a lengő,
               poros pókhálószál sem hiába himbálódzik makacs következetességgel mindig az ágya
               felé. A kérdőjelek rohamosan szaporodnak, s a nyelvöltögető sátánkák...</p>
				<p>Lassan, lassan!</p>
				<p>Most jut eszébe, hogy ugyan mi köze van neki annak a báránykának a bajához, a kit
               tulajdonképen nem is ismer? S ez az izgékony, szürke kis ember? Micsoda felemás
               holmikat hadart ez itt neki össze-vissza? Dráma ez? Igazság, - vagy operette?
               Tékozlás, rossz házasság, nyomorúság, elveszett szerencse. Egy egész határ
               szerencsétlenség. Egy egész sereg gonosz motivum, a melyekből éppen hat felvonásos,
               versekkel és előjátékkal »terhelt« nagy ménkő tragédiát lehetne összeslájferozni. Meg
               hogy ő sohasem látta a vejét. Nevetséges beszéd!... Vajjon minek nézi őt ez az ember,
               hogy ilyen kézzel fogható vadgombát akar a nyakába akasztani? Hol van olyan
               hígvelejű édes apa ezen a világon, ki ne járna utána, hogy kicsoda az tulajdonképen,
               a kihez a gyermeke férjhez ment? Ki olyan hiszékeny, hogy mindezt azonnal higyje?</p>
				<p>Fülöp már kiérezte ennek a zavaros történetnek a nevetséges oldalát, de ezúttal még
               sem találta mulatságosnak a dolgot. Valami bántja... Kevés köze volt az »aranyhajú«
               Medea multjához, de mégis csak ismerte, - s most ez a gyanu - -</p>
				<p>Nem jól van ez igy!</p>
				<p>Im kiállhatatlan lett a szoba is, a melyben járkál. A benne terjengő ódon szagban
               láthatatlan ördögök a sírok nehéz levegőjét tólják az orra elé. Friss levegőre van
               szüksége. Hátha odakünn majd kiűzi valahogy ezeket a szedte-vette meséket a fejéből,
               mert úgylehet, csakugyan nem is egyébb az, a mit neki ez a szürke emberke az orrára
               varrt.</p>
				<p>Immár jócskán esteledett.</p>
				<p>A faluban csend volt. Egy-egy ló nyerített valahol; egy-egy hívogató kiáltás
               hangzott.</p>
				<p>Fülöp kiment a hátulsó kis ajtón a kertbe, s ott szemlét tartott. Kevés látni való
               akadt. Valamikor gyönyörü lugas állt ezzel a néhai üveges verandával szembe a körtefa
               alatt. Annak vége. Egy kiálló, derékban kettétört tuskó meredezett ki a földből a
               helyén. Nem sokat ért bizony ez a vén kert. Az egész homályos panorámában ezúttal a
               hold volt az egyetlen szép pont. Maga a kert méltó társa a kastélynak ijesztő
               vadságával és kimondhatatlan rendetlenségével. Fülöp azonban nem volt olyan
               hangulatban, hogy poétikusnak találja a szertefolyó növényzetet és a holdfény fehér
               világát a harmatos lombon.</p>
				<p>Benn a jobbfelől való épületszárny szegletszobájában a jegyzőt látta. Az asztal
               mellett ült és valamit főzött. A borszesz lángja sárgára festette arczát. A kertben
               pedig, alig húsz lépésnyire tőle, a nagy szederfa alatt, sötét, barna, testhez tapadó
               ruhában egy nő ült. A hold arczára világított...</p>
				<p>Fülöp közelebb ment.</p>
				<p>Nem érzett semmi meglepetést. El akarta hárítani magától a dolgot, jóllehet tudta,
               hogy nem téved a sejtelmeiben és hogy az a »bárányka«, a kiről a szürke jegyző
               beszélt - Bárdos Róza.</p>
				<p>A hölgy e pillanatban ránézett, felugrott és ijedten kapta szemei elé a kezét.</p>
				<p>Fülöp mondani akart valamit.</p>
				<p>- Vigyázzon!... könyörgött esdeklő hangon, - az atyám...</p>
				<p>Az ifjú hallgatott. Azután kezét nyujtotta és kérte, hogy üljön vissza a padra; ő
               azonnal visszavonul.</p>
				<p>- Legyen meggyőződve, hogy ha tudtam volna, nem zavartam volna önt. De hát valóban...
               Ön?</p>
				<p>- Én vagyok, uram, - felelte leverten a hölgy. - Nagyon megváltoztam, úgy-e?</p>
				<p>- Nagyon megváltozott, - mondotta őszintén az ifjú. Vigasztalni akarta, de az mind
               lélek nélkül való, üres frázis volt a mi abban a zavart pillanatban eszébe jutott.
               Azt sejtette, hogy látni fogja, de hogy így látja viszont, azt nem. A hölgy hallgatta
               és mosolygott. Fanyar volt, ez a mosoly és hideg, mint a hervadó ősz, a
               virágtalan...</p>
				<p>- Ne búsítsa magát. Istenem, hiszen nem ön az egyetlen, a ki szenved.</p>
				<p>- Azt hiszi, hogy gyászt érezek? Most már? És éppen én?... Nem, nem! Csalódik...</p>
				<p>- Látom.</p>
				<p>- Ne higyje! Nem fáj semmi emlék. Eszelős voltam, tudom; azzá tettek. Csak a pillangó
               olyan bolond, hogy egyszerre belerepül a lángba: nekünk idő és unszolás kell. Az
               ilyen buta teremtésnek, mint én, csak a szívét kell meglopni, hogy önként kövesse
               megrablóját és ne sziszszenjen föl fájdalmában, ha eltapossa.</p>
				<p>A nő megérintette könnyü mozdulattal a kezét.</p>
				<p>- Hideg a kezem; érzi? Valamikor meleg volt.</p>
				<p>Az volt. De régen, igen régen.... Alig emlékezhetni rá. Van három esztendeje.</p>
				<p>- Tud valamit róla?- kérdezte hosszú hallgatás után.</p>
				<p>- Semmit.</p>
				<p>- Utazni volt?</p>
				<p>- Igen. Említettem, a midőn elváltam öntől. De hát ön, asszonyom?... Mi történt
               önnel?</p>
				<p>- Csodálkozik, hogy itt lát? Haza kellett, hogy jöjjek. Megbetegedtem és irtóztam
               attól, hogy a kórházba vigyenek, a hol bizonyosan megőrültem volna. Azt gondoltam,
               hogy inkább itt terítsenek ki, mint ott.</p>
				<p>- Ne gondoljon erre.</p>
				<p>- Megcsaltam az édes apámat, - folytatta összekulcsolt kezekkel a hölgy, - ezt a jót,
               ezt a szentet. Megvert az Isten!... Atyám még most is azt hiszi, hogy neje voltam
               Lászlónak... Uram! Érti-e, hogy miért kell nekem minden áron meghalnom?... Jó is lesz
               nekem. Nem kivánom a jelent és borzadok a jövendőtől. A mult pedig - oh hát mi maradt
               nekem a multból?...</p>
				<p>Félrehajtotta mellén a ruhát, s egy elszáradt jáczintot vont elő onnan.</p>
				<p>- Nézze... Ez minden. Ő hozta a szigetről. Utolsó ajándéka. Magammal viszem....</p>
				<p>Fülöp megzavarodva, megdöbbenve lépett vissza. Szerencsétlen!... Még mindig
               szereti... Szereti vakon, kínnal, fájdalommal, szereti mindörökre azt az embert, a ki
               elhagyta. Azt a gazembert!</p>
				<p>A nő megcsókolta a fonnyadt virágot. Kitört szemeiből a köny és sírt meg-megcsukló,
               hangtalan zokogással, a kétségbeesés tompa vívódásával, a melynek sohasem lesz
               vigasztalása többé...</p>
				<p>Fülöp bátorította; azt mondotta neki, hogy esztelenség az, a mit tenni akar -</p>
				<p>- Nem, nem, nem!... Meg kell lenni! Azt hiszi, hogy rejtve marad a titkom? Egyszer
               megmondja valaki az apámnak, hogy a leánya nem volt felesége annak az
               embernek...</p>
				<p>- Kitől tudná meg?</p>
				<p>- Meg fogja tudni.</p>
				<p>- Honnan?</p>
				<p>- A levegőből.... suttogta mély fájdalommal a hölgy. - Az ilyesmi sohasem marad
               eltemetve. Kiássák és elszórják a szélbe, hogy tudjon róla minden ember és
               meghasadjon tőle az édes apám szive. Soha, soha!... Nem akarom és nem fogom látni.
               Istenem! Hát azt hiszi ön, hogy a szeme közé tudnék nézni?</p>
				<p>E perczben a jegyző hajolt ki az ablakon.</p>
				<p>- Róza, édes lányom!</p>
				<p>- Szólit az apám, - rebegte fölemelkedve a padról. - Mennem kell. Isten önnel! Ha nem
               látom többé, - emlékezzék reám. A »parvenu« története nagyon szomorú történet, uram;
               megérdemli, hogy sokáig ráemlékezzék az a társaság ott a gyár-utczai palotában, a
               hol Clermont Czeczil, a kalandor asszony, mindenkit megcsalt...</p>
				<p>- Isten önnel.</p>
				<p>- Nézze! - s a hölgy oda mutatott könybe lábbadt szemmel a nyitott ablakra, - nézze
               az apámat. Theát főz. Nekem főzi. Szeret, kényeztet, vigasztal, édes gyermekének
               nevez. Ezt a szentet búsítottam... Isten önnel! Fekete
               körülöttem a világ. Nyujtsa a kezét. Mi ketten sohasem látjuk többé egymást.</p>
				<p>Azzal megszorította az ifju kezét és elsietett.</p>
				<p>Fülöp visszament a kastélyba. Lépése koppant az üres folyosón, mint a kő.
               Visszafordult. Valaki jön....</p>
				<p>Senki.</p>
				<p>Benn a szobában leült a kerevetre és elhatározta, hogy elűzi magától az érzékeny
               hangulatot. Nem neki való. Soha életében nem szerette a drámát, s a hétköznapi élet
               apró tragédiái nem érdekelték. Büszke volt arra, hogy neki van igazsága akkor, a
               midőn azt állitja, hogy az emberrel csak kicsinyke dolgok történnek a világon, s a
               mit nagynak látnak az emberek, az csak a rokonszenvnek, vagy a sympathikus
               társérzelemnek szemfényvesztése, a melynek semmi hatása sem lehet reá, - a
               harmadikra. Önkénytelenül érezte, hogy eddigi egész élete a szappanbuborék életéhez
               hasonlít, a mely szivárványos pompában leng két másodperczig a levegőben, azután
               szétpattan és vége. Fiatalsága most fejti ki egész szivárványos pompáját, - egy ideig
               gyönyörködtetni fogja, azután -</p>
				<p>Eh! Bolondság a filozofia, ha nincs szolgálatában a tapasztalás. Eddig csak azt
               tapasztalta, hogy az ilyen elhibázott élet, mint a milyen e nőé volt, lassanként
               megtalálja a maga prózai kerékvágását és öt, vagy tíz esztendő mulva senki sem fog
               reáismerni többé erre a szép halavány arczra, a mely most, a maga szenvedélyes
               lázongásában, a temető mindenható nyugalma után vágyik. Nyulánk alakja szétfoly és
               megkövéredik a próza áldásai között, - ragyogó tekintetéből kikopik az idegen láng,
               vére lustább folyással indul keringésbe, s kihevült idegei éppen úgy elzsírosodnak az
               idővel, mintha sohasem feszítette volna meg őket a szenvedély sorvasztó lángja.</p>
				<p>Felkelt a kerevetről és járkálni kezdett.</p>
				<p>Megvizsgálta a szomszédos üres szobákat is s nem gondolkozott, hogy igaza volt-e
               atyjának, a midőn egész életét e vén nemesi kuria falai között töltötte, vagy nem
               volt? Itt jobb-e falun, a békében, csendben, tunyaságban és unalmas boldogságban, -
               vagy a fővárosban, az izgalmak, operettek és szellemi saltomortálék között?</p>
				<p>A mérleg billent...</p>
				<p>E pillanatban a falu javára döntött. A végén nem is volna benne semmi lehetetlen, ha
               ismét visszavarázsolná ide a múltat. Egy hónap alatt minden készen lenne. A termek
               újra festve, a padló kifényezve, új butorok, függönyök, tükrök, déli növények...
               Élhetne szertelen kényelemben, mint akár egy keleti fejedelem a maga birodalmában, a
               melyben porig való hódolat tárgya. Mindezt könnyen megvalósíthatná. A bérlőnek
               felmondana, maga kezdene gazdaságot a birtokon, ispánokat fogadna, okos, praktikus
               váltógazdaság tanulmányozására adná magát, s nehány év mulva az ő komlója, buzája,
               bora, répája, kukoriczája, zabja, krumplija és haricskája éppen olyan elismert
               kitűnőségű mezőgazdasági klenódium volna, mint például a Nelkentopfen Leopoldé, vagy
               akár véghlesi és szent-andrási lovag Marczibányi Pinkászé emide túl a másik
               völgyben.</p>
				<p>És aztán? Mi jönne azután? Mi lenne - holnap?</p>
				<p>Ki fogja elégíteni ez a hasznos boldogság, a melynek a tele zseb a superlatívusa?</p>
				<p>Fülöp fanyar mosolylyal intett.</p>
				<p>- Nevetséges, - mormogta lehangoltan.</p>
				<p>Nem neki való mulatság ez. Egyáltalában pedig semmi sem neki való. Szégyen az
               őszinteség, a midőn ilyen kijelentésnek az őszintesége
               kivánkozik az ajakra, de önmagát ámítaná, ha nem vallaná be, hogy roppant
               fölöslegesnek érzi magát ezen a napfényes földön. Nem is él tulajdonképpen, hanem
               csak laviroz a hangulatok és a külső benyomások szeszélyes áramlatai között. Ma jó
               az, a mi haszontalanság volt tegnap, s a holnap ismét felszinre fogja hozni a
               tegnapelőtt eldobott eszmét, ötletet, tervet és czélt. A pók csápja sem érzékenyebb,
               mint az ő lelkének ösztönszerű delejtűje az ellenkező pólusok vonzása iránt, de a
               következtetések legvégső pontján ismét csak oda löki vissza a férfias elhatározás
               ingatagsága, mint a hol - ma áll.</p>
				<p>Künn egészen besötétedett.</p>
				<p>Arra gondol, hogy nyugalomra dőljön, a midőn megkoppan künn az ajtó és valaki
               kérdez:</p>
				<p>- Lefeküdt, uram?</p>
				<p>Félénk, izgatott, leányos hang.</p>
				<p>- Ki az? - kérdezte Fülöp.</p>
				<p>- Én vagyok...</p>
				<p>- Akar valamit?</p>
				<p>De ki? Meg kell hogy nézze.</p>
				<p>- Én vagyok, - ismételte Sibil és belépett hirtelen az ajtón.</p>
				<p>Fülöp csodálkozva nézte.</p>
				<p>- Kisasszony...</p>
				<p>- Oh uram, - vágott szavába hirtelen a leány, s az ijedtség leplezetlen
               kifejezésével, rémült tekintettel nézett vissza, - nem tudom, mi történik a Róza
               nénivel... Istenem, én...</p>
				<p>- Miért jött, gyermekem?</p>
				<p>- Ön után jöttem.</p>
				<p>- Ez órában?</p>
				<p>- Nem tudom. Jöjjön!</p>
				<p>- Önökhöz?</p>
				<p>- Igen.</p>
				<p>Fülöp kalapját ragadta és kisietett az ajtón. A leány előre futott.</p>
				<p>- Erre, uram, kérem...</p>
				<p>Fülöp követte a leányt s a következő perczben a jegyző lakásába lépett. Az első kis
               szobában nem volt senki. A másodikban Bárdos térdelt tehetetlen kétségbeeséssel a
               kerevet előtt, a melyen sápadt, már-már halálravált, ónszinű arczczal a leánya
               feküdt. A szürke kis ember felugrott térdeiről, a mint Fülöpöt megpillantotta, és
               elébe rohant.</p>
				<p>- Segítsen! - nyögte magánkivül - leányom...</p>
				<p>- Mi történt?</p>
				<p>- Nem tudom, nem tudom, nem tudom, - dadogta fájdalommal, - a mint megitta a theát,
               rosszúl lett... Oh jaj!...</p>
				<p>Fülöp rákiáltott.</p>
				<p>- Ne rémítse a beteget!</p>
				<p>Azzal a kerevethez sietett és kezébe vette a vonagló asszony kezét. Ez a kéz forró
               volt és reszketett, mintha minden apró íze külön-külön is érezné a halált. Fülöp az
               első tekintetre tisztában volt vele, hogy a hölgy megmérgezte magát.</p>
				<p>- Adjon tejet!</p>
				<p>Késő. A beteg visszautasította. Beszélni akart, de fulladási görcsök fojtották el a
               szavát. Úgy tetszett, mintha a gyermekek nagy haragját követő zokogás vége
               hallatszott volna. A szerencsétlen úgy érezte, mintha jéghideg víz patakzanék végig
               a testén... Egy-egy pillanatban nem ismerte meg atyját, majd tévedését észrevéve
               gyöngéden mentegetődzött. Azután eltelt két rettentő percz. Egy egész
               örökkévalóság!... Azután megint kettő...</p>
				<p>Pontban egynegyed tiz órakor véres hab bugygyant ki a nő ajkán, szeme nyitva maradt s
               a borzasztó vonaglás egyszerre megszünt.</p>
				<p>Fülöp felállt. Sápadtan, megdöbbenve intett a jegyzőnek, hogy kövesse a külső
               szobába.</p>
				<p>- Meghalt, - mormogta felindultan.</p>
				<p>A szürke emberke reá meresztette kétségbeesett tekintetét, s miképpen ha villám
               sujtotta volna, zuhant végig előrevágódó karokkal a földön. A leány zokogva térdelt
               le hozzá és szóllongatta:</p>
				<p>- Bácsi, édes bácsi!...</p>
				<p>Fülöp a halott eltorzult arczára bámult.</p>
			</div>
			<div type="chapter">
				<head>V.</head>
				<p>A temetés után meglátogatta bérlőjét és kijelentette neki, hogy a szerződést nem
               fogja megújítani többé. Maga veszi kezébe a birtokot.</p>
				<p>Ez az elhatározás egyetlen nap benyomása alatt pattant életre és állandónak látszott.
               Fülöp sajátságos érzelmekkel csodálta azt a leányt, ki lebilincselte a maga szilaj
               fájdalmával és azzal az utánozhatatlan bájjal, a mely egész lényén elömlött és
               lekötötte érdeklődését. Bevallotta, hogy ime ő is belekerült az örökkévalóságot
               fentartó emberi szenvedély erőteljes lázongásába, a mely alól nem vonhatja ki magát
               erőszak nélkül senki. A teremtés hatalmas labdajátékában csak áldozatok, őrültek és
               játékszerek vannak. Megszűnik a méltóságos agyvelő gőgje, a férfi büszkesége, a nő
               ellentállása. Elpusztúl minden, a mi fönséges, és minden, a mi becstelen. Nem marad
               semmi, csak a rettentő akaratnak vakon engedelmeskedő nyulékony emberi labda, a mely
               megalázkodva járja a maga szolgai tánczát és nagyra növeli önmagában a vérből fakadó
               rossznak összes vétkeit és összes hazugságát.</p>
				<p>Sibil azonnal észrevette azt az indulatot, a melyet Fülöpben keltett, s az első
               napokban nem is mutatott iránta valamely észrevehetőbb idegenkedést.</p>
				<p>Hallgatta a szavát, engedte, hogy a templomba kisérje és fejét rázta, a midőn az ifjú
               tartózkodva azt a kérdést intézte hozzá, hogy nincs-e ellenére, ha naponként
               meglátogatja.</p>
				<p>- Nincsen, uram.</p>
				<p>A szerencsétlen halott története sohasem került szóba. Fülöp mindössze futólag
               említette, hogy a hölgygyel három év előtt a fővárosban ismerkedett meg, de ez az
               ismeretség hétköznapi és közönséges. Száz és száz olyan gyors érintkezési pont van a
               társasági életben, a melyeket nem szokás elkerülni, de a melyeket figyelembe se
               szokott venni senki. Udvariassági formulák, kölcsönös bókok és magát kellető finom
               nyájasságok. Ez minden. Többet ő sem tud, mint összevéve azok, a kikkel a
               megboldogult asszony valaha érintkezett.</p>
				<p>A leány figyelmesen hallgatta ezt a mentegetődzést és nem kérdezett semmit.</p>
				<p>Egy délután, - Fülöp ekkor már a plébánosnál, egy szeretetreméltó, jó, öreg modorú
               embernél foglalt el ideiglenes lakást, - ismét átment a kastélyba, hogy nehány
               szükséges utasítást adjon.</p>
				<p>Ott serényen folyt a munka. A kastély körül levő elvadult parkot kertészek rendezték
               siető kézzel. Az útakat újra kivágták, a bokrokat megnyesték, virágágyasok, formás
               gyep és színeslevelű törpe fűminták keletkeztek a csak két hét előtt is
               fölismerhetlen vadságban levő terrasokon. Benn a kastély boltozatos termei
               kifényezve, díszes külsővel várták a kitünő izléssel összeválogatott nehéz, faragott
               bútort, a melyet most bontogatnak ki gyékény burkából a kárpitosok.</p>
				<p>A verandán vén szolgája Miska zsörtölődött. Az öregnek sehogy se tetszett az ebédlőbe
               függesztett régi művű bronz függő-lámpa.</p>
				<p>- Lepottyan onnét, instálom, aztán mi lesz?</p>
				<p>Egy kárpitos legény mosolyogva nyugtatta az öreget.</p>
				<p>- Ne féljen, bátya. Erős ez!</p>
				<p>- Lyukat ver az úr fején, annyit mondok.</p>
				<p>- Dehogy ver!</p>
				<p>- Nono! Tréfáljatok csak...</p>
				<p>Fülöp belépett; az évelődés abban maradt. A kárpitoslegény dolga után látott. Magában
               azt gondolta, hogy ő már látott hideg embert egy párt, - de ilyen fagyos arczú urat,
               mint a milyen Gerendi Fülöp, még soha. Az ember megfázik, ha rá néz. Ebben nem
               tévedett. Fülöp csodálatos átalakuláson ment át, a mely külsején is észrevehető
               nyomokat hagyott. Nyugodtabb és hidegebb lett. Alakja büszkébb és parancsolóbb.</p>
				<p>- Van valami újság, Miska?</p>
				<p>- Nincsen, instálom, semmi, - felelte nagyokat szippantva pipájából az öreg, - a
               nótárius úr ma is csak olyan csendes mint tegnap... De hiszen nem is adok én az
               életéért egy fabatkát se. Nagyon búsul szegény. Ül az ablak mellett és néz. A semmit
               nézi instálom és az üres levegőt. A kisasszony vigasztalta az imént, de semmit érő
               már neki minden. Egyebekben pedig fekete pecsétes levél jöve.</p>
				<p>- Adja ide!</p>
				<p>- Tessék. Azt hiszem, hogy az öreg nagyságos asszonytól való lesz.</p>
				<p>Fülöp átvette a levelet és elolvasta. Nagynénje írta. Röviden, kimért hangon adta
               tudtára, hogy beszédeket hallott, a melyekről azonnal értesíteni akarja, nehogy tápot
               nyerjen az itt-ott máris élczelődésbe induló pletyka.</p>
				<p>...»Nem adok hitelt semminek, a mit hallok. Fölteszem rólad, hogy ismered azokat a
               kötelességeket, a melyek neved és családod fentartása érdekében férfias józanságra
               köteleznek. Mindaddig, a míg külömböző ismeretségeid a kaland megbocsátható
               színezetével birtak, nincsen és sohasem volt megjegyzésem arra, a mit teszel, vagy a
               jövőben tenni akarsz. Most azonban, a midőn több oldalról, - saját bérlődtől is, -
               azt hallom, hogy egy falusi jegyző leányrokonával kötöttél ismeretséget, s ez az
               ismeretség könnyen válhatik komolyabb jelentőségű ballépésnek a forrásává,
               szükségesnek tartom, hogy óvjalak ettől a lehetőségtől és figyelmedbe ajánljam azokat
               a keserű következményeket, a melyek egy ily képtelen viszony terhe alatt a
               társaságban sújtani fognak. Jegyezd meg magadnak, hogy családunk tiszta multját soha
               semmiféle ballépés nem homályosította el és azt a házat, a melyben e családnak
               valamely tagja lakott, parasztvér még nem vallotta otthonának soha. Ha azt akarod,
               hogy a rólad keringő kellemetlen találgatásoknak egyszer s mindenkorra végük
               szakadjon, legjobban teszed, ha azonnal elhagyod a falut. Ne vedd tanácsnak ezt a
               megjegyzést, - tégy belátásod szerint, - de én a magam részéről úgy vélem, hogy az
               elfogulatlan vélemény-nyilvánítás sohasem fölösleges akkor, a midőn családi neved és
               egész jövődnek nyugalma forog koczkán. Nagy megnyugtatásomra szolgálna, ha
               aggodalmaimat már a legközelebbi napokban eloszlatva látnám.</p>
				<p>Feliczia.«</p>
				<p>Fülöp zsebébe rejtette a levelet, keresztül ment a kastély középső termén, s kilépett
               a kertbe. A munkások tiszteletteljesen köszöntötték és utasításaira vártak; ezúttal
               azonban hiába, mert az ifjú jóformán észre sem vette őket.</p>
				<p>A park vége felé tartott, a hol egy szétterjengő, százados tölgyfa alatt nyulánk
               leányalak ült a kerti padon. A szürke kis jegyző védencze: Sibil. Piros vonallal
               szegélyezett vászonruha simult finom vonalakkal hajló testére, a melynek tökéletes
               arányait egyetlen oda nem tartozó feltűnőbb vonás sem zavarta meg.</p>
				<p>A leány kezére hajtott fejjel ült. Gazdag szőke haját könnyű szalmakalap takarta, a
               melynek piros szalagját kiváncsian lebegte körül egy feje fölött szállongó pettyes
               lepke.</p>
				<p>Fülöp udvarias köszöntéssel állott meg a pad közelében és megjegyezte, hogy kivánsága
               szerint ím készen áll; indulhatnak.</p>
				<p>- Mást gondoltam, uram, - felelte csendes hangon a leány; ne nehezteljen reám, de az
               ön kiséretét többé nem fogadhatom el.</p>
				<p>- Száműz?</p>
				<p>- Oh nem!</p>
				<p>- Akkor hát bocsánat, de azt hiszem...</p>
				<p>- Ne kérdezzen, uram, ne kérdezzen! Lássa, mindenkinek vannak bogarai. Nekem is.</p>
				<p>- Azt hiszem, hogy itt falun nem azzal a mértékkel szokás mérni, mint a parkettes
               padlón.</p>
				<p>- Ki tudja!</p>
				<p>- Ön mondta tegnap.</p>
				<p>- Tegnap?</p>
				<p>- Vagy tegnapelőtt.</p>
				<p>A leány szórakozottan intett.</p>
				<p>- Nagyon régen... Két nap hosszú idő, - mondotta félre nézve, - azóta gondolkoztam a
               dolog fölött és úgy találtam, hogy a mérték az egész világon egyenlő.</p>
				<p>- De hisz ön azt mondotta -</p>
				<p>- Azt mondottam, hogy volt idő, a midőn senkinek a véleményével nem törődtem és
               rendesen mindig azt tettem, a mit az emberek megtiltottak. Azt mondottam, hogy
               makacs, önfejű teremtés voltam, sokkal durczásabb és vadabb, mint Lőrincz, az
               unokabátyám, a kivel együtt jártam az erdőt és építettem papiros malmocskákat az
               érre. De mindez régen volt, uram, igen régen... Akkor még kis leány voltam és
               tudatlan. »Vadvirágnak« hívtak, s az első jelzőben igazuk volt. Azóta olvastam és
               tanultam annyit, a mennyit tudtam. Ügyeltem magam körül az embereket és megjegyeztem
               sok olyan dolgot, a miről annak előtte természetesen fogalmam sem volt. Többek között
               arra is reá jöttem, hogy önnek jobb, ha velem nem találkozik többé.</p>
				<p>Fülöp kissé indulatosan felelt.</p>
				<p>- Megbocsát, de legalább is furcsának találom ezt a fölfedezést.</p>
				<p>- Nem tehetek róla.</p>
				<p>- Őszintén érzi?</p>
				<p>- Azt hiszi, hogy én ámítani tudok?</p>
				<p>- Nem azért...</p>
				<p>- Nos?</p>
				<p>- Ne beszéljünk erről, Sibil. Én kijelentettem önnek, hogy haszontalan, tunya életet
               éltem. Olyannak tudtam magamat, mint a többiek, a kik a véletlen különös kedvezése
               folytán nem szorúltak arra, hogy mindennapi kenyerüket a sors kezéből tíz körmükkel
               tépjék ki. Ismeretlen senki és semmi voltam a társadalom számottevő tagjai soraiban
               és az vagyok ma is. De én azt is megvallottam önnek, hogy undort érzek ez iránt az
               ifjú emberhez méltatlan élet iránt. Rosszul érzem magamat ebben a ködben, a melyben
               élek. Kivánom a tiszta levegőt, a munkát és az eleven harczot! Egész lelki örömmel
               szembe tudnék szállani mindazokkal, a kik előre való futásomban megbuktatni akarnának
               és szívem összes szenvedélyeivel azon volnék, hogy egyszerre ragadjam ki magamat
               ebből a gyülöletes tétlenségből, a melylyel mindörökre jól vagyok lakva.</p>
				<p>A leány kételkedve ingatta fejét.</p>
				<p>- Regényben könnyű ez, - mondotta halk sohajjal.</p>
				<p>- Akarja, hogy bebizonyítsam?</p>
				<p>- Nem. Hiszek önnek és tudom, hogy minden úgy lesz, a hogy ön mondja. Jó azonban, ha
               számot vet az emberek véleményével, mert ezt az ellenséget nem szabad
               kicsinyleni.</p>
				<p>- Nem érdekel...</p>
				<p>- Meg fogja bánni. Egy ember ellen könnyű... Az emberek ellen
               való erőszakos harczban azonban még sohasem győzött senki. Kivánom, hogy elérje azt
               a szép czélt, a melyet maga elé tűzött. Ennek a czélnak az érdekében szükséges főleg
               az, - hogy ezután ne foglalkozzék velem többé. Én nem ámítom magamat, - érzem, hogy
               mit érnék akkor, ha csak egyedül ketten volnánk élő emberek ezen a földön, és tudom
               azt is, hogy mit érek így, a többiek között, az általános felfogás szokásos itélete
               szerint, - fejezte be szavait merész hangon a leány és odanézett egyenesen Fülöp
               szeme közé, ki türelmetlenűl hallgatta és azonnal felelt.</p>
				<p>- Ismétlem, kedves Sibil, hogy én semmit sem adok az általános felfogásra; én -</p>
				<p>- Ön meg kell, hogy hajoljon, uram, mert nem szállhat szembe az emberekkel, csak egy
               esetben...</p>
				<p>- Azt akarja mondani nemde, hogy csak akkor, ha önként száműzöm magam a
               társaságból.</p>
				<p>- Azt.</p>
				<p>- Csalódik!</p>
				<p>- Nem, nem, - felelte a gúny gyorsan tovavesző árnyalatával a leány, - összes
               könyveimben így olvastam és hiszem is, hogy így van, mert ez egészen természetes. Nem
               szeretem azonban, ha csak messziről kerülgetjük azt a dolgot, a miről szó van.
               Nyiltan kimondom tehát, hogy én például sohasem lennék az ön neje.</p>
				<p>- Gyűlöl?</p>
				<p>- Különös kérdés...</p>
				<p>- Találja természetesnek, mert én részemről legalább nem látok más akadályt.</p>
				<p>- Gondolkozzék, uram, gondolkozzék!</p>
				<p>S a leány felállt gyors mozdulattal a padról.</p>
				<p>- Isten önnel!</p>
				<p>- Hallgasson meg, Sibil.</p>
				<p>- Szivesen! ha megigéri, hogy másról beszél.</p>
				<p>- Erről akarok beszélni önnel.</p>
				<p>- Erről nem érdemes. Lássa, mi egyszerű falusiak nem tudunk olyan könnyen és éles
               ésszel gondolkozni, mint a nagyváros leányai, - bizonyos dolgokban azonban többet
               pótol az ösztönszerű sejtelem, mint az ész. Én például ösztönszerűen érzem, hogy ön
               szeret engem -</p>
				<p>- Sibil! kiáltotta kipirúlt arczczal az ifjú.</p>
				<p>- Ne szóljon! őszinte vagyok, - folytatta izgatottan, hevesen a leány, - ez is egyik
               előnyünk a városiak fölött... De éppen azért, mert érzem, hogy ön vonzalmat érez
               irántam, tudom azt is, hogy ennek a vonzalomnak semmi értelme sincs, mert nincsen
               czélja.</p>
				<p>- Van!</p>
				<p>- Oh nincs, nincs! Tudom, hogy nincs... Megvallom azt is, hogy idegen emberek
               figyelmeztettek erre -</p>
				<p>- Kicsoda?...</p>
				<p>- Mindegy! Magam is arról vagyok meggyőződve, hogy igazuk van. Ha visszariasztó
               példát akarnék találni arra, hogy hol végződik az ilyen egyenlőtlen szövetség, mint a
               milyen a kettőnk házassága volna, - nem kellene messzire mennem... Künn a temetőben
               még nem verte föl Róza sírját a fű -</p>
				<p>- Az egészen más! felelte indulatosan Fülöp, de azonnal elhallgatott. Ajkain lebegett
               a szerencsétlen titok. - Kimondja? Soha. Egyes rosszúl végződő esetet könnyű
               találni, kedves Sibil, - folytatta nyugodtabban, - ez azonban nem elég ok arra, hogy
               őszinte vonzalmamat kétségbe vonja.</p>
				<p>- Nem vontam...</p>
				<p>- És megalázzon.</p>
				<p>- Bocsásson meg. Istenem, hiszen én becsülöm önt és elhiszem, hogy ön meg tudná
               védeni nejét a társaság ellen; de milyen sorsa van annak a nőnek, a ki védelemre
               szorúl?</p>
				<p>- Erre nem volna ok.</p>
				<p>- De mennyi volna! Hasonlítsa össze az én viszonyaimat az ön viszonyaival. Nem vagyok
               elfogúlt önmagam iránt és talán nem itél szerénytelennek, ha azt mondom, hogy nekem
               jó eszem van. Tudok itélni és tudok következtetni is. A magány megtanítja ilyen
               apróságokra az embert. Meg vagyok róla győződve, hogy ön egy ideig mindenki ellen
               fölvenné a harczot, mert eddig még nem próbálta, hogy milyen küzdelem az, a melyet
               valaki a tulajdon társadalmi osztálya ellen folytat; később azonban elfáradna,
               elvesztené kedvét, s lassanként belátná, hogy az a szellem, a melyet ön is magába
               szívott, legyőzi önt.</p>
				<p>- Soha!</p>
				<p>- Büszke mondás...</p>
				<p>- Ugy mondom, a hogy érzem, - felelte türelmetlen mozdulattal az ifjú, - senkinek sem
               tartozom felelősséggel azért, a mit teszek. Ön rémeket lát, kedves Sibil. Regényei
               után következtet a valóságra. -</p>
				<p>- Téved!</p>
				<p>- Nem tévedek! Igérje meg, hogy elfogadja ajánlatomat és én be fogom bizonyítani,
               hogy aggodalmai hiábavalók. Sibil!... Én nem tudok hizelegni és nem tudok kérni.
               Kimondtam nyiltan, hogy szeretem önt. Rosszúl esik, hogy származását emlegeti és
               ürügyeket keres, - mert ezzel azt érezteti velem, hogy gyöngének itél. Nem vagyok az!
               Most ébredek a sötétségből és kimondhatatlan vágyat érezek az után a napfényes,
               tiszta világ után, a mely az ön világa! A társaságot említette és az embereket. Mi
               köt engem az emberekhez? Én volnék a legmegvetésre méltóbb teremtése ennek a földnek,
               ha az emberektől kérnék engedelmet a boldogságra!... Ez a lealázó szerep a pulyák és
               a gyávák szerepe, a kikhez nincsen és sohasem volt közöm. Ma levelet kaptam a
               nagynénémtől, de én nem említettem önnek...</p>
				<p>- Beszéljünk másról... mondotta szórakozottan a leány.</p>
				<p>- Feleljen nekem, Sibil. Ha gondolkozni akar ajánlatom fölött, tűzzön ki határidőt és
               én szivesen várok.</p>
				<p>Fülöp kezébe vette gyöngéden a leány kezét.</p>
				<p>- Egyedül állok a világon, - folytatta lassú, unszoló hangon, - éppen mint ön. Meg
               akarom osztani önnel az életemet... Fogadja el.</p>
				<p>- Szerencsétlenségbe döntöm...</p>
				<p>- Boldoggá tesz!</p>
				<p>- Istenem, de hát én - és ön...</p>
				<p>- Sibil! Esküszöm, hogy én nem hallom azt, a mit ön mondani akar. Feleljen nekem, -
               szeret?</p>
				<p>- Ne kérdezze...</p>
				<p>- Ettől függ minden, a mi az élethez köt. Öntől várom a jövőt és a boldogságot.
               Szegénynek és gyámoltalannak érzem magamat, - folytatta kilobbanó izgatottsággal az
               ifjú, - hogy nem tudom úgy megmondani azt a súlyos aggodalmat, a hogy érzem, de
               higyjen nekem! Nem akarok és nem fogok gondolni arra, hogy ön visszautasítsa
               ajánlatomat, a mely gyönyörrel tölti el az én lelkemet és magában foglalja mindazt, a
               mi bennem jóság és reménység a jövendő verőfénye iránt. Sibil, feleljen, feleljen
               nekem! Mondja, hogy szeret...</p>
				<p>Valahol becsaptak egy ajtót. A leány összerezzent, s a következő pillanatban kedves
               mosolylyal nyújtotta Fülöpnek a kezét.</p>
				<p>- Megmondom...</p>
				<p>- Édes Sibil, - suttogta boldog pírral az ifjú, s ajkaihoz vonta a leány kezét.</p>
				<p>- Vigyázzon!</p>
				<p>- Miért? Nemsokára mindenki meg fogja tudni...</p>
				<p>- És nevetni fognak.</p>
				<p>- Ne kínozzon!</p>
				<p>- A valót mondom. Gerendi Fülöp és a szegény, egyszerű erdész árvája... Vallja be,
               hogy ez sehogy sem illik össze...</p>
				<p>S a leány kiragyogó tekintettel intett.</p>
				<p>- Engem irígyelni fognak, önt sajnálni fogják, - azután elfogják ítélni önt is, a
               nejét is... Ez a jövő! Ki törődik most a szívvel?... Uram!... Én nem vagyok az, a
               kinek ön tart. Nem vagyok jó, nem vagyok gyermek, nem vagyok alázatos. Makacs és
               kevély voltam: az vagyok ma is. Sohasem tűrtem a lealázást: nem fogom tűrni ezután
               sem. Elég nekem egy intés, egy hang, egy lehellet, - hogy erőt vegyen rajtam a szívem
               és ne kiméljek senkit. Gondolja meg... Istenem... gondolja meg és hagyjon engem... Ne
               találkozzék velem... Arra nem vagyok elég erős, hogy visszautasítsam, de arra igen,
               hogy bosszút álljak önön, ha megalázna... Lássa, rossz vagyok, már fenyegetem; ne
               higyjen a külszínnek, a mely meg fogja csalni...</p>
				<p>- Szeret?</p>
				<p>- Nem hallgat reám...</p>
				<p>Fülöp nem eresztette el a leány kezét. Láng csapódott a leányi szemekből az ő
               szemébe, láng a szívébe és kihegyeződött szenvedélyes szikrákkal a vére. Ah! mámor ez
               és az ember isteni bolondsága, a mely társat keres és inkább összetöri, semhogy
               elereszsze...</p>
				<p>- Szeret?</p>
				<p>- Fülöp!</p>
				<p>- A nevem! Oh mondja...</p>
				<p>- Nem!</p>
				<p>S a leány majdnem erőszakos mozdulattal szabadította ki a kezét. Egész testében
               reszketett. Félénken, fázódva húzódott vissza. Az arcza égett, pilláira fényes, meleg
               könycsepp szivárgott ki, de már mosolygott és mentegetőzve mondta:</p>
				<p>- Bocsásson meg... Olyan szokatlan ez. Nem tudom elhinni, hogy ön éppen engem
               akar...</p>
				<p>- Szeretem.</p>
				<p>- Szeret... Még nem is ismer. De jól van.... Kérdezzen meg még egyszer, holnap... egy
               hét mulva... és én felelni fogok. Istenem! hiszen én nem akarom, hogy ön boldogtalan
               legyen -</p>
				<p>Fülöp nem felelt erre. Megjegyezte az egy heti határidőt és kijelentette, hogy egy
               hétig nem fogja előhozni ezt a dolgot. Akkor majd ismételni fogja ajánlatát és nem
               fog tagadó választ kapni. Ezzel más tárgyra tért. Előhozta terveit a legközelebbi
               jövőre, a mely ide köti. A kastély három nap mulva rendben lesz. A kert szintén.
               Holnap érkeznek a kocsik és a lovak. Holnapután újra fényezteti a kupolát is, hogy
               ismét úgy csillogjon a napsugárban, mint régen. Itthon ülő, megelégedett, boldog
               ember lesz, a ki nevetni fogja a világ összes komédiáit és soha egyetlen egy
               pillanatig sem fog rá emlékezni arra a multra, a mely szégyenletes semmittevésben és
               czél nélkül való, üres vegetálásban telt el.</p>
				<p>A leány hallgatta és mosolyogva, kedvtelve nézte. Félóra mulva visszatértek a
               kastélyhoz. Fülöp azután hazakisérte a leányt és elbúcsúzott.</p>
				<p>- Egy hét mulva, édes Sibil.</p>
				<p>- Majd meggondolja, - felelte könnyű pírral a leány.</p>
				<p>- Nem tudok gondolkozni addig, a míg ön szabad.</p>
				<p>Elváltak.</p>
				<p>Fülöp a plébánia felé sietett és emlékébe idézte mindazt, a mit hallott. Beismerte,
               hogy Sibil sok igazat mondott. Kissé epés, de helyes érzéke van az élet és az emberek
               iránt. Hol szerezte? Kérdezte önmagától csodálkozva, lelkes elismeréssel az ifjú, -
               hiszen egy tetőtől talpig nagyvilági, finom rafinnement-al való, kiváló asszony sem
               ítélhetne tisztább meggyőződéssel, mint ez a bájos, nagy gyermek, a kinek félénk
               mozdulatai a legfeltűnőbb ellentétben vannak azzal az érett felfogással, a melyet
               szavaiban és megjegyzéseiben tanusított.</p>
				<p>A plébániára érkezve azonnal levelet írt. Kitérő szavakkal adta tudtára nagynénjének,
               hogy nem veszi figyelembe a róla keringő mendemondákat, a melyeknek alaposságát, vagy
               alaptalanságát nem tartja érdemesnek megerősíteni, vagy megczáfolni. Ő olyan kicsiny
               pontnak érzi magát a világon, hogy csodálkoznia kell azon, ha a kedves tante
               jóindulatú környezete és a társaság ily nagyfokú kiváncsiságot árulnak el az ő
               jelentéktelen dolgai iránt. A mi pedig az emberek véleményét illeti, ez a vélemény
               senkire sem lehet kötelező. Régi igazság az, hogy a távollevőnek soha sincsen
               igazsága, s a társaságnak senki sem tesz kellemesebb szolgálatot, mint az, a ki nem
               állja útját a szellem csípős röppentyűinek, hanem udvariasan tűri, hogy ez a
               tiszteletre méltó szellem az ő rovására éleződjék egészen a fullánk csípősségeig, a
               melylyel azonban sohasem lehet ölni.</p>
				<p>Igy. Ez elég. A levelet lepecsételte és postára küldte.</p>
				<p>A plébános viszont nyájas arczczal kérdezősködött estefelé a kertben, hogy igaz-e az
               a meglepő hír, a mit a nyugalmazott kapitány házában hallott, mert ő a maga részéről
               ugyan nagyra becsüli a fiatalság őszinte indulatait, de -</p>
				<p>- De?</p>
				<p>S Fülöp mosolyogva nézett a zavarba jövő öreg pap szemei közé.</p>
				<p>- Folytassa, plébános úr.</p>
				<p>- Ne méltóztassék zokon venni... Itt falun mindent elferdítenek az emberek, a
               minthogy ez már úgy szokott lenni, rogo... Domine spectábilis olyan illustris persóna
               községünkben, hogy minden érdekli őket, a mit mond, vagy tesz. Azt remélik, hogy
               állandóan körükben fogják tisztelhetni, s az úri kastélynak Phönix gyanánt poraiból
               megélemedett régi fénye majdan az ő fazekukba is juttat hébe-hóba, rogo, egy-egy kis
               pecsenykét, hehehe... Nagy hunczutok!</p>
				<p>- Számíthatnak reám, - felelte jókedvűen Fülöp.</p>
				<p>- Teszik is, teszik! A vén kapitányné különben, - per amorem, - nagyon irígy
               természetű asszonyság. Három gyermeke van, leányok a lelkeim, ergo folyton lamentál.
               Rossz idők, rossz emberek... hehe... Szeretné férjhez adni csibéit, de nem kérik
               őket... Nem arra való az időjárás. Szárazság van... Az én szénámat se kéri
               senki...</p>
			</div>
			<div type="chapter">
				<head>VI.</head>
				<p>A kastély végleges berendezésével negyednapra teljesen elkészűltek. Fülöp átköltözött
               a plébániából, kifizette az összes munkásokat és megparancsolta szolgájának, hogy
               azonnal fogasson be és siessen nagynénje elé az állomásra.</p>
				<p>Az öreg tágra nyitott szemekkel kérdezte:</p>
				<p>- Jól hallék, instálom?.... A nagyságos asszony -</p>
				<p>- Megint okoskodik kend!</p>
				<p>- Nem én! felelte dunnyogva az öreg és kifordúlt a teremből. Künn fejét rázogatta
               meghökkenve. Valami történt...</p>
				<p>Fülöp elborúlt homlokkal járkált a belső teremben, s koronként kiszólt nyers hangon,
               hogy siessenek. A gyorsvonat pontban fél háromkor délután érkezik az állomásra, s már
               fél kettő elmúlt. Miska biztosította, hogy repűlni fognak. Pár percz múlva aztán ki
               is robogott a hintó az udvarról, s a park frissen kavicsozott főútján egyenesen az
               országút felé tartott.</p>
				<p>Fülöp nagyon megbánta, hogy ilyen gyorsan felelt az öreg hölgy levelére. Ime, ezt
               nyerte vele. A tante rövid sürgönyben értesítette, hogy fel akarja használni a
               kedvező időt és meg fogja tekinteni az újonnan berendezett családi fészket.</p>
				<p>Nagyon szép lesz...</p>
				<p>Sehogy sem volt inyére ez a váratlan látogatás. Az öreg asszony eddig csak a
               legritkább esetben adott magáról életjelt. Találkozásuk a fővárosban mindig udvarias,
               de kimért és közönyös volt, az illem és a kölcsönös családi szivélyesség megszokott
               formái között. Mi jutott eszébe vajjon, hogy most egyszerre ily feltünő érdeklődéssel
               kiséri figyelemmel és még egy hosszú utazás fáradalmain is túlteszi magát, csakhogy
               saját tapasztalásából szerezzen magának bizonyos dolgokról meggyőződést. Az öreg
               asszonynak azelőtt még a rendes visegrádi kirándulások is terhére voltak. Most
               elindúl Budapestről és nem tartja fárasztónak a másfél napig tartó hosszú útat.</p>
				<p>Fülöp megállt a magas, szárnyas tükör előtt és figyelmesen nézte a tulajdon arczát.
               Kissé halaványabb, mint máskor. A tante látogatása nincs inyére; de mi van aztán? Fél
               tőle?</p>
				<p>Bolondság ez...</p>
				<p>Miért? Erre a feltolakodó kérdésre nincsen válasz, de nyugtalanságot érez... Mintha
               apró, kellemetlenkedő hangyák bosszantanák. Mintha izmai feszülnének és szunnyadó
               szenvedélye perczegne végig az idegein.</p>
				<p>Öt óra körül visszaérkezett a hintó.</p>
				<p>Fülöp kisietett a verandára. Közben pedig eltünt a tornyosuló felhők mögé a nap és
               messze morajló, tompa mennydörgés hangzott. A füvek hajladozva bókoltak a suhanó
               szélben, s alant repültek közel a földhöz a fecskék.</p>
				<p>A természet lázong. Vihar lesz...</p>
				<p>*</p>
				<p>Benn a kék szalonban nyomott a levegő, a tante arcza hideg, mint a jég, Fülöp egy
               karosszék bársonyos támlányára támaszkodva néz szórakozott tekintettel a kerti
               fákra.</p>
				<p>Az öreg hölgy kimérten, majdnem visszautasító modorban fogadta az ifjú szivélyes
               vendéglátását, s az uzsonna alatt is egészen közönyös dolgokról beszélt.
               Fölemlítette utazásának kellemetlenségeit és hajlott korát, a mely az ilyen kivételes
               erőmegfeszítést már-már alig bírhatja el. Fülöpnek az ajkán lebegett a megjegyzés,
               hogy hát ha olyan kellemetlen volt ez az út, kedves tante, miért vetette alá magát az
               ilyen fárasztó torturának, - de nem mondta ki. Várt. Tudta, hogy miről lesz mindjárt
               szó, - de várt. Homályos reményei támadtak arra nézve, hogy hátha még sem arról lesz
               szó, a mit ösztönszerű sejtelmei súgnak. Hátha meggondolja magát a delnő és belátja,
               hogy az ilyen dolgokba való erőszakos beavatkozás tulajdonképpen presszió és
               fölösleges gyöngédtelenség, a melyre nem elég puha...</p>
				<p>A tante lassan feléje fordította fejét és így szólt:</p>
				<p>- Tudod, hogy miért jöttem? kérdezte rövid hallgatás után.</p>
				<p>- Nem,kedves tante... felelte Fülöp erre a fagyos kérdésre, de
               udvarias, mosolygó arczczal rögtön hozzátette: valószinűleg azért, hogy falusi új
               tusculanumomról személyesen...</p>
				<p>- Hagyjuk ezt, Fülöp! A dolog sokkal komolyabb, semhogy tréfás oldalai lehetnének. E
               pillanatban viszont magam sem vagyok olyan hangulatban, hogy tréfát keressek ott, a
               hol csak sötétséget és szégyent látok.</p>
				<p>- Bocsánat!</p>
				<p>- Igazad van; rosszul fejeztem ki magamat... Nem szégyenről van itt szó, hanem
               szerencsétlenségről, - javította ki magát lassú, szintelen hangon a delnő, - a te
               szerencsétlenségedről, Fülöp...</p>
				<p>- Azt hiszi, kedves tante?</p>
				<p>- Leveled cynikus hangja győzött meg róla, hogy ezúttal komoly veszélyben forogsz és
               szükséged van a mi segélyünkre is. Az ilyesmit egy csapással kell befejezni,
               különben hosszú és szomorú nyomot hagy maga után; hosszabbat, mint egy emberélet, és
               szomorúbbat, mint a milyen a kései megbánás kínzó réme, a melytől Isten óvjon!
               Röviden arról van szó, hogy nősülni akarsz...</p>
				<p>- Igen.</p>
				<p>- El akarsz venni egy leányt, a ki nem hozzád való.</p>
				<p>- Ezt ön nem tudja, kedves tante.</p>
				<p>- Tudom.</p>
				<p>- Ha megengedi, holnap bemutathatom -</p>
				<p>- Ismétlem, hogy nem vagyok tréfás hangulatban, - felelte büszke mozdulattal az öreg
               asszony, s ismét ott remegett ajaka szélén az a kevély vonás, a mely arisztokratikus,
               tiszta, egykori szépségét még most is élénken feltüntető arczának összes kiélezett
               vonásain uralkodott. Nem azért jöttem ide, - folytatta emeltebb hangon, - hogy ezt a
               falusi nevezetességet lássam, hanem azért, hogy ezt a tervezett házasságot, a mely
               méltatlan hozzánk,minden rendelkezésemre álló eszköz
               segélyével, okvetlen megakadályozzam. Nagyon leköteleznél, Fülöp, ha jól megértenéd
               azt, a mit mondok.</p>
				<p>- Megértettem, kedves tante...</p>
				<p>- Tehát nem is tagadod?</p>
				<p>- Ellenkezőleg! mondotta könnyedén vállat vonva az ifjú; nagyon őszinte vagyok és
               minden kérdésre azonnal felelni fogok.</p>
				<p>- Nőül akarod venni?</p>
				<p>- Úgy van!</p>
				<p>- Meggondoltad, mit teszel?</p>
				<p>- Meg.</p>
				<p>- A következményeket is?</p>
				<p>- Mindent!</p>
				<p>Fülöp merészen, türelmetlenűl felelt. Érezte, hogy ebben a pillanatba lobogásban
               kivánkozik a lelke és válponton áll. Eddig a czél nélkül való közönséges emberi bogár
               lealázó vándorlása volt az élete, - itt kezdődik, most, ebben az órában, ebben a
               pillanatban az erőit és szárnyait bontogató férfi. Az igazi ember. A »holnap«
               verőfényére vágyakozó öntudatos lény, a kinek repülése elé im a társadalom sívár,
               avatag, gyülöletes és megszégyenítő prózáját tólják elő.</p>
				<p>- Mindent meggondoltam, kedves tante, és arra a meggyőződésre jutottam, hogy a
               társaságnak mindaddig, a mig nem szorulok reá és nem kérem tanácsait, az én
               dolgaimhoz semmi köze. Oh tudom! Hiszen abban az előkelő körben, a melyben nekem is
               szerencsém volt élni, egészen ellenkező nézeteket hirdet a közfelfogás, de azóta
               hosszú utazásokat tettem, idegen, republikánus levegőt szívtam, - folytatta
               észrevehető gúnynyal, - s jelenleg roppant durva meggyőződéseim vannak.</p>
				<p>- Folytasd...</p>
				<p>- Nincs benne semmi! Annyi az egész, hogy lázadó lettem, a ki magasra emeli a
               forradalomra hívó vörös zászlót és nem ismer tekintélyt maga fölött egyetlen egy
               olyan kérdésben sem, a mely a szívét, a boldogságát, szóval, azokat a belső kincseket
               érinti, a melyeknek öröme az én gyönyörüségem, gyásza az én szerencsétlenségem és
               senki másé. Bocsánatot kérek, de ehhez jogaim vannak. Én nem fogok kérni senkit, hogy
               tapsoljon és tárogatót fújjon, ha örömben vagyok, - avagy résztvevő arczczal
               sopánkodjék boldogtalanságom fölött, ha a jövendő beláthatatlan vizein esetleg
               nyakamat szegve zuhanok le a korálok és tengeri kagylók birodalmába, a vizek alá...
               Békében hagyok minden embert, nem kérek és nem akarok semmit, - méltányos tehát, hogy
               az én nyugalmamat is tiszteletben tartsák. Nagyon különös az, ha az embert már akkor
               elutasítják, a midőn még semmit sem kért, sőt még csak távolról sem gyaníttatta, hogy
               kérni akar.</p>
				<p>Az öreg hölgy átható, nyugodt tekintettel nézte. Nem mutatott meglepetést. Hangja
               változatlan maradt. Szavai hideg hangsúlylyal törték meg a beállott csendet.</p>
				<p>- Frázis.</p>
				<p>- Tudom; nálunk minden frázis...</p>
				<p>- Ne sértsd a társaságot, Fülöp!</p>
				<p>- Imádom, kedves tante.</p>
				<p>- A társaság nem érdemli kicsinylésedet, te azonban megérdemled, hogy vakságodért a
               későbbi szomorú tapasztalat keményen megbüntessen. Figyelmeztetlek, hogy ne hívd ki
               magad ellen a sorsot és ne kivánj a saját boldogtalanságod árán meggyőződni szavaim
               igazságáról, - mert ennek a szerencsétlen leczkének az árát életeddel kellene hogy
               megfizessed. Nősülni akarsz. Jól van; nincs kifogásom ellene; kötelességed. De arra
               nem kötelez senki, hogy öngyilkos légy.</p>
				<p>- Boldog akarok lenni.</p>
				<p>- Nem leszel az! Ismered azt a leányt, a kit el akarsz venni?</p>
				<p>- Igen!</p>
				<p>- Nem ismered, - mondotta hidegen a delnő, - gyanítasz valamit és ismerni véled, de
               ámítás ez és szemfényvesztés. Ez a leány közönséges falusi parasztnak a leánya, egy
               erdésznek, egy cselédnek.</p>
				<p>- Nem az!</p>
				<p>- Mi volna? Becsületes, jó és derék ember lehetett, - nincs kifogásom ellene;
               elhiszem azt is, hogy a maga nemében distinguált, jónevelésű ember volt, ki
               megérdemelte, hogy ura megbecsülje, - de cseléd volt az ura
               szolgálatában, egy cseppel sem külömb, mint akármelyik ispánod. Nos Fülöp,
              ennek az embernek a gyermekét akarod magadhoz emelni. Nem
               érzed, hogy abban a pillanatban, a melyben ezt a határtalan könnyelműséget elköveted,
               - mindörökre ki vagy taszítva abból a körből -</p>
				<p>- A melynek korlátolt felfogását és szívtelen »szent szabályait« meggyűlöltem! -
               felelte hirtelen hangon, kipirúlt, ingerűlt arczczal az ifjú.</p>
				<p>- A melyben ma még csak kevesen tudják, hogy egy közönséges falusi libának a
               kedvéért, önként száműzni akarod magad a külvilágból, - folytatta zavartalan
               nyugalommal az öreg hölgy, miközben felállt és az ablakhoz lépett. - Ha tanácsomra
               hallgatsz, a dolog abban marad.</p>
				<p>- Mit tanácsol, kedves tante?</p>
				<p>- Azt tanácsolom, Fülöp, hogy hagyd el azonnal ezt a falut és kisérj föl engem a
               fővárosba. Ott meg fogsz jelenni a társaságban, az emberek látni fognak s a gúnyos
               sajnálkozásnak azonnal vége. Ezt tanácsolja a józan ész és ezt az önmagad, neved,
               családod iránt való köteles figyelem is.</p>
				<p>- Ez más szóval azt jelenti, hogy a társaság kedveért mondjak le mindarról, a mitől
               boldogságomat várom.</p>
				<p>- Nevezd, a minek akarod. Mit felelsz reá?</p>
				<p>- Nem fogadom el, kedves tante.</p>
				<p>- És ha követelném?</p>
				<p>A kérdés éles. A delnő arczán a sértődés és a benső izgalom jól észrevehető pírja fut
               át.</p>
				<p>- Kivánjon bármit, - felelte nyugalmat erőszakolva az ifjú, - szívesen teljesítem.
               Ebben az egy pontban azonban nem fogadhatok el se tanácsot, se követelést.</p>
				<p>- Tehát megtagadod?</p>
				<p>- Meg.</p>
				<p>Künn minden sötét. Az eső nagy cseppekben vágódik az ablaküvegekhez, s a fák ágai
               rendetlen hajlongásban verődnek össze a nagy erővel suhanó szélben...</p>
				<p>A tante elhagyta az ablakot és igy szólt:</p>
				<p>- El voltam készülve reá, hogy ellenkezni fogsz; azt azonban nem vártam, hogy az a
               személy ennyire körülhálózott, Fülöp. Már nem látsz és nem akarsz látni. Szándékosan
               rohansz tulajdon veszedelmed elé és nem akarod elhinni, hogy ebben a boldogtalan
               harczban, a melyet végig küzdeni akarsz, te leszel a legyőzött fél, te leszel az
               áldozat, te fogod belátni, de későn... akkor már későn... hogy egy makacs elhatározás
               kedvéért minden értékedet eljátszottad. Fordulj vissza Fülöp, erről a szerencsétlen
               útról, még van idő...</p>
				<p>- Nem tehetem.</p>
				<p>- Kérlek... A saját érdekedben.</p>
				<p>- Jól meggondoltam a dolgot, kedves tante. Sajnálom, hogy nem teljesíthetem
               kivánságát, de nem tehetem ki magamat annak a véletlennek, hogy akár szélvitorlának,
               akár gyermeknek tartson. Ennek az időnek vége. Meg fogom mutatni, hogy saját
               elhatározásomért hordozni tudom a felelősséget és nem vagyok annyira gyámoltalan sem,
               hogy a társaság souverain önkényeskedése előtt meghátráljak.</p>
				<p>- Fülöp!</p>
				<p>- Oh nekem nagy okaim vannak arra, hogy megvessem azt a társaságot, a mely a maga
               felfuvalkodott gőgjében lenéz mindenkit, a ki ökölcsapást mér a szabályaira és
               befolyása alól kivonja magát!... Mi voltam eddig én? Mit dolgoztam, mivel mutattam
               meg, hogy az emberek becsülésére jogaim vannak? Hová pusztult el harmincz esztendő az
               életemből? Hol van az a tudás, az a gyakorlat és az a tehetség, a melyeket eddig
               kellett volna, hogy megszerezzek? Tétlen, renyhe és butító életet éltem. Látnom kell,
               hogy szegényebb iskolatársaim napról-napra emelkednek, a míg én, a szerencse fia, az
               »egyetlen« Gerendi Fülöp ma is ugyanabban az ismeretlenségben járom a hétköznapi élet
               jól kitaposott útját, a melyben tiz évvel ezelőtt... Eh! kedves tante, nagyon hitvány
               embernek itélném önmagamat, ha a lelkemet nyügöző összes utálatos ködöt el nem tudnám
               pusztítani onnan!...</p>
				<p>A delnő bámulva, haraggal hallgatta ezt a kifakadást. Ez a fiatal ember el van
               veszve... Hisz ez lázadó!</p>
				<p>- Mit hallok, Fülöp?...</p>
				<p>- Az igazságot, kedves tante!</p>
				<p>- Szerencsétlen!</p>
				<p>- Az voltam. Kérem, hagyjuk is ezt a dolgot. Ön, kedves tante, megnyugtatta
               lelkiismeretét azzal, hogy engem lebeszélni igyekezett. Most azonban meggyőződött
               arról, - folytatta csillapodva, udvarias meghajlással az ifjú, - hogy javíthatatlan
               embert lát maga előtt, a ki a világ kedvéért nem hajlandó a maga elhatározását
               megváltoztatni. Legjobb tehát, ha ezt az elveszett embert sorsára hagyják. Majd
               elbánik vele az élet...</p>
				<p>- Ez utolsó szavad?</p>
				<p>- Nem fogok meghajolni.</p>
				<p>- Jól van, - mondotta keserű hangon a delnő, - holnap elutazom. Két nap mulva
               mindenki tudni fogja, hogy nekünk meghaltál.</p>
				<p>- Fájdalom, igaz...</p>
				<p>- De hisz ez borzasztó! Te és az a leány...</p>
				<p>- Bizony az elég borzasztó, édes tante, - felelte mosolyogva az ifjú, - de
               méltóztassék csak meggondolni, hogy még borzasztóbb volna, ha például egy vérszegény,
               sápkóros, életúntságot affectáló, erősen puderezett nagyvilági bábot vennék el, a
               kinek Schoppenhauer az ideálja és pessimismus a vesszőparipája. Ah! én esküszöm
               önnek, kedves tante, hogy egy ilyen modern - pardon! - egy ilyen előkelő élettárs
               oldalán huszonnégy óra alatt vagy megőrülnék, vagy irgalmatlanúl agyonlőném
               magamat.</p>
				<p>A tante megvető mozdulattal intett.</p>
				<p>- Már meg vagy halva.</p>
				<p>- Oh nem! Hiszek a feltámadásban!</p>
				<p>Erre az utolsó mondatra nincsen válasz. Az öreg asszony nem felel többet. Nehány
               percz mulva pedig elhagyja a termet s közben egyetlen tekintetre sem méltatja ezt az
               elveszett embert, a ki fellázadt nyíltan, vakmerően, - ah nem! - fellázadt durva és
               illetlen hevességgel az ellen a társaság ellen, a melynek ettől a naptól kezdve
               örökre el van veszve.</p>
				<p>Bolond ez?</p>
				<p>S a delnő sértődve, keserű indulattal kereste föl a kék szobát, a hol kiadta a
               parancsot, hogy pakoljanak, rögtön, még ebben a szempillantásban, mert menni akar.
               Nem marad egy napig sem tovább ebben a házban, a hol majd a Gerendiek paraszt unokái
               fogják taposni a parkettes padlót s az erkölcstelenség fog diadalt ülni az ősi
               puritán erények fölött. A magyar nemességnek vége, - sohajtotta őszintén érzett
               levertséggel a delnő, - parasztvérrel vegyül... A sas lefelé zuhan megcsuklott
               szárnynyal a felhők alól. Berondítja a sár és a szemét...</p>
				<p>Hitvány madár...</p>
				<p>Künn pedig haragos dördüléssel morajlott végig az első harsogó mennydörgés a viharos
               bolton, s szél rázta heves erőszakoskodással az ablakokat.</p>
				<p>Fülöp tünődve nézett maga elé.</p>
				<p>Az öreg hölgy sértve érzi magát. Megkérlelje?... Nem, nem! Had’ vigye hírűl, hogy
               meghalt... Had’ tudják meg abban a milliószor előtérbe tólt társaságban, hogy egy
               »tag«-gal kevesebb, de egy emberrel több. A fullasztó pinczeszagnak vége: élettel
               teljes levegőnek az áramlása után sóvárog és halálos veszedelemnek tartja a salonok
               illattal és ingerlő könnyelműséggel kerítő levegőjét, a mely agyára lopja magát és
               tehetetlen tompaságba ringatja érzékeit.</p>
				<p>A tante el fog utazni holnap.</p>
				<p>Menjen; nem tartóztatja. Nem perel és nem bizonyít a maga igaza mellett. Az ó
               conservativ talajon pompázó előitélet legyőzhetetlen és határtalan. Az ellene való
               zászlóbontás meddő küzdelem volna. Nem küzd; cselekedni akar.</p>
				<p>Az idő igazságos és itélni fog.</p>
			</div>
			<div type="chapter">
				<head>VII.</head>
				<p>Nagyon szép elvek ezek, ha verőfényes az égbolt és meleg indulatokkal van tele a
               léleknek háza. Fülöp minden megindulás nélkül búcsúzott el a tante-tól s bizonyos
               kárörvendő elégtételt érzett, midőn a hintó kirobogott az udvarból s ő egyedül
               maradt. Az expeditió nem sikerült. A tante haza fog utazni Pestre és el fogja
               mondani, hogy a »szerencsétlen« Fülöp menthetetlen.</p>
				<p>Nos hát had’ fecsegjenek róla. Majd elhallgatnak! Három nap alatt lekerül a
               napirendről és azzal vége. Tizennégy nap mulva senki sem fog emlékezni reá.</p>
				<p>- Huszonnyolcz nap mulva a nevemet is elfelejtik, - gondolta kicsinylő mosolylyal az
               ifjú, azzal kalapja után nyúlt, elhagyta a kastélyt és egyenesen a jegyző lakása felé
               tartott, a mely most a plébánia tőszomszédságában volt.</p>
				<p>A szürke kis ember nem volt otthon.</p>
				<p>Fülöp a temető felé nézett és nem kérdezte, hogy hol van...</p>
				<p>- Megjelentem, édes Sibil, - mondotta derült hangon, a mint megpillantotta a leányt,
               ki némi zavarral nyujtotta kezét.</p>
				<p>- Isten hozta!</p>
				<p>- Egyedül maradtam; a tante elutazott. Úgy gondoltam tehát, hogy legjobban
               cselekszem, ha ott hagyom azt az üres házat és átjövök önhöz. Ha nincs ellenére,
               maradjunk itt a kertben.</p>
				<p>- Szivesen, uram.</p>
				<p>- Bántotta valaki?...</p>
				<p>- Engem?</p>
				<p>- Olyan levertnek látszik...</p>
				<p>- Oh nem!... felelte szelid mosolylyal a leány, s a templom romladozó oldalfalára
               nézett, - tudja mivel foglalkoztam az imént? Nézze azokat a kiálló téglákat ott a
               falban. Félóra óta azokat számolgattam össze. Harminczkilencz van felülről lefelé
               számítva, hatvannégy a szélességben...</p>
				<p>- Másra nem gondolt?</p>
				<p>A leány reá emelte bizalmas nyiltsággal a szemét.</p>
				<p>- Önre, - mondotta lassú hangon.</p>
				<p>- Köszönöm, Sibil. Azért vagyok itt, hogy választ kérjek. Egy hét előtt abban
               állapodtunk meg, hogy ön ma felelni fog.</p>
				<p>- Még ma...</p>
				<p>- Okvetlen ma! Mi ketten nem szorúltunk arra, hogy holmi fölösleges udvariassági
               húza-vona segélyével értessük meg magunkat, azért tehát minden bevezetés nélkül azt
               kérdezem öntől, hogy elfogadja-e ajánlatomat, vagy nem? Várjon!... Ne feleljen még -
               - Azt akarom még hozzá tenni, hogy ebben a tekintetben nem ismerek se
               engedékenységet, se kiméletet.</p>
				<p>- Nem értem önt...</p>
				<p>Fülöp gyorsan felvillanó indulattal felelt.</p>
				<p>- Szabadságában áll, hogy ajánlatomat visszautasítsa, arra azonban nem lesz elég
               ereje, hogy más valakinek az esdeklését hallgassa meg.</p>
				<p>- Fenyegetés?...</p>
				<p>- Azt nem mondottam. Annyi az egész, hogy ön, kedves Sibil, kolostorba kell hogy
               menjen, - folytatta tréfálkozó igyekezettel az ifjú, - ha engem visszautasít, mert én
               nem fogom tűrni, hogy önmásnak legyen valaha a neje. Találja mulatságosnak ezt a
               romantikus ízű kijelentést, de higyjen is egyúttal benne, mert én nem tréfálok.</p>
				<p>A leány átható tekintettel nézte. Egész lelke oda gyűlt abba a figyelmes, komoly
               tekintetbe, a melylyel ennek a kipirúlt arczú, nyulánk ifjú embernek a szívébe akart
               látni, hogy kiérezze onnan a jövendőjét...</p>
				<p>- Feleljen, Sibil.</p>
				<p>- Feleljek - -</p>
				<p>- Mondja, hogy elfogadja ajánlatomat és nőm lesz. Mondja, hogy boldoggá akarja tenni
               azt az embert, a ki bízik önben és a ki öntől várja mindazt a csillogó álmot, a
               melyet magának a jövendő édességeiről kiszínezett. Oh mondja... Akarja, Sibil?</p>
				<p>Csend lett. Bántó és nehéz...</p>
				<p>- Akarja? kérdezte nyugtalanúl Fülöp.</p>
				<p>- Akarom! felelte egyszerűen a leány és megszorította lassú
               mozdulattal az ifjú kezét.</p>
				<p>*</p>
				<p>Szeptember az első korai halál hírvivője. A teremtés hatalmas temetkezésében az első
               lépcső.</p>
				<p>Lassanként levész a lomb friss élettől duzzadó leveleiről a reggeli gyöngyszem s
               öldöklő enyészet lappang a párázatban. A virágkehely és a lankadó szirom mohó
               gyönyörrel szívja magába a harmat bőséges nedvét, a mely nemsokára meg fogja ölni.
               Ugyanaz öli meg, a mi éltette elébb... Ime az ember rettentő drámája a természet
               igazságosnak híresztelt háztartásában. A születés és a rothadás fagyos theoriája, a
               mely alól nincsen kivéve semmi. Sötétség és pusztulás nyúlong a kiélezett levegőben,
               a mely az öröktől fogva való megsemmisűlésnek a hirdetője. -</p>
				<p>Szeptember...</p>
				<p>Napfény és ragyogás szikrázik a szivárványos, édes, örömre és szilaj ujjongásra
               ingerlő levegőben, a melyben a mindenható szerelem tüze árad. -</p>
				<p>Szeptember a Fülöpé egészen. Osztatlanúl és mindörökre az övé.</p>
				<p>Ebben a hónapban volt az esküvője. Csendben, feltűnés, vendégség nélkül; a
               legegyszerűbben, de a legboldogabban. A kis templom jóformán üres volt. Nehány
               falusi asszony látta. Az oltár előtt senki, csak az eskető lelkész, a jó öreg pap, ki
               meghatottan, elfogódva rebegte el az előirt esküformát, - azután a tanuk, ő és a
               menyasszonya. Mindketten sáppadtak voltak. A leány, a máskor merész és nyilt
               tekintettel szembe néző szép, kis Sibil, - lesütött fejjel, majdnem meggörnyedve
               állt. Ajaka remegett, nedves, nagy szemei szomorúan szegződtek az oltár elé terített
               szőnyegre, a melyen e pillanatban a reggeli nap egy betévedt sugárkája tánczolt.
               Fülöp érezte, hogy reszket, de nem figyelt rá. Izgatottan, türelmetlenűl nézte a
               lelkészt. Mi van még hátra?... Az eskü.</p>
				<p>Valaki sír...</p>
				<p>A leghátulsó padban, valaki. Egy szürke emberke, a ki most indul a temetőbe, ahoz a
               szépen fölvirágozott sírhoz, a mely el fogja venni az eszét. Egy asszony bús
               előérzettel suttogja: szegény Bárdos... S görbe vonalat ír kezével a levegőbe, a mint
               szomszédnőjéhez fordul.</p>
				<p>Az egyházi szertartás után Fülöp hazavitte nejét.</p>
				<p>Azután benyúlt novemberbe az idő és senki sem hallott róla semmit. Olyan jól meghalt
               a külvilágnak, mint a legboldogabb ember, a ki egy perczig sem törődik azzal, hogy
               él-e még rajta kivül valaki ezen a földön, vagy nem. Annyit tudott mindössze a
               külvilágban folyó eseményekről, a mennyit a lapok írtak.</p>
				<p>Egy novemberi délutánon aztán a következő dolog történt.</p>
				<p>Fülöp dolgozó szobájában foglalatoskodott, a midőn megnyilt a szomszédos ajtó és
               belépett azon a neje. A fiatal asszony könnyű házi pongyolában, arczán a tavasz
               rózsás szépségeivel, szemeiben a boldogság ragyogásával, élénken, örvendve lobogtatta
               kezében a frissen érkezett hírlapot és sietve, kipirult arczczal mondta:</p>
				<p>- Milyen meglepetés, Fülöp! Nézd!...</p>
				<p>A férj mosolyogva vonta ajkaihoz a hölgy kezét.</p>
				<p>- Szerencsétlenség történt? kérdezte vidáman, - hogy ilyen izgatott lett egyszerre az
               én kis tündérem?</p>
				<p>- Oh nem! Olvasd!</p>
				<p>- Arany és ezüst valuta...</p>
				<p>- Nem ott Fülöp! Itt... Olvasd! Lőrincz arany díjat nyert
               »Magdolná«-jával a műtárlaton, s a festményt maga a király vásárolta meg.
               Olvasd, olvasd!...</p>
				<p>- Az ám! felelte némi lehangoltsággal Fülöp; a fiu derekasan viseli magát.
               Játszótársad volt?</p>
				<p>- Oh én büszke vagyok rá! mondotta lelkesedve az asszony.</p>
				<p>- Kár, hogy nem ismerem.</p>
				<p>- Milyen kár!</p>
				<p>- Hogy néz ki?</p>
				<p>- Nem is tudom... Azt hiszem, hogy eddig már olyan magas, mint te. Barna, nagy szemei
               vannak, éppen mint neked. Rég nem láttam. Eleintén irt nehány levelet, hanem azután
               azt irta, hogy Münchenbe megy, később meg azt, hogy visszaérkezett Pestre és most ott
               dolgozik. Mennyire örvendek, hogy ilyen nagyszerű sikert aratott mindjárt az első
               képpel! Oh, Lőrincz derék fiú. Nézd! Itt van...</p>
				<p>S a hölgy előmutatott egy képes lapot, a melynek czimlapján a
               »Magdolna« fiatal festőjének arczképe állott.</p>
				<p>Fülöp elvette és nézte.</p>
				<p>- Csinos fiú, - mondotta elismerőleg.</p>
				<p>- A szemei, Fülöp!</p>
				<p>- Lelkes, szép, nagy szemei vannak, - intett helybenhagyólag a férj, miközben
               visszaadta nejének a képes lapot és a feltűnést keltő festményről irott terjedelmes
               ismertetést olvasta át. Azután átfutott egy másikat, egy harmadikat... Azokból
               megtudta, hogy Fráter Lőrincz, ez alig huszonnégyéves fiatal ember nevét szárnyaira
               emelte a hír, és hogy első nagyobbszabású műve a fényes tehetség összes zseniális
               vonásait egyesíti. Egyik lap hizelgőbben nyilatkozott, mint a másik. Örvendtek az
               újon feltűnt »csillag« hatalmas talentumának, a mely nemcsak a közönség osztatlan
               elismerését, hanem a legfelsőbb körök figyelmét is azonnal magára vonta. »Örömmel
               veszszük hírül, hogy a nagytehetségű fiatal művész állandóan nálunk óhajt
               letelepedni...« »Fényes tehetsége ő felségének a királynak is megragadta
               figyelmét...« »A mű a királyi képtár számára vásároltatott meg...« stb. stb.</p>
				<p>Fülöp félretólta a hirlapokat.</p>
				<p>A hölgy örvendezve mondta:</p>
				<p>- Gratulálni fogok Lőrincznek, Fülöp, - megengeded?</p>
				<p>- Milyen kérdés!</p>
				<p>- Köszönöm! Boldog vagyok, hogy ilyen szerencse érte. Meg fogom neki irni, hogy
               egykori játszótársa sem az többé, ki akkor volt, a midőn még együtt csavarogtuk az
               erdőt... Istenem!... Milyen emlékek... S a szegény bácsi! Még ő sem tudja, hogy mi
               lett a Lőrinczkéből... Megyek és azonnal irok!... Ah, a derék Lőrincz!</p>
				<p>S a nő kifutott a teremből, hogy azonnal levelet írjon. Fülöp pedig nem volt
               tisztában vele, hogy mi történik a lelke mélyén. Érezte, hogy nincsen része a neje
               örömében és valami homályos indulat bántja. De mi?... A dolog egyszerű és
               természetes. Sibil örül az unokabátyja diadalának, a ki tiszteletreméltó helyet
               vívott ki magának, bizonyára erőteljes és makacs küzdelem árán, az emberek
               becsülésében és ezt az őszinte örömet nem titkolja. Van-e egyszerűbb ennél?</p>
				<p>Fülöp szórakozottan járkált.</p>
				<p>Kinézett a kertbe, a melynek magukban hallgató fái között lassan mozdúlt a lomha
               novemberi köd. Fázós, hideg idő járt. Tegnap erős dér hullott. Nemsokára havas lesz
               körül a világ, oda lesz a falusi élet barátságos költészete, s helyét a tél foglalja
               el a maga csendjével és unalmas egyhangúságával, a melybe hébe-hóba csak a vadászatok
               hoznak majd némi élénkséget.</p>
				<p>De ez még semmi.</p>
				<p>Nem is erről van tulajdonképpen szó, hanem egészen másról...</p>
				<p>Fülöp azonban nem kérdezte, hogy miről. Valami belepattant a levegőbe, a mi rosszúl
               esik. Nem tudja a nevét, nem sejti, nem ismeri, de érzi, hogy van és hogy a szívébe
               fészkelte magát. Irigység volna? Irigyelné azt a fiatal embert, a ki ilyen meleg
               örömre tudta villanyozni a nejét?</p>
				<p>Nem, nem!...</p>
				<p>De hátha?... Fülöp összerezzent és magára gondolt. Ez a hír fölverte nyugalmát és
               gondolkozásra ingerli agyát, a melyet a lefolyt hetek zavartalan és mély
               boldogsága az álom édességeivel kábított el. Az jutott eszébe, hogy még mindig nincs
               azon az úton, a melyet maga elé tűzött. Az első lépés még volna: szembeszállott a
               társaság ódon meggyőződéseivel és nőül vette azt, a kit magának kivánt. De hol van a
               többi?</p>
				<p>Cselekedni kellene; de mit?</p>
				<p>S Fülöp akaratlanúl is megvallotta magának, hogy e pillanatban a versengés izgató
               sugalmazására hallgat. Villámgyorsan repült keresztül az agyán, hogy neje
               összehasonlításokat tehet közte és a között a másik között, a
               kinek diadalmas föltűnését olyannyira őszinte lelkesedéssel vette hírül. Ennek az
               összehasonlításnak az lesz a vége...</p>
				<p>A gondolat repül és mérgez...</p>
				<p>Fülöp bosszankodni kezdett magára, hogy ilyen képtelenségen jártatja eszét.
               Elhatározta, hogy bolondság az, a mire gondol és hogy rémlátásai vannak, a melyeknek
               még ez az első felkivánkozó, gyenge csirája is halálos bűn és rút gyöngédtelenség
               ezzel a gyermek asszonynyal szemben, a ki a maga átlátszó fehérségében felül áll
               mindenen, a mi közönséges és hétköznapi.</p>
				<p>Pár percz múlva elhagyta dolgozó szobáját és a baloldali terembe lépett.</p>
				<p>Sibil az iróasztalnál ült és nagy gyorsasággal írt.</p>
				<p>- Mindjárt készen vagyok, Fülöp, - mondotta mosolyogva, - elolvasod, a mit írok?</p>
				<p>Fülöp érezte, hogy mint tüzesíti ki arczát erre a bizalmas kérdésre a szégyen.</p>
				<p>- Nem olvasom, édes pintyőkém, - felelte gyorsan, elfordúlva, nehogy lekiáltson
               arczáról a megszégyenűlés, - arra kérlek, hogy jelentsd ki Lőrincznek az én
               nagyrabecsülésemet is.</p>
				<p>- A tiedet is!</p>
				<p>- Természetesen, az enyémet is.</p>
				<p>- Igen, igen!... Te jó vagy és Lőrincz megérdemli. Igy ni! Még egy sort, azután...
               igy... aláírás - Fülöp!</p>
				<p>- Parancsolsz?</p>
				<p>- Még mindig nem szoktam meg, - mondotta hátra fordúlva pajzán kötekedéssel, - hogy a
               te nevedet írjam ide az enyém helyett.</p>
				<p>- Majd megszokod. Kedves fiú volt ez a Lőrincz?</p>
				<p>- Oh, igen!</p>
				<p>- Tetszett neked?</p>
				<p>- Miért kérdezed?</p>
				<p>- Érdekel.</p>
				<p>- Nem szabad félremagyarázni ezt a kérdést? - kérdezte tréfás komolysággal a nő, -
               például úgy, uram, hogy ön -</p>
				<p>- Nem vagyok féltékeny, asszonyom! - felelte ugyanazzal a fontoskodó, jókedvű
               pathossal a férj.</p>
				<p>- Nem? Igazán nem?</p>
				<p>- Soha!</p>
				<p>- Esküdjék, uram! A szent ostyára...</p>
				<p>- Az ön szívére, asszonyom!</p>
				<p>S Fülöp magasra emelte a két ujját. Sibil felugrott a székről, odafutott hozzá és
               átkulcsolta túláradó lelkesedéssel a nyakát, miközben kitörő indulattal ismételte,
               hogy kimondhatatlanul boldognak érzi magát. Nincsen semmi kivánsága, a való messze
               túlszárnyalta az ő vágyait, s ha el tudná felejteni azt a koronként szemei elé tünő
               sötét pontot, a melytől most még jobban fél, mint azelőtt: senki sem mondhatná több
               büszkeséggel, hogy tökéletesen boldog, mint ő.</p>
				<p>Fülöp megsimogatta szeretettel a mellére simuló szőke főt és gyöngéden kérdezősködött
               az után a »sötét pont« után, a melyről semmit sem tud.</p>
				<p>- De igen, de igen, - ismételte aggódó arczczal a nő. Azután édes, bocsánatkérő
               hangon tette hozzá: Nem haragszol reám, Fülöp?</p>
				<p>- Reád, Sibil?</p>
				<p>- Igen. Nem bántad meg, hogy - engem -</p>
				<p>- Hallgass, hallgass!...</p>
				<p>- Istenem, hisz én előre mondtam, hogy nem vagyunk egymáshoz valók... Emlékszel? Én
               tudtam, hogy ez lesz a vége.</p>
				<p>- De miket beszél a pintyőke? Sötét pont... vége... Esküszöm, édesem, hogy mindebből
               semmit sem értek.</p>
				<p>- Könnyü megérteni, Fülöp...</p>
				<p>- Például?</p>
				<p>- Például, hogy ide vagy kötve és nem követheted hajlamaidat - én miattam. Ha én nem
               volnék, ezt a telet nem töltenéd itt.</p>
				<p>- Az igaz! - felelte mosolyogva a férj.</p>
				<p>- Igaz... igaz...</p>
				<p>- De csak az egyik fele, kedvesem, - folytatta gyors gondolattól megkapatva az ifjú,
               - csak annyi igaz, hogy ha egyedül volnék, Pestre mennék. Ez azonban nem akadályoz
               engem abban, hogy ezt a tervemet, - ha éppen tervről volna szó, - a te társaságodban
               ne hajtsam végre.</p>
				<p>Sibil fejét rázta.</p>
				<p>- Nem lehet...</p>
				<p>- Azt hiszed?</p>
				<p>- Tudom. Kellemetlenségeknek volnál kitéve és ezt nem akarom. Mennyire sajnállak,
               édes Fülöp...</p>
				<p>- Ez baj, - felelte jókedvűen az ifjú, - a kit sajnálni kezdenek, az már az
               alvilágé.</p>
				<p>- Tréfálsz...</p>
				<p>- Csak nem vehetem komolyan ezeket a te szeretetreméltó aggodalmaidat, a melyeket
               nekem, a »teremtés koronájának« nem szabad figyelembe vennem.
               Azt mondanák reám, hogy Gerendi Fülöp: asszony...</p>
				<p>- Milyen jó vagy!</p>
				<p>- Édes baba, - mondotta élénken az ifjú és kezébe vette gyöngéden a neje kezét, -
               ajánlok valamit, még pedig azzal a kemény kikötéssel, hogy semmiféle ellentmondást
               nem fogok meghallgatni. Azt akarom ajánlani, hogy készülj útra, - holnap felutazunk
               Pestre.</p>
				<p>- Nem, nem!</p>
				<p>- Ellentmondás?</p>
				<p>- Istenem, hiszen nem miattam...</p>
				<p>- Fölösleges aggodalmak, kedves Sibil, - az emberek csak akkor veszedelmesek, ha nem
               nélkülözhetjük őket. Az azonban, a ki nem szorúl rájok, - nem érzi se fullánkjaikat,
               se azt a mézbe rejtett epét, a mit »finom modor«-nak nevez az udvarias gorombaság.
               Asszonyom! ez a dolog be van fejezve és én nem tűrök ellentmondást.</p>
				<p>- Komolyan akarod?</p>
				<p>- A legkomolyabban, baba! - fejezte be a társalgást Fülöp. - Deczember végéig ott
               maradunk. Ha tetszeni fog a levegő, januárban sem jövünk vissza, - ha nem, akkor
               vasútra ülünk és hazafelé fordítjuk a vitorlákat. Ez ennek a tervnek a mulatságos
               része. A komoly oldala az, hogy körül akarok nézni a Clubban. A jövő év juniusában
               általános választások lesznek. Titokban azt tervezem, hogy valamelyik kerületben én
               is fel fogok lépni és beválasztatom magamat a Házba. Repülni akarok, édesem! Oh én
               nagyon magasra kell hogy repüljek, hogy a tante orrfintorgató társasága kibéküljön
               azzal a roppant vesztességgel, a mely őket az én személyemben érte. Meg kell hogy
               mutassam nekik, hogy eleven vagyok. Érezniök kell, hogy különb
               vagyok mint ők. Meg kell hogy győződjenek arról, hogy ők sohasem fogadhatnak
               vissza engem, hanem ha én fölkeresem a társaságukat, az nekik büszkeség és
               megtiszteltetés kell hogy legyen. Ezt akarom! Megteszem! Kifogásaid vannak?</p>
				<p>- Nincsenek, nincsenek! Szép, férfias, hozzád méltó terv, édes Fülöp! - mondotta
               izgatottan a nő, - ha bátorságom lett volna, én már beszéltem volna neked erről... De
               azt gondoltam, hogy talán terhedre lesz, - talán más terveid vannak s az én kéretlen
               közbeszólásom kellemetlenül érintene. Fülöp! Én itt vagyok a legboldogabb, a hol
               vagyunk, - de én volnék a legboldogtalanabb ezen a földön, ha utadban állnék.
               Büszke vagyok reád, szeretlek, te vagy a legjobb - Istenem - de ha észrevenném, hogy
               akadályozlak azon az úton, a melyet magad elé tűzöl, - nem maradnék az oldaladnál...
               elmennék... elhagynálak...</p>
				<p>Fülöp meghatottan vonta karjaiba és igy szólt:</p>
				<p>- Nem bánom, Sibil, - várjuk ezt az időt, - ez lesz az örökkévalóság és a
               végtelenség. Most azonban ne beszéljünk erről többé. A programm kész; holnap
               indulunk. Eljön a tisztelendő?</p>
				<p>- Azt igérte, hogy este meglátogat.</p>
				<p>- Küldj utánam, ha eljön. Isten veled!</p>
				<p>- Isten veled!</p>
				<p>Fülöp átment a dolgozószobájába, szivarra gyujtott és a terv részleteiről gondolkozva
               járkált föl és alá a szőnyegeken. Nyugtalanságot érzett. A hirtelen felvillant tervet
               mohón, összes vonásaival egyszerre ragadta meg és futotta át. Tudta, hogy szüksége
               van arra, a mit tenni akar. Érezte, hogy nem szabad dédelgetni a tétlenséget. Benső
               ösztönzés hajtotta arra az útra, a melyen felül emelkedhetik a közönséges tömeg
               határvonalán és éreztetheti fölényét mindazokkal, a kik most bizonyára sértő
               sajnálkozással emlegetik a házasságát.</p>
				<p>Becsengette öreg cselédjét és rendelkezett.</p>
				<p>- Miska! Holnap elutazunk; kend velünk jön.</p>
				<p>- Nem értem, instálom, - dunyogta meglepetve a vén sas; - ebben az időben...</p>
				<p>- Okoskodik kend?</p>
				<p>- Nem a! De azt izélem, hogy tán...</p>
				<p>- Ne izéljen semmit!</p>
				<p>- Jó, jó...</p>
				<p>- Átmegy a tiszttartó úrhoz és megmondja neki hogy reggel jöjjön át és vegye át
               utasításaimat. Meglehet, hogy egész télen nem jövünk vissza.</p>
				<p>- Engedelmet kérek... Csak mi ketten megyünk?</p>
				<p>- Nőm is jön.</p>
				<p>- Dehogy is ne, instálom! A nagyságos asszony...</p>
				<p>- Hallgasson!</p>
				<p>- Nem süket senki...</p>
				<p>S az öreg magában morogva tette be háta mögött az ajtót. A hétrét gubanczolt tordai
               istennyila érti ezt a dolgot, - dörmögte lefelé haladtában a tiszttartó lakása
               felé... Alig hogy ide melegedénk, s ahol e, most már megest bele bújt az úrfiba a
               régi facsaros tempó. Immár kifelé ágaskodik ebből az idevaló drága nyugalomból. Már
               tüzet fogott nyugtalan talpai alatt a föld. Már megyünk, kutyánszki! Réz
               angyal!...</p>
				<p>Fülöp a jövőre gondolt.</p>
				<p>Sibil a múltra.</p>
				<p>A mint egyedűl maradt, ismét elővette a hirlapokat és végig olvasta azokat a hízelgő
               nyilatkozatokat, a melyek Lőrinczről szóltak. Valamikor senki sem gondolta, hogy így
               lesz. Valamikor gyermekek voltak és árvák, a kik ki tudja hová vetődtek volna a
               világon, ha az a jó szürke ember gondjaiba nem veszi őket.</p>
				<p>Olyan ez, mint az álom...</p>
				<p>Lőrincz emelkedőben a tehetség és a nagyság magasságai felé, ő asszony lett, - Bárdos
               hanyatlóban a temető felé, a hol a szegény, szerencsétlen »aranyhaju« Róza aluszsza
               álomtalan álmát...</p>
				<p>Meghalt.</p>
				<p>Sohasem kérdezte, hogy miért halt meg?... Fülöp bizonyosan többet is tud, mint a
               mennyit mondott, - de nem kérdezi. Irtózik ettől a borzasztó titoktól. Sejtelmei
               vannak, de ne tudjon róla. Valami vonja a bizonyosság után, - nem bánná, ha valaki
               hirtelen, váratlanul elébe tárná azt a multat, a melynek olyan szörnyű lett a vége
               -</p>
				<p>Oh, de aztán?... Mi lenne tovább? Mit érne vele?</p>
				<p>Nehéz felejteni.</p>
				<p>Az emlékezés kikivánkozik a ködből és belopja magát a lehellettel. Körül lengi
               alattomos leskelődéssel a velőt és átczikázik a legparányibb résen.</p>
				<p>A mint kezére támasztja tünődve, elgondolkozva a szőke, kis fejét, im szerte válik a
               jelenről a szivárványos fátyol és felvonul lehunyt tekintete elé a Pálos-rendi
               kolostor titokzatos képe... Látja a kápolna belsejét, a melyet egykor Lőrinczczel
               néztek; a verőfényt, a mely akkor világította azt az elhagyott
               helyett; az itt-ott lehámzott, máshol homályos, de azért jól kivehető körvonalakban
               feltünedező régi képeket a falon.... Minden megelevenedik és fényt sugároz. Az oltár,
               egy pálma, egy kopott meztelen test... Szentkép - -</p>
				<p>A forróság, a mely arczába csapott, a Lőrincz jóslatszerű tekintete...</p>
				<p>Ejh!... Milyen gyermek, milyen gyermek!... Az asszony ugyanugy érez, mint a leány. De
               nem fog! Nem is gondol ezekre a bolondságokra többé. El fogja felejteni ugy, hogy ne
               jusson eszébe soha; nem jó út az, a hová ezek a czikázó emlékek unszolják, hívják,
               vesztegetik és elringatják. Nincs benne semmi, de még sem akarja. Mire való?</p>
				<p>Lőrincz régen elfelejtette már bizonyosan ezt a gyermekes kalandot, a mely elűzte
               innen.</p>
				<p>Sibil fölrezzent e pillanatban és elhagyta helyét. A tükör elé lépett.</p>
				<p>S miközben végigmérte szórakozottan a nyulánk alakját, az arczát és vonásait, a
               melyekre meleg pírt lopott hirtelen ez a gyorsan tovavesző emlékezés, - belépett
               nesztelenűl Fülöp és megszólította.</p>
				<p>- Sibil!</p>
				<p>- Istenem!</p>
				<p>- Nagyon szép! nevetett ingerkedve az ifjú, - szabad így megijedni tőlem?</p>
				<p>- Nem tőled, Fülöp... felelte remegő hangon a nő és elfordította arczát, a melyről a
               megnevezhetlen félelem és rettegés hajtotta el e pillanatban az élet szinét.</p>
				<p>Fülöp meglepetve eresztette el a kezét. Kérdezett:</p>
				<p>- Mi bajod van édesem?</p>
				<p>- Semmi...</p>
				<p>Éppen semmi. A másik perczben eltűnik az árny, szenvedélyes, meleg vér tüzesíti ki a
               leányos arczot. Sibil átkulcsolja mind a két karjával a Fülöp nyakát, belevész
               sugárzó tekintetével a szemeibe és azt kérdezi tőle kihevült, követelő, majdnem
               nyers, parancsoló, kiáltó hangon:</p>
				<p>- Szeretsz?</p>
				<p>- Téged szeretlek.</p>
				<p>- Nagyon szeress, Fülöp! Úgy szeress, hogy soha se távozz az oldalam mellől. Vigyázz
               reám, őrizz - asszony vagyok - ostoba vagyok - - Mennyire szeretlek, te!... Oh,
               Fülöp!... Nem tudom megmondani, hogy mi történik velem, de jobban szeretném, ha
               sohasem hagynók el ezt a falut...</p>
				<p>- A mint akarod, Sibil. Nem bánom, maradjunk itthon.</p>
				<p>A nő megrázta ideges mozdulattal a fejét.</p>
				<p>- Menjünk...</p>
			</div>
			<div type="chapter">
				<head>VIII.</head>
				<p>Másnap elutaztak.</p>
				<p>A főváros ugyanaz, mint régen. Ugyanaz a nyüzsgés, ugyanaz a fény és ugyanaz a
               nyomor. Nem változott semmi. A lóvasúti kocsik egyhangú, siralmas tülkölése, az
               egymás lábanyomában szaladó emberek az utczán, s a vén folyam a Gellért alatt, a
               mely méltóságos tunyaságban hallgat ködlepett fejjel a tetejére nehezedő idegen kövek
               nyomása alatt... Fülöp semmi változást nem látott a megszokott képen, csak az ő
               levegője lett más. Egy kicsit csípősebb és súlyosabb, mint régen.</p>
				<p>Megérkezésük után átment régi lakására és kifogadta a hozzá nyitott két szomszédos
               teremmel együtt, a melyeket azonnal berendeztetett.</p>
				<p>Sibilnek tetszett a lakás. Az öreg szolga azonban fejét rázogatta békétlenűl,
               miközben elrakosgatta a málhát. Nem olyan ez itt, mint otthon. Nem bizony! Sok a
               lárma.</p>
				<p>Harmadnap reggelre kiderűlt az idő. A novemberi pára korán szerte oszlott, - sárgás
               napfény világította meg a muzeum-kerti fákat.</p>
				<p>Fülöp reggelizés után fölkereste nejét és tudtára adta, hogy a délelőtt egy-két
               óráját nehány látogatásra használja föl.</p>
				<p>- Isten veled, édesem! Déli egy órára visszajövök. Délután pedig együtt kocsizunk ki
               a műcsarnokba.</p>
				<p>- Igen, Fülöp. Ki volt az, a kit tegnap alig akartál észrevenni?</p>
				<p>- Egy báró, - felelte kitérőleg az ifjú.</p>
				<p>- Nihilista?</p>
				<p>- Meglehet...</p>
				<p>- Akkor elhiszem, hogy nincsen neve.</p>
				<p>- Brinckman László.</p>
				<p>- Csinos ember, - mondotta fürkésző tekintettel a nő; - milyen kerekre nyitott
               szemekkel bámult. Észrevetted?</p>
				<p>- Nem törődöm vele, kis Sibil, - felelte kedvetlen mosolylyal Fülöp és elbúcsúzott.
               Megy. A viszontlátásra egy órakor!</p>
				<p>Lenn a muzeum-körúton egy régi casinóbeli ismerőssel találkozott. Ősz hajú, egyenes
               növésű, mindig élczes, tréfás öreg úr volt ez, - a kinek a vidám mosolyából ugyancsak
               nem lehetett kiolvasni a vállaira nehezedő hatvannyolcz évet.</p>
				<p>- Servus humillimus! Kedves Gerendi! Eleven, eleven?...</p>
				<p>- Köszönöm. Az.</p>
				<p>- Nagyon szép! Megnősült? Hallottuk. László híresztelte a kaszinóban. Ah, ez a László
               szerencsés ember!</p>
				<p>- Nyert a lóversenyen?</p>
				<p>- Vesztett; gyalázatosan vesztett. A hölgyeknél azonban... Sapristi welch’ a Glück!
               Mióta az aranyhajú Medea eltűnt, azóta lemondott ugyan arról, hogy bolonddá tegye a
               társaságot, de most is kitűnő izlése van. Mondjak újságot, édes Filippó? Lászlót
               kigolyózták a társaságból... hehehe!... nagyon jó!</p>
				<p>- Úgy?</p>
				<p>- De nagyon! - fecsegte nevetve az öreg roué; - tudja, az úgy volt, hogy Medeával, a
               ki neje gyanánt szerepelt, rútul felültette a societást. Megtudták. Menekülnie
               kellett. Most aztán, mindaddig, a mig valósággal meg nem házasodik, olyan üres a
               gyárutczai szürke palota, mint hétköznapon a templomok itt Pesten. Egy lélek sem
               keresi föl - nappal... Hová siet?</p>
				<p>- Visitte.</p>
				<p>- Persze, persze! Állandóság?</p>
				<p>- A mig a saison tart.</p>
				<p>- Feljön a Clubba?</p>
				<p>- Fel.</p>
				<p>- Örülni fogunk. Tegnapelőtt estély volt az ön tantejánál. Sokan voltunk. Pompás
               vajas pereczek, thea, cognac, vaniliás piskóta. László nem volt meghíva, hehehe...
               he... Szegény török! A viszontlátásra cher Gerendi! Nagyon örültem... Pá!</p>
				<p>Fülöp kezet szorított a fecsegő úrral és elsietett.</p>
				<p>Ez is egy »nulla« a múltból. Egy buborék, a melyik addig kering a maga hitvány
               tengelye körül, a mig megpattan, s vége. Egy modern nobile a társaságból. Egy
               pirouettirozó tekintélyes pojácza az előkelő világ parkette-jén, nyúlékony
               erkölcsökkel, a melyek mellett egészen kényelmesen meg lehet élni. Erkölcs!...
               Mellette, felette, vagy alatta, - soha sem benne. Ez kényelmes és könnyű. Látszat,
               perfectség, külszín és elsőrendű szinészi talentum, - ez a törvény. A társaság
               mindent megbocsát, ha ez a törvény sértetlenül marad. Az illem és a »haute« morál
               merész megsértését ritkán. A tüntető kicsinylést: soha.</p>
				<p>Fülöp meggyőződést szerezni megy arról, hogy igaz-e az a kőbe vésett §§. bokréta,
               vagy nem.</p>
				<p>A tante az első emeleten lakik. Fülöp számítja a lépcsőt. Harminczkettő.</p>
				<p>Fenn az előszobában nyúzott arczú inas ácsorog. Azt megszólítja és átadja neki a
               névjegyét. Menjen!</p>
				<p>Az inas megy. Öt percz mulva visszajön és mély meghajlással, elleplezett gúnynyal,
               majdnem résztvevő arczczal mondja:</p>
				<p>- Ő nagysága nagyon sajnálja, de e pillanatban nem fogadhat.</p>
				<p>Fülöp egy aranyat nyom az inas markába és azt kérdezi.</p>
				<p>- Más semmi?</p>
				<p>- Oh, kérem... még... hebegi megzavarodva az inas; - azt hiszem -</p>
				<p>- Nevem Gerendi Fülöp.</p>
				<p>- A nagyságos úrfi!...</p>
				<p>- Más semmi?</p>
				<p>- Ő nagysága rossz hangulatban van, - suttogja szolgálatkészen az inas. A névjegyet
               ketté szakította.</p>
				<p>- Úgy?</p>
				<p>- Azt parancsolta, hogy a nagyságos úrfinak soha sem lesz itthon... Nagyon
               haragszik...</p>
				<p>- Jól van. Mást nem mondott?</p>
				<p>- Kikergetett.</p>
				<p>Fülöp kifelé indult. Az inas rohant az ajtóhoz és nyitotta. Fülöp lement a lépcsőkön.
               Harminczkettő...</p>
				<p>A paragrafus bevált. Ez nyilt száműzetés. Az öreg matrónának egyetlen egy élő rokona
               sincs, csak ő, - de im száműzi, mert a paragrafus szent és sérthetetlen. A ki
               kicsinyli a társaságot és házasságot köt a societás helyeslő jóváhagyása nélkül: az
               halott. Lehet valaki léha, mint Brinckman báró, - az hiba, de nem bűn, - egy ideig
               duzzognak érte, azután nevetséges, sőt zseniális fiatalkori hóbortnak tartják, és
               megbocsátják, de a ki »paraszt«-ig alázza magát, az olyan halálos bűn, a melyet még
               csak elfelejteni sem lehet soha.</p>
				<p>A további látogatásokat abba hagyta. Ettől az órától kezdve senkiről sem fog tudomást
               venni. Este még fölmegy a kaszinóba, azután magának él. Úgy tesz, mintha senki se
               élne abból a társaságból, a melyben azelőtt mindennapos volt.</p>
				<p>Ez azonban csak szalmaláng és önámítás. Fülöp büszkeséget erőszakolt magára, a míg
               valójában érzékenyen sértve érezte magát. Hogyan? Hát ezek az emberek csakugyan
               befolyást követelnek maguknak az ő privát életébe? Azt akarják, hogy megbánja
               házasságát és vezekelni járjon?</p>
				<p>Ostobák!</p>
				<p>Ennyi és nem több. Majd megmutatja! Kényszeríteni fogja őket, hogy meghajoljanak és
               belássák, hogy sötétségben járó az előitélet, a melynek rabszolgái.</p>
				<p>Sibil örvendő arczczal sietett elébe, a midőn benyitotta kevéssel tizenkettő után az
               ajtót.</p>
				<p>- Milyen kár, hogy nem voltál itt! Vendégünk volt.</p>
				<p>- Vendég...</p>
				<p>- Lőrincz jött el! mondotta élénk tekintettel a nő; - megtudta, hogy itt vagyunk és
               azonnal eljött. Ha öt perczczel hamarabb jösz vissza, még itt találod.</p>
				<p>- Majd eljön...</p>
				<p>- Még ma! Hogy megváltozott! Alig ismertem rá. Azt mondta, hogy a lefolyt négy év
               tette olyan halaványnyá az arczát. Szegény fiú... Sok nyomorúságot szenvedett át, a
               mig idáig vitte. S képzeld csak! Még csak nem is örvend valami nagyon annak a
               diadalnak, a mit aratott. Azt mondja, hogy az semmi. Külföldön sokkal több
               elismerésben van az igazi tehetségnek része; itthon azonban még ez is különös
               szerencse és hatalmas véletlenség.</p>
				<p>- Igaza van.</p>
				<p>- Azt hiszed? Nekem úgy tetszett, mintha túlzás volna. A nagy sikert arató ember
               rendszerint tüntetni szokott azzal, hogy keserű és elégedetlen arczot mutat. Talán
               azért, - folytatta lassúbb hangon Sibil, - hogy kibékítse az embereket és
               bocsánatukat kérje azért, hogy elég vakmerő volt a fejükre nőni... Tévedek,
               Fülöp?</p>
				<p>- Oh te kis, okos pintyőkém, - felelte kiderűlt tekintettel az ifjú, - mindig igazad
               van! Hány órakor jön el a mester?</p>
				<p>- Fél négykor.</p>
				<p>- Helyes! Együtt megyünk.</p>
				<p>Délután pontban négy órakor Miska bejelentette az ifjút. Fülöp kitüntető
               szivélyességgel fogadta és szerencsét kivánt. Az ifjú, - kissé fáradt, mélázó arczú,
               de erőteljesen, csinosan nőtt fiatal ember, - köszönetet mondott a barátságos
               érdeklődésért és biztosította Fülöpöt, hogy leghívebb emberei közé számíthatja.</p>
				<p>- Megvallom, uram, hogy kevés emberrel rokonszenvezek, - mondotta helyet foglalva
               Fülöp mellett egy törpe kereveten, - önt azonban már ismeretlenűl is nagyrabecsültem,
               mert ön nem olyan, mint a többi.</p>
				<p>Fülöpnek jól esett ez az őszinte szó.</p>
				<p>- Rajta leszek, - felelte mosolyogva, - hogy ezt az előlegezett jó véleményt
               megőrizzem.</p>
				<p>- Nem, nem! Ön nem szorúlt az én véleményemre, uram. Én azonban reá szorúltam az ön
               barátságára, mert úgy érzem magam itt Pesten, mintha a hindosztáni sivatagok
               pusztaságán élnék. Csodálkozik?... Ez egészen természetes. Az emberek azt
               gondolhatják, ha reám néznek, hogy ezt a piktort bizonyosan a rák csípi, vagy
               krónikus májbajban szenved, - a miért olyan keserű, fanyar és élvezhetetlen az arcza,
               - pedig nem az a bajom, hanem az, hogy kimondhatatlanúl elhagyatottnak érzem magamat
               ezen a földön...</p>
				<p>A mellékteremből Sibil lépett e pillanatban a kis salonba. Lőrincz felállt.</p>
				<p>- Isten hozott, Lőrincz! Megint panaszkodol, te, a »mester«? Fekete a világ?...</p>
				<p>S a hölgy kezét nyujtotta az ifjúnak, melyet az tiszteletteljesen szorított meg.</p>
				<p>- Rettenetesen fekete, kedves Sibil, - felelte helyeslő bólintással, - ez a mi fiatal
               fővárosunk nem czigány-embernek való. Nagyon hideg...</p>
				<p>- Megfagy a szárnyad?</p>
				<p>- Azonnal megfagy. A lelkes bohéme úgy bukfenczezik lefelé a saját külön világának
               sugaras magasságaiból, mint egy idomtalan lisztes zsák. Higyjék el nekem, hogy nem
               tréfálok. Nem is azért mondom, mintha ezzel szemben a németországi nagy művészpártoló
               városokat akarnám földicsérni, - de föltűnt nekem, pedig csak sárgacsőrű gólyamadár
               vagyok még ebben a széles kaliberű körben, hogy itt a művészet jóformán még mindig
               ugyanabban a méltatlan elbánásban részesül, mint külföldön például a harmincz éves
               háború idejében. Művész és mesterember között itt mindössze annyi külömbség van, hogy
               az előbbinek nem szurok és csiriz érzik a kezén, hanem festék.</p>
				<p>Fülöp nevetve intett.</p>
				<p>- Várjon csak később... majd később, uram, ha jobban megismeri a társaságot.</p>
				<p>- Nem fogom megismerni.</p>
				<p>- Ön?</p>
				<p>- Fölösleges! Ma tíz meghívást kaptam, tegnap huszonkettőt, tegnapelőtt ismét egy
               csomót. Ez így megy mindennap. Két órát azzal töltök el, hogy ezeket a nagybecsű
               meghívásokat százféle udvarias frázis kiséretében visszautasítom. Eleintén
               megjelentem itt-ott. A magam formájú nyárspolgárok szivélyesek voltak, ezeket
               megszerettem, derék, őszinte, lelkesedni tudó emberek, - az úgynevezett előkelő világ
               azonban pártfogólag viselte magát irányomban...</p>
				<p>Fülöp elkomolyodott. Ez a hang kevély; az ifjú szemeiből gyorsan tovavesző villám
               lobban szikrába, a mint megsértett önérzettel mondja:</p>
				<p>- Mintha azt mondották volna, kérem, hogy no te szegény mázoló, te »művész«, vagy
               minek hívnak, - hát nőttél-e már akkorát, hogy észrevegyenek a méltóságos orrok?...
               Rajta fiatal izé, rajta! Trés bien petit chien, érdeklődni fogunk irántad, szegény
               ember... Ej!... Nagyon kevés hiányzott, hogy rögtön ott nem hagytam ezt a
               kétségbeejtően üres bábszínházat.</p>
				<p>- Ne légy ilyen makacs, Lőrincz, - mondotta aggódó arczczal a hölgy.</p>
				<p>Fülöp biztatta:</p>
				<p>- De csak legyen! Jogai vannak arra, hogy beláthatatlan magasságban tudja magát e
               pöffeszkedő emberek fölött. Használja és gyakorolja ezt a jogot. Szeretem, hogy
               ilyen. Magam is arra az útra térülök, a melyen ön jár. Fogjunk kezet!</p>
				<p>- Szivesen, uram! - felelte hálás tekintettel az ifjú és megrázta meleg barátsággal a
               Fülöp jobbját; - ön megmutatta, hogy nemesen gondolkozik. Büszke vagyok jóindulatára
               és igyekezni fogok, hogy ezt a jóindulatot minél terhesebbé tegyem önnek. Ah, uram!
               Én önhöz kötöm magamat és nem nyugszom addig, a míg kétségbe nem ejtem.</p>
				<p>- Próbálja meg, próbálja meg, - felelte jókedvűen Fülöp és felállt. Megrázta a
               csengetyűt; a vén sas bejött. - Rendelt kocsit, Miska?</p>
				<p>- Igenis.</p>
				<p>- Nos, hát ha úgy tetszik, kedves Sibil, - a programm következő pontja: a Lőrincz
               dicsősége. Kikocsizunk a műcsarnokba.</p>
				<p>*</p>
				<p>Tovább úgy volt, hogy Fülöp egy egész hónapig nem mutatta magát. Nem járt semmiféle
               társaságba, nem ment el se a clubba, se a kaszinóba és őt sem kereste föl, Lőrinczen
               kivül, senki. Eljárt a színházakba, neje társaságában nehányszor a jégpályára is
               kiment, - ez volt az egész. Deczember huszadika körül, zimankós téli estén történt,
               hogy szokása szerint ismét egyedül sétált. Maga sem tudta, hogy miért járja az
               utczákat, de ment megállapodás nélkül, szórakozottan, elkedvetlenedve. Az nap
               délelőtt látogatást tett a Lőrincz műtermében, a hol hatalmas vászon volt kifeszítve
               a tágas atelier egész szélességében. Az ifjú új művön dolgozott. Sokan látogatták és
               nagy elismeréssel nyilatkoztak erről az új alkotásról is. Fülöp szintén kifejezte
               tetszését, magában azonban elégedetlenséget érzett.</p>
				<p>Belátta, hogy nem képes versenyre kelni ezzel a fiatal emberrel, s Sibil sohasem lesz
               abban a helyzetben, hogy büszke lehessen reá. Maga sem tudta, hogy miért vágyik erre,
               - de szerette volna, ha valamely feltűnő diadalt arat.</p>
				<p>Mintha neje is megváltozott volna... Valamivel tartózkodóbb és érzékenyebb...</p>
				<p>Képzelődés tán?</p>
				<p>Meglehet. A benső nyugtalanság csupa torzalakkal rajozza tele a levegőt és sötétséget
               sző a lélek köré.</p>
				<p>Felfelé jött a hatvani-utczán. A fordulónál bement egy ékszerész-boltba, a hol
               Sibilnek egy kedvencz gyürüjét adta át csináltatás végett a minap. Az ajtóból rögtön
               vissza akart fordulni, de már késő volt: a tante, ki valami theázó készletet
               tekintett meg az üzletben, észrevette és intett, hogy maradjon.</p>
				<p>- Váratlan találkozás, Fülöp, - mondotta szokatlanúl barátságos hangon, - most
               azonban várj meg és kisérj haza.</p>
				<p>Fülöp némán meghajtotta magát és várt. Az öreg hölgy néhány utasítást adott az
               ékszerésznek, azután Fülöphöz fordult.</p>
				<p>- Mehetünk, Fülöp.</p>
				<p>A tante hintaja künn várakozott. Fülöp besegítette az öreg asszonyt és maga is
               beszállt. A hintó csendes gördüléssel indult végig a népes utczán. A tante útközben
               egészen közönyös dolgokról beszélt és nem kivánt választ. Tíz percz mulva a hintó
               befordult a kapun s a lépcsőház előtt megállt.</p>
				<p>Esti nyolcz óra volt.</p>
				<p>Fenn a tante külön salonjában mindössze két gyertya égett. Fülöp szórakozottan
               tekintett körül. Az öreg hölgy nem ok nélkül szólította meg, ezzel tisztában
               volt.</p>
				<p>Nehány percz mulva visszajött a tante és a magas tükör alatt levő kereveten foglalt
               helyet. Fülöp arczára nézett lopva, de semmit sem tudott meglátni a gyéren világított
               félhomályban.</p>
				<p>- Jőjj közelebb, Fülöp, - törte meg a csendet nyugodt, szenvtelen hangon a delnő, -
               tegnap délután levelet küldtem; megkaptad?</p>
				<p>- Nem kaptam, kedves tante.</p>
				<p>- Azt irtam benne, hogy látogass meg.</p>
				<p>Fülöp fanyar mosolylyal jegyezte meg.</p>
				<p>- Amnestia?</p>
				<p>- Mondjuk, hogy az. Elhatároztam, hogy kisegítelek abból a kellemetlen helyzetből, a
               melybe meggondolatlanságod döntött.</p>
				<p>- Bocsánat -</p>
				<p>- Kérlek, ne szakíts félbe! Ez a te házasságod eddig csak egyszerűen nevetséges volt,
               a melyről tréfálkozva beszéltek a társaságban, - ma azonban másképpen áll a dolog.
               Tegnapelőtt különös dolgokat hallottam rólad.</p>
				<p>- A társaság, kedves tante? - kérdezte megvető mozdulattal Fülöp.</p>
				<p>- Nem az. Az ilyesmi önmagától terjed, mint a ragály. Egy ajak elindítja, felkapja
               kettő, azután négy és így tovább, - a míg végül megtelik vele a levegő, s megtudja
               mindenki, a ki nem süket és nem vak. Lehetséges, hogy a szóbeszéd hamis alapon
               indult, hogy egyetlen hang sem igaz abból, a mi a villám sebességével és a méreg
               romboló erejével terjed, - de terjed, mérgez és lassanként megfojtja azt, a kit
               üldözőbe vett. Például téged, Fülöp. Meglep ez a kijelentés? Engem
               nem lepett meg, - folytatta változatlan nyugalommal a delnő, - el voltam
               készülve reá, s megvallom, azon csodálkoztam volna, ha másképpen történt volna, mint
               a hogy most -</p>
				<p>- Biztosítom, kedves tante, hogy semmit sem értek abból, a mit ön mond!</p>
				<p>Fülöp elhagyta helyét.</p>
				<p>- Maradj! Olyan világosan fogok beszélni, hogy nagyon is jól megérted azt, a miről
               szó van. Csak semmi idegesség! Foglalj helyet és hallgasd meg, a mit mindenki
               beszél.</p>
				<p>- Mit tudnának ezek mást?</p>
				<p>- Az neked tökéletesen mindegy. Első a kötelesség és a meglevő helyzet, a melynek
               becsülete vagy gyalázata téged minden körülmények között érinteni fog. Az az asszony,
               a ki a nevedet viseli - megcsal.</p>
				<p>Fülöp elvörösödve lépett hátra.</p>
				<p>- Ki mondta ezt?</p>
				<p>- Csendesen, csendesen, - mondotta hidegen a delnő, - olyan embertől hallottam, a ki
               maga is megdöbbenve értesült a dologról és nem szokott kigondolt regényeket képzelni
               a való helyett. A clubban hallotta -</p>
				<p>- Kitől?</p>
				<p>- Ismétlem, hogy az mindegy...</p>
				<p>- Kitől?</p>
				<p>- Nem az a kérdés, hanem -</p>
				<p>Fülöp harmadszor kérdezett. Nyersen, követelő hangon, felháborodva.</p>
				<p>- Kitől hallotta?</p>
				<p>- Mit jelentsen ez, Fülöp?</p>
				<p>- Kitől hallotta?</p>
				<p>- Nem felelek.</p>
				<p>- Nem felel? - ismételte alig uralkodva indulatain az ifjú - előbb tudtomra adja a
               gyanusítást, a gyanu terjesztőjét azonban eltitkolja. Legyen úgy! Nem kérek
               felvilágosítást. Megvetem ezt a szemtelen rágalmat, a mely egészen rávall arra a léha
               társaságra, a melyet eltaszítottam magamtól. Úgy van! Én eltaszítottam magamtól
               ezeket az embereket. Nem akarok erősebb kifejezést használni, különben azt
               mondanám...</p>
				<p>A delnő szintén fölemelkedett a kerevetről.</p>
				<p>- Nem szabad idegeskedni, kedvesem, - felelte éles hangsúlylyal, s az ifjú közelébe
               lépett, - akár igaz az, a mi arról a személyről kering -</p>
				<p>- Asszonyom! - vágott közbe felindultan Fülöp; - az a személy az én hitvesem és én
               még öntől sem tűrök sértést.</p>
				<p>- Tehát nem hallgatsz meg...</p>
				<p>- Fölösleges!</p>
				<p>- Fülöp!</p>
				<p>- Eleget hallottam. Kijelentem önnek, hogy egyetlen szót sem hiszek. A ki elég
               alávaló ahoz, hogy ilyesmit a nyelvére merészel venni, az bizonyos benne, hogy ezt a
               sértést nem fogom megtorolni, mert az ilyen gazember nem méltó reá.</p>
				<p>- Tudod, hogy kiről van szó?</p>
				<p>- Semmit sem akarok tudni, - felelte elutasító mozdulattal az ifjú.</p>
				<p>- Hallgass ki legalább egészen...</p>
				<p>- Köszönöm; elég volt! Isten önnel! Azt hiszem, hogy ennek a háznak a küszöbét soha
               ez életben többé nem lépem át.</p>
				<p>A delnő fagyosan felelt.</p>
				<p>- Jó és becsületes ember vagy, Fülöp. Kár érted! Sajnálom, hogy nem segíthetek
               rajtad...</p>
				<p>Fülöp az utolsó szavakat már nem hallotta. Gyorsan köszönt és elhagyta a termet. Öt
               percz mulva messze járt lenn a korzón. Valaki meglökte. Nem vette észre. Egy ember
               bocsánatot kért: azt sem. Semmit. Ingerűlten, haraggal és szégyennel eltelve sietett
               előre a fényesen megvilágított utczán.</p>
				<p>- Ezek a pulyák... mormogta utálattal.</p>
				<p>Nem képesek semmit kitalálni a bosszantására, csak ezt. Ez jó eszköz nekik. Jó minden
               eszköz, a mivel egy tisztességes embert sérteni lehet. Jó minden gyalázatos fegyver a
               rosszakarat és a lelki süllyedtség szolgálatában, a melylyel ezek a felfuvalkodott
               nobilik, ezek a kipomádézott eleven hullák - bosszút akarnak állani azért, hogy az
               egykori »chére camaráde« nem kivánja a közelségüket és megveti kedvteléseiket.</p>
				<p>- Eh!... Hát miért is gondol reá?</p>
				<p>Érdemes ez? És az az ember, a kitől ez a nemtelen pletyka eredt?</p>
				<p>Fülöp végig gondolt összes kaszinóbeli ismerősein, de ezeket az urakat nem tartotta
               -</p>
				<p>Az ördögbe! Egy név villant keresztül az agyán. Annak a fiatal embernek a neve, a
               kit, a mióta ott hagyta őket, észre se akart többé venni. Brinckman báró! Vakmerő,
               könnyelmű ember...</p>
				<p>Nem, nem! Nem lehet. Képtelenség!... Ilyen pórias, ilyen visszataszítóan közönséges
               nem lehetett.</p>
				<p>Elhatározta, hogy fölmegy a kaszinóba. László ott lesz. Meg fogja tudni.</p>
				<p>Kilencz óra előtt nehány perczczel fölért a kaszinó helyiségeibe, a melyeket ma -
               kivételesen - nagyon gyéren látogattak. Az olvasó-teremben nem volt senki. Az
               elősiető inasok azt a felvilágosítást adták, hogy az urak ma majdnem kivétel nélkül
               a színházban vannak. Premiére van. Ilyenkor ott »illik« lenni. A kártyázó szobában
               azonban vannak nehányan, ha oda méltóztatnék -</p>
				<p>- Ki van ott?</p>
				<p>- Az ezredes úr, a tanácsos úr, ő méltósága a báró -</p>
				<p>- Brinckman?</p>
				<p>- Igenis.</p>
				<p>Fülöp intett, hogy eleget tud. Az inas lesegítette felsőjét, elvette kalapját,
               keztyűit és kitárta az ajtót. Fülöp bement.</p>
				<p>A kerek zöld posztós asztal mellett négyen ültek. Egy nyugalmazott huszárezredes, egy
               miniszteri tanácsos, Brinckman és egy világos szőke hajú, selypítő, leányos, fehér
               arczú fiatal ember, az ezredes fia: Caesár.</p>
				<p>Fülöpöt a tanácsos vette először észre. Csodálkozva, meglepetve, majdnem zavartan
               nézett össze a fehér arczú fiatal emberrel, a ki azonnal elhallgatott.</p>
				<p>- Zavarom önöket, urak?</p>
				<p>Brinckman felugrott és hangosan üdvözölte. Odanyujtotta a kezét, megrázta, örült,
               hizelgő szavakat mondott.</p>
				<p>- Azt hittem, kedves Fülöp, hogy sohasem fogod fölkeresni többé ezt a mi bűnös
               barlangunkat.</p>
				<p>- Eljöttem.</p>
				<p>- Hoch! Isten hozott!</p>
				<p>- Isten hozta! ismételte tompa, bassus hangján az ezredes.</p>
				<p>- Willkommen, Isten hozta! selypített Caesár.</p>
				<p>- Egy kis bajban jöttem, - mondotta mosolygó arczczal, egyszerűen Fülöp, - még pedig
               egyenesen hozzád, kedves László.</p>
				<p>- Rendelkezz életemmel!</p>
				<p>- Tudom; te mindig áldozatkész fegyvertárs voltál a multban, - ennek a múltnak
               azonban vége. Más viszonyok foglalták el a letűntek helyét, - folytatta nyugodt,
               mesemondó hangon Fülöp és röviden elbeszélte, hogy mi történt vele ezelőtt félórával
               a nagynénjénél, a kinek a szavaiból azt vette ki, hogy ez az egész képtelen pletyka
               innen a kaszinóból kellett, hogy kiinduljon. A tante legalább ilyesmit sejtetett.
               Találják tehát természetesnek az urak, hogy keresem azt az embert, a ki a hátam
               mögött gyakorolja magát a jellemtelen denuncians szerepében. Ezredes úr részt szokott
               venni a nagynéném estélyein...</p>
				<p>- Úgy van, úgy van... Én részt szoktam venni, - felelte habozva az ezredes, - de nem
               tudom, hogy valami feltűnőt hallottam volna.</p>
				<p>- Nőmről és unokabátyjáról, a »Magdolna« festőjéről?</p>
				<p>- Semmit, semmit...</p>
				<p>- Ez különös!</p>
				<p>- Nagyon különös.... De ismétlem, hogy nem tudom...</p>
				<p>- Te sem hallottál erről, László?</p>
				<p>Brinckman vállat vont. Lustán, kényszeredve, mint a kinek roppant terhére van az, a
               mit mondani akar.</p>
				<p>- Őszinte választ akarsz? kérdezte elhidegülő hangon.</p>
				<p>- Tőled igen.</p>
				<p>- Tőlem? Hát tudod mit... Az van a dologban, hogy én nem tudok komédiázni. Lelkemre
               mondom, az imént is alig tudott lemászni nyelvemről az a pár szó, a mit itt
               üdvözlésedre mondtam. Dühös vagyok reád. Te lenézel minket. Helyes! »Mindenkinek
               jogát« tartja a magyar. De te külön is kimutattad, hogy
               barátságomra nincs szükséged. Ez bosszantott. A végén, tudom hogy nem érek semmit.
               Annyi a tört cserepem, hogy már a társaságban is elszörnyedve beszélnek rólam.
               Ismered az okát. Az aranyhajú Medeáért, a szép Bárdos Rózáért történt mindez, a ki
               pillangóm volt és a kinek egyik közeli rokona, - a te feleséged.</p>
				<p>Ez a szó vágott. Fülöp merő tekintettel nézett az előtte álló gavallér szeme
               közé.</p>
				<p>- Hogy értsem ezt?</p>
				<p>- Sehogy! - felelte ugyanazzal a lusta vállvonással Brinckman, mint elébb, - vedd
               úgy, a hogy mondom és ne kérdezz, mert ismersz, Fülöp. A hölgyekkel szemben olyan
               émelygős édes tudok lenni, mint egy szerelmes macska, - magunk között azonban
               faragatlan vagyok és szúrós, mint a galagonya, tartozom vele - tudod - az
               egészségemnek, külömben tönkremennék a sok édességtől. Ez helyrebillenti bennem az
               egyensúlyt.... Bah! Ostoba beszéd.... Dühös voltam reád, ennyi az egész, s a
               hölgyekről meg van a magam furcsa véleménye, a melybe úgy bele vagyok nőve, mint a
               csiga a maga házába.</p>
				<p>- Te fecsegtél?</p>
				<p>- De hát hogy is tudtál lemondani rólunk? - folytatta csodálkozást szinlelve az ifjú,
               - még ha valami tündérországi égi lényért, például egy elragadó ballerina kedvéért
               tetted volna, - de egy falusi... És éppen annak a pillangónak a rokona, a ki olyan
               hevesen követelte a rehabilitáczióját, hogy menekülnöm kellett. Izé!... Mi történt
               vele?</p>
				<p>- Meghalt.</p>
				<p>- Teringettét!</p>
				<p>- Megmérgezte magát, - folytatta Fülöp.</p>
				<p>Brinckman meghökkent. Semmi! Már elmult...</p>
				<p>- Méreg... Sapristi. Ezredes, ez a csinos pipi nem értette a tréfát. Sajnálom
               szegényt...</p>
				<p>- Meghalt a nélkül, hogy igazi nevedet szemedbe mondhatta volna.</p>
				<p>- A nevemet?</p>
				<p>- Igazi nevedet, - ismételte fenyegető hangon, nehéz, gyors lélegzettel az ifjú, -
               mert te, László, fecsegtél az én hitvesemről is.</p>
				<p>- Az igaz!</p>
				<p>- Rágalmaztad!</p>
				<p>Brinckman elvörösödve rántotta össze a szemöldökét és úgy nézett gúnyos tekintettel,
               fölbigyesztett ajakkal a Fülöp szeme közé.</p>
				<p>- Honnan tudod?</p>
				<p>A többi villámgyorsan történt.</p>
				<p>- Becstelen!...</p>
				<p>S Fülöp összeszorított ököllel, sápadtan, dühtől villogó tekintettel lépett hátra.
               Brinckman a földre esett. Száján vér ömlött... Vér a kezén, a padlón...</p>
				<p>A társaság elszörnyedve ugrált fel. A tanácsos hebegve, kővé meredve bámult, - az
               ezredes vízért kiáltozott, fia kirohant az előszobába. Orvosért! Hamar!... Gerendi
               Fülöp egyetlen ökölcsapással sújtotta le azt az embert, a ki megsértette a nejét.</p>
			</div>
			<div type="chapter">
				<head>IX.</head>
				<p>Annyi az egész, hogy ennek meg kellett lenni.</p>
				<p>Mindegy, akárki. Valaki, a ki összegyűjtse a lelke nyugtalanságát és egész dühét
               magára vonja. Egy ember, a ki nem akarja észrevenni, hogy jó kitérni az áldozat után
               sóvárgó emberi bestia elől, a mely a maga erőszakos felháborodásában, egyetlen gonosz
               pillanatnak az önkivületében összetör mindent, a mi az útjába kerül.</p>
				<p>Meg kellett lenni.</p>
				<p>S im lássad Fülöpöt, a mint elhagyja szilárd léptekkel a kaszinó épületét. Mintha
               semmi a világon nem történt volna. Az arcza nyugodt, majdnem örvendező. Kitört a
               szivéből minden, a minek a gyűlöletes súlyát némán hurczolta heteken keresztül, s
               most mintha boldognak érezné magát, hogy ím talált egy embert, a kinek ezt az egész
               visszafojtott forradalmat a fejére zúdíthatta. A mióta bevallotta önmagának, hogy nem
               képes versenyre kelni a valódi tehetséggel, s ha nyilvánosság elé lépne, ez a szerep
               nem hozná meg a kivánt sikert, mert fegyelmezetlen a feje és kimondhatatlanúl sokat
               mulasztott az első, munkabiró fiatal évek esztelen semmittevése által: azóta nincsen
               nyugta. Látja, érzi, ismeri azt az útat, a melyen haladnia kellene, de bizonyos arról
               is, hogy kudarczot vallana, nem sikerülne elérnie a czélt, kihullana fonnyadt paréjjá
               kezeiből a győzelmi pálma.</p>
				<p>Ennek a társaság az oka. A szellemtelen és könnyűvérű tendentiákkal való
              kisebbik része, de ez az ő szemeiben mindegy volt, mert a
               külömbségre nem gondolt soha. Az a kör, a melyben felnőtt és a melynek agyvelőt
               lágyító levegőjét szívta: az volt neki az egész.</p>
				<p>Ez a társaság számadással tartozik neki. Ennek a társaságnak
               minden egyes tagja természetes ellensége. Valakinek bele kellett harapni abba a
               perzselő nyugtalanságba, a mely hatalmában tartja és megmarkolja testének minden
               idegszálacskáját, hogy fájdalmat érez. Ez a valaki Brinckman László báró.
               Jelentéktelen, érték és tartalom nélkül való ember, a ki lélegzik és érzi a testi
               fájdalmakat, mint az állat. Egy közönséges, nyulékony labda a pillanat kezében;
               kevesebbet érő, mint a mennyibe az általa elfogyasztott étel kerül...</p>
				<p>Oh, mint gyűlölte ezeket az embereket!</p>
				<p>Ez az egy, - ez meglakolt azért, hogy volt idő, a midőn hasonlatos volt hozzá.
               Ugyanolyan könnyűvérű és ugyanolyan vegetáló senki, mint ez. Fülöp sohasem fogja
               megbocsátani ezeknek az embereknek, hogy valamikor hozzájuk hasonlított. Nem, nem! Ez
               az egy ok elég arra, hogy megrohanja a legelső embert, a ki elébe áll.</p>
				<p>Brinckman megtette.</p>
				<p>Ő, vagy más. Ha százszor átvillan is a fején az, a mi történt, századszor is azt
               gondolja, hogy ennek így kellett lenni. A többi a holnap története lesz. Rettenetes
               messzeség: tele homálylyal, köddel és kérdőjellel...</p>
				<p>A tegnap, az tiszta.</p>
				<p>Egy fehér lap, a melyen nincsen semmi. Az ő múltja. Egyetlen nyom sem jelel olyan
               időpontot, a mely feltűnőbb lenne, mint a többi. Egyetlen virágos folt sincs, a
               melynek fénye volna. Csupa színtelen, egyhangú, álmos szürkeség: egy csomó elszórt
               pénz, átvirrasztott éjjel, apró, haszontalan kaland és semmi, még egy csöpp
               kendermaghéjba férő sem abból az égi sóból, a melyből a lélek minden másnál érőbb
               melege árad.</p>
				<p>Miféle élet volt ez?</p>
				<p>A vakondok élete, a melynek nincsen világossága. Később a házassága. Ez volt a: ma.
               Szerette a nejét?</p>
				<p>Fülöp erre a kérdésre sem tud ebben az órában választ adni. A szélvitorla nem
               változik könnyebben a változó áramlatban, mint az ő szívének indulatai, a melyeket
               kilökött helyökből az önmagával való meghasonlás. Tegnap azt hitte, hogy igen; ma nem
               tudja; holnap restelni fogja, hogy csak egy pillanatig is kételkedett. Oh, uram, erre
               nincs magyarázat. A theoriák hatalmas várak; tornyokkal, merész ívekkel, loggiákkal
               és rotundákkal. Jön azonban egy sáppadt, éhes, rongyos alak: az élet, megfricskázza a
               hatalmas várat s torony, merész ív, loggia és rotunda mind a levegőbe repűl! A
               méltóságos emberi agyvelő fölépíti egy-egy büszke perczében az emberi lélek
               természetesnek hirdetett rendszerét és rámutat: ecce! Az élet aztán megvárja szépen,
               a mig készen áll a ház, s az utolsó téglával úgy sújtja agyon
               az egész »rendszer«-t a bele épített »örök törvény«-ekkel, pszüchologiával és »emberi
               vonások«-kal együtt, hogy még szerte pattogott szilánkjait sem szedheti össze a bamba
               tanítvány buzgósága...</p>
				<p>Sibilnek semmit sem mondott a történtekről.</p>
				<p>Estelizés után együtt ültek a kályha közelében. A nő a szinházi előadásról beszélt,
               Fülöp szivarozott.</p>
				<p>- Látogatóban voltam, Sibil.</p>
				<p>- A tante-nál? - kérdezte ösztönszerű sejtelemmel a hölgy.</p>
				<p>Fülöp intett:</p>
				<p>- Igen.</p>
				<p>- Mi történt?</p>
				<p>- Semmi különös.</p>
				<p>- Te kerested föl?</p>
				<p>- Véletlenűl találkoztunk. Felszólított, hogy látogassam meg, közlendői vannak.
               Elkisértem. »Családi jelenetet« rögtönöztünk.</p>
				<p>- Rólam volt szó?</p>
				<p>- Rólad.</p>
				<p>- Gondoltam...</p>
				<p>- Ne törődj vele. A tante sohasem fog megváltozni. Egy hasznom azonban mégis volt
               abból, hogy meglátogattam. Az tudniillik, - folytatta csendes hangon Fülöp és kezébe
               vette beczéző gyöngédséggel a fiatal asszony kezét, - hogy megtudtam valamit, a mit
               nem szabad figyelmen kivül hagyni. Lőrinczczel voltál a páholyban?</p>
				<p>- Igen.</p>
				<p>- Nem találod ki, hogy mit akarok mondani?</p>
				<p>Sibil gyanakvó tekintettel nézett a férjére.</p>
				<p>- Csak nem gondolod?...</p>
				<p>- A pintyőke ne merjen rosszat gondolni rólam, - mondotta mosolyogva Fülöp. - A dolog
               azonban úgy áll, hogy az emberek beszélni kezdenek rólad. Lőrincz különös figyelem
               tárgya. Szemmel tartják. Fiatal ember... Ilyen körülmények között aztán az volna a
               képtelenség, ha nem foglalkoznának veled. Ez, kedvesem, az élet.</p>
				<p>- Milyen csúnyaság!</p>
				<p>- Hja! Mindig így volt. Ha nem tűnnél fel, bizonyára senki sem törődne veled. Igy
               azonban tűrnöd kell az emberek tolakodását. A modern társadalomnak egyik nagy
               vívmánya az, édes szivem, hogy az ilyen természetű szemtelenség ellen ki van csavarva
               kezünkből a fegyver.</p>
				<p>A mellékajtón Miska jött be e pillanatban és zavart arczczal mondta.</p>
				<p>- Nagyságos úr, instálom...</p>
				<p>Fülöp megfordult.</p>
				<p>- Nos?</p>
				<p>- Vendég jöve...</p>
				<p>Tizenegy óra felé járt az idő.</p>
				<p>- Vezesse be! parancsolta meglepetve Fülöp. - Vendég, - ez órában.</p>
				<p>A vén sas kiment, - csakhamar benyitotta az ajtót és visszavonult. Fülöp előre
               sietett és megrázta csodálkozó arczczal a kései látogató kezét. Sibil örvendő
               meglepetéssel sietett hozzá. A szürke kis jegyző volt: Bárdos. Csizmában, havas
               kabáttal, kucsmával, szelíd mosolylyal a jó arczán, mint mindig.</p>
				<p>- Isten hozta! Nagyon szép, hogy eljött...</p>
				<p>- Kedves bácsi!</p>
				<p>A jegyző letette fövegét, kabátját, botját, - lecsavarta a nyakáról a vastag téli
               kendőt és mentegetődzve mondta:</p>
				<p>- Engedelmet kérek, hogy idejövék...</p>
				<p>- Hová gondol, Bárdos úr! Erősen rossz néven vettük volna, ha vendéglőbe száll.
               Foglaljon helyet! Igy ni! Ide a kályha mellé...</p>
				<p>- Üljön le, édes bácsi! Mennyire örvendek, hogy meglátogatott.</p>
				<p>- Dolgom van itt, - felelte révedező tekintettel a kis jegyző és behúzta magát a
               kályha mellé gördített támlásszékbe, - azt gondoltam tehát, hogy jó, ha most jövök.
               Nyugtalan voltam, türelmetlen... meg mi más... Róza nem alhatik...</p>
				<p>Sibil a férjére nézett. Fülöp azonban semmit sem értett ebből a nehány vontatott
               szóból.</p>
				<p>- Hogy érti ezt, uram?</p>
				<p>- Nem tudják?</p>
				<p>- Semmit, édes bácsi, - felelte különös sejtelemtől megkapatva a hölgy.</p>
				<p>A jegyző titkolódzva mondta.</p>
				<p>- Róza meghagyta, hogy azonnal keressem föl az urát és büntessem meg. Azért jövék...
               Nem nyughatik addig, a mig az az ember életben van... Megigérte, hogy ő majd vezetni
               fog itt és én azonnal megtalálom. Eljöttem... Bosszút állok szegény
               báránykámért...</p>
				<p>Fülöp mély szánalommal, megdöbbenve nézte.</p>
				<p>- Jó lesz, Bárdos úr, majd megkeressük holnap.</p>
				<p>- Igen, igen! Meg kell, hogy öljem...</p>
				<p>- Majd holnap, - ismételte megnyugtató hangon az ifjú, - addig itt marad szépen
               nálunk és elfoglalja ágyát. A hosszú út kifáraszthatta.</p>
				<p>- Nem fárasztott, - dunyogta maga elé bámulva a szürke ember és végig vonta kimerűlt
               mozdulattal homlokán a kezét, - nem gőzösön jöttem; a bárányka hozott... Fenn voltam
               a fellegek között... Vinni fogok egy jáczintot is. Ő akarja. Ez már nem szép...</p>
				<p>S az oldalzsebéből egy elszáradt jáczintot vont elő, a melyet kemény papirosba
               takarva őrizgetett.</p>
				<p>- Egy cseppet véres, - mormogta összerázkódva. Mást viszek neki...</p>
				<p>- Jöjjön, Bárdos úr; nyugalomra van szüksége...</p>
				<p>- Nincs, köszönöm... Hanem ha meg tetszik engedni, akkor lefekszem a kályha
               mellé.</p>
				<p>- Dehogy, dehogy.</p>
				<p>- Megesküvék, hogy addig nem lészen testemnek nyugodalma, a mig az az ember...
               Ismerik, instálom? Holnap megkeresem...</p>
				<p>Fülöp karjába öltötte karját és addig beszélt neki, a mig átvezette a mellékszobába.
               Beszólította az öreg cselédet is és meghagyta neki, hogy vigyázzon a
               szerencsétlenre, nehogy elhagyja hír nélkül a házat.</p>
				<p>- Borzasztó... rebegte halvány arczczal a nő.</p>
				<p>- Holnap orvost hivatunk és gyógykezeltetni fogjuk, - felelte Fülöp. Magában pedig
               azt gondolta, hogy azt az urat, a kit ez az elméjében megzavarodott boldogtalan, kis
               jegyző keres, az ő kezeibe adta a vak véletlen.</p>
				<p>Másnap délelőtt tizenegy óráig szobájában tartózkodott.</p>
				<p>Pontban tizenegy órakor megjelent az ezredes és a fia. Mindketten ünnepélyes
               hangulatban, megnyúlt, fontoskodó arczokkal. Szertartásos meghajlással foglalták el a
               kinált székeket. Az ezredes a szokásos sajnálkozó frázisok után előadta röviden
               jövetelük czélját, közölte Fülöppel a kihívást, s egyuttal hozzátette, hogy
               megbízójuk akaratához képest gyorsan le szeretnék bonyolítani ezt a »kínos«
               ügyet.</p>
				<p>Fülöp helybenhagyólag intett. Helyes! Mentől hamarább, ez az ő kivánsága is. Segédei
               gyanánt egy tüzérszázadost és Lőrinczet nevezte meg.</p>
				<p>Udvarias bók, mély meghajlás... Az urak eltávoztak. Fülöp átment a kis terembe, a hol
               egy speczialista orvos vizsgálta a szerencsétlen jegyzőt, de úgy látszik, hogy nem
               volt megelégedve ezzel a felületes vizsgálattal, mert kijelentette, hogy csak abban
               az esetben mondhat végleges véleményt, ha az intézetbe szállittatják.</p>
				<p>Közben Lőrincz is megérkezett és a terembe lépett. Fülöp néma kézszorítással
               üdvözölte.</p>
				<p>- Ne szóljon semmit... súgta halkan.</p>
				<p>A jegyző megérezte, hogy mit akarnak vele. Elhúzódott, ümmögött, haragos pír öntötte
               el az arczát, s végül azt mondotta, hogy hagyjanak neki békét, nem akar senkitől
               semmit. Menni akar.</p>
				<p>- Elkisérem, barátom, biztatta rábeszélő hangon az orvos.</p>
				<p>- Azt hiszi az úr, hogy őrült vagyok?</p>
				<p>- Ah, nem!</p>
				<p>- Kilátom a képiből! mondotta még ingerűltebb hangon a szürke ember és messzebb
               húzódott az orvostól. - Ereszszenek dolgomra! Nem azért jövék ide, hogy a bolondok
               házába vigyenek, érti? Hozzám ne nyuljon!</p>
				<p>Az orvos vállat vont és Fülöphöz fordult.</p>
				<p>- Kivánja, hogy elszállíttassam?</p>
				<p>- Nem lehetne itt az én lakásomon gyógykezelni?</p>
				<p>- Nem uram, - felelte tagadó intéssel az orvos.</p>
				<p>- Akkor, kérem...</p>
				<p>- Ma délután utána küldök.</p>
				<p>- Nem megyek! kiáltotta haraggal a jegyző.</p>
				<p>Az orvos szigorú tekintettel nézett a szeme közé.</p>
				<p>- Hallgasson! mondotta parancsoló hangon és feléje fordult. A jegyző kivörösödve,
               nyakába húzott fejjel hátrált. Azután felkapta a kályha mellett heverő vaslapátot és
               megrohanta vele az orvost.</p>
				<p>- Tolvaj... tolvaj!... ordította dühösen.</p>
				<p>Az orvos gyakorlott kézzel ragadta meg a szerencsétlen karját és leszorította egy
               székre. Ugyane pillanatban Sibil fejéhez kapott. Az eldobott lapát homlokát érte.
               Nehány csepp vér szivárgott ki a könnyű sebből.</p>
				<p>Lőrincz elszörnyedve kiáltott fel.</p>
				<p>- Az Istenért, Sibil!</p>
				<p>- Légy nyugodt... semmi... mondotta a hölgy. Véletlenség...</p>
				<p>Fülöp megfordult a Lőrincz ijedt kiáltására és meglepetve állt. Fejét nehezülni
               érezte, tagjain ingerült zsibbadtság repült keresztül, a mint előrehajolva, tágra
               nyitott szemekkel, beszívott ajakkal a neje és a Lőrincz mozdulataira ügyelt...</p>
				<p>*</p>
				<p>A lovassági kaszárnya tágas vívótermébe először Brinckman érkezett meg. Kezet fogott
               az ezredessel, szivarra gyújtott és kiállhatatlannak találta ezt a szürke, havas téli
               reggelt, a mely odakünn elfogja sűrű páráival a látást.</p>
				<p>- Még pompásan alhattam volna, ha ezeket az ostoba lovagias ügyeket nem kellene
               reggel ledarálni.</p>
				<p>Az ezredes vállat vont. Fia vékony, nőies kezeit nézte, azután elővonta óráját és
               hangosan mondta.</p>
				<p>- Nyolcz óra, öt percz.</p>
				<p>- Nem tesz semmit, dörmögte a báró; ráérünk... Legjobban szeretném, ha el sem
               jönne...</p>
				<p>- Tessék?</p>
				<p>- Sajnálom szegény fiut...</p>
				<p>- Mondott valamit, kérem? - kérdezte még egyszer, boszankodva az ezredes. - Nem értem
               önt?</p>
				<p>- Lelkemre mondom, hogy nem tréfálok! felelte mosolyogva az ifju. - Nagyon sajnálom,
               hogy összevesztünk. Fülöp hiszékeny rajongó, a ki nem pisztolygolyót érdemel, hanem
               hidegvíz-kurát, hogy kiábránduljon abból a tévedésből, a mely hályogot köt a szeme
               elé. Csodálkozik? Bah!.. Önnek nincsenek tapasztalatai, ezredes ur.</p>
				<p>- Furcsának találom...</p>
				<p>- Azt ugy-e, hogy nem dühöngök a miatt a sérelem miatt, a melyet elszenvedtem? Nem,
               uram, én egészen nyugodt vagyok. Nem haragszom Gerendire. Az ő helyében magam is azt
               tettem volna. Bizonyos vagyok benne, hogy meg fogom ölni, - de ez nem zárja ki sorsa
               iránt való részvétemet...</p>
				<p>- Nyolcz óra tíz percz.</p>
				<p>Künn kocsirobogás hangzott. Végre!</p>
				<p>- Itt vannak... dörmögte izgatottan az ezredes.</p>
				<p>Fülöp, egy miniszteri fogalmazó, szeplős, szenvedő arczu fiatal ember, és egy
               tüzértiszt. Brinckman helyeslőleg ingatta a terem tulsó végében a fejét. Jól van! A
               piktor nincs itt. Valami történt, hogy nem vette igénybe a segédkezését. Látni
               kezd...</p>
				<p>Az ezredes békítési kisérletet tett. Brinckman merőn a Fülöp arczára nézett. Fülöp
               azonban tagadólag intett és elfordult. Brinckman vállait vonogatta: legyen ugy, a
               hogy te akarod.</p>
				<p>Öt másodpercz mulva szembe álltak. Az ezredes harmadik jeladására Brinckman hirtelen
               fölemelte a pisztolyt és lőtt. A golyó Fülöp feje fölött magasan a falba vágódott és
               a földre koppant. Az ezredes az orvosokra, majd a fiára nézett. Mit akar ez az ember?
               Szándékosan lőtt az ellenfele feje fölé.</p>
				<p>Fülöp czélzott.</p>
				<p>A dördülés után Brinckman felszisszent, de állva maradt. Bal karjának kabátujjából
               vér szivárgott. Orvosa segélyére sietett, de elhárította.</p>
				<p>- Nem szükséges... mormogta bosszus hangon. Azután felemelte jobbját, nyugodtan,
               hidegvérrel czélzott és lőtt.</p>
				<p>Fülöp megrázkódott a lövés után és térdre bukott.</p>
				<p>Az orvosok hozzásiettek.</p>
				<p>- Megölte! kiáltotta az ezredes.</p>
				<p>- Tudom, felelte vállat vonva a báró és eldobta a pisztolyt.</p>
				<p>Fülöp sápadt arczczal feküdt a földön. Ajkai reszkettek, szemeire a halálküzdelem
               ónszínű fátyla borult. Nehány másodperczig vívódott, azután hörögni kezdett,
               fuldoklási roham rázta meg testét, s mire az orvosok elállították mellén a vérzést,
               feje hátrahanyatlott, karjai megnehezedve, erőtlenül csúsztak le a földre.</p>
				<p>Orvosa megilletődve hagyta abba a hiábavaló élesztési kisérletet.</p>
				<p>- Meghalt... mormogta sajnálkozva.</p>
				<p>Brinkman és segédei eltávoztak. Az orvos kiment, előszólította a bérkocsit, s a
               tisztek segélyével beemelte a hullát. Azután elbúcsúzott az uraktól, beszállt a
               kocsiba, s a kocsisnak megparancsolta, hogy a kórházba hajtson.</p>
				<p>*</p>
				<p>Nehány óra mulva az egész várost befutotta a halálos végű párbaj híre. A
               legkülömbözőbb kombinácziók keltek szárnyra. Az aznap esti lapokban hasábos
               tudósitások jelentek meg az esetről, elburkolt, discret czélzásokkal itt-ott az
               elhunyt özvegye ellen is.</p>
				<p>A gyászszertartást az öreg delnő a saját lakásáról rendezte, s tudomást se vett róla,
               hogy Sibil a világon van. A családi gyászjelentésből kihagyta a nevét, s a midőn a
               hölgy felkereste mély gyászban a palota nagy termében fölállított ravatalt, a mely
               ott déli növények, pálmák, virágok és lobogó lángok közé volt elhelyezve, kiméletlen
               hangon mondotta a szemébe, hogy férje halálának ő az oka.</p>
				<p>Azután a temetés...</p>
				<p>Roppant közönség jelenlétében folyt le ez a szomorú ötödik felvonás, a melynek soha
               sem lészen többé folytatása. A tante kissé halványabb arczczal, mint máskor, de
               látható megindulás nélkül kisérte ki a halottas kocsit a sírkertbe, a hol a koporsót
               az ő újonnan épített sírboltjában helyezték el. Nem akarta, hogy más is
               hozzáférhessen: az elhúnyt neje.</p>
				<p>Megjelent az egész társaság: kaszinó, a clubbok és a salonok közönsége, a mely
               megbocsátotta bámulatos nagylelkűséggel a halottnak azt a rettentő tévedését, hogy
               életében lenézte és megvetette őket. A komédiának ím vége: a megtorlás elkövetkezett.
               Gerendi Fülöp, a »lázadó«, átlőtt mellel bűnhödik azért a plebejus gőgért, a melylyel
               kiszakította magát osztálya ellágyúlt izmu karjaiból, s a maga lábán akart járni.
               Forradalmár! A társadalom gondoskodik róla, hogy megpuhítsa az ilyen boldogtalan
               lázadókat, s ha nem akarnak megpuhulni, nos akkor mély árkot húz futásuk elé és
               roppantúl meg van elégedve, ha a forradalmár nem tudja keresztül ugrani ezt az árkot,
               hanem belerohan úgy, hogy fel sem is kel onnan soha...</p>
				<p>Füst, füst!</p>
				<p>Egy csomó keserű, szennyes füst és semmi egyéb...</p>
			</div>
			<div type="chapter">
				<head>X.</head>
				<p>Volt egyszer egy hatalmas király ezen a földön, a kinek mindene megvolt, a mit csak
               akart. Udvarának fénye vetekedett a tündérmesék csillogó világával, gazdagsága és
               kincses házai fölülmúlták pompában, bőségben és ragyogásban a kihevűlt képzelet
               összes határait. Ezzel a hatalmas királylyal történt aztán, hogy úgy járt, mint a
               pillangó a napsugár unszoló melegében, mint a bogár a porban és mint minden emberi
               numerus a földön: virágba pattant szíve házában a tavasz és szeretni kezdett. Az
               udvar elszörnyedve tudta meg nemsokára, hogy a király egy közönséges jobbágyának a
               leánya iránt hevűl. Megindultak a pletykák, a szóbeszéd, a találgatás, a gúny és az
               elkeseredés. A fejedelem anyja szigorú arczczal jelentette ki a megtévelyedett
               ifjúnak, hogy válaszszon a korona és a szerelem között.</p>
				<p>A király ingadozott.</p>
				<p>Összehívta országa főembereit, előadta nekik a dolgot és véleményüket kérte. A
               főemberek fejüket csóválták, összenéztek, a vállaikat vonogatták, s végűl
               kijelentették, hogy a fejedelem szivének lángját ők nem oltogathatják, akaratába nem
               szólanak, tegyen, a mit akar, kövesse a szive vonzódását, de -
               korona nélkül...</p>
				<p>Eddig van.</p>
				<p>A temetés után következő napon Sibil egyedül ült kis salonjának kerevetén a tükör
               alatt. Künn erős havazás indúlt. A szél ezrével sodorta a sűrűn szállingózó
               hópelyheket és odaszórta az ablakokra. A kályhában tűz égett. Fénye odavilágított a
               tükörre, a honnan a szemben levő festmény alakján tört meg. Az asszony mozdulatlan
               tekintettel nézte ezt a képet. Fázódva, színtelen, kimerűlt arczczal, lázas
               tekintettel, a melyben ugyanannyi a dacz, mint a zavar és a kétségbeesés. Egészen
               világosan emlékszik mindenre, a mi történt. Tud a gyászról és a csapásról, a mi érte.
               Benne van a levegőben a Fülöp jéghideg arcza úgy, mint a ravatalon látta. Érthető
               minden, nem hazudik semmi, nem mese és nem álmodás a tegnap. De nem érti!...</p>
				<p>Valamit nem ért.</p>
				<p>Valami nem olyan ép a lelke körül, mint tegnap és tegnapelőtt. Érzi, hogy él és
               gondolkozik, de érzi, hogy borzasztó csalás az, a mivel önmagát ringatja a szíve.
               Előtte van a vonzalom, a »holnap« és a szerelem útja. Reá lépjen? Kitől kérjen
               tanácsot? Tudja, hogy reá fog lépni erre az útra, - de ugyanakkor bűnt követ el a
               »tegnap« ellen, a melynek halottja van. Ma még fején a hitvesi hűség koronája...</p>
				<p>Mit tegyen, mit tegyen?</p>
				<p>A csendességnek hangja van és hangja van a levegőnek, a melyből az a biztatás suttog
               a fülébe, hogy tegyen, a mit akar, kövesse a szive vonzódását, ne hallgasson az
               emlékezet tiltakozására, hanem ott keresse a mának folytatását, a hol megtalálja:
               korona nélkül...</p>
				<p>Oh, milyen utálatos az ember! gondolta összerázkódva a hölgy és felállt. Félrevonta a
               függönyt, kinézett az ablakon a fákra, a hóra, az emberekre és nem látta egyiket sem.
               Alig csapódott be döngve a súlyos sírboltajtó, mely örökre elválasztotta tőle a
               férjét, s már is a holnapra gondol. Hát a kegyelet és a gyász? A hitvesi fájdalom
               kitörése annak az embernek az elvesztése fölött, a ki miatta halt meg?</p>
				<p>Nem sír, nem gyászolja, nem érzi az élet ürességét és nem a szívét. Zavar és
               kimondhatatlan türelmetlenség ingerli az idegeit. Egy-egy pillanatban úgy érzi, hogy
               megfúl ezek között a falak között, a melyek mintha összébb-összébb szorúlnának, hogy
               eltemessék. A másik perczben pedig minden átmenet nélkül rohanni szeretne innen.
               Mindegy, akárhová, csak el! Oda valahová, a hol a megsemmisűlés mozdulatlansága van
               reá fagyva az élettelen környezetre, s a hol az örökkévaló feledés nyugalmát találja
               meg a lázongó lélek. Oda nem követné a Fülöp árnya, ott reá tudná beszélni a szívét
               arra, hogy igen közönséges dolog volt mindaz, a mi történt, miért nem dobog úgy, mint
               régen...</p>
				<p>Közben megnyílik csendesen az ajtó és valaki belép. Fráter Lőrincz.</p>
				<p>A tegnapot rettentő távolság választja el a mától. Egy egész örökkévalóság, a melynek
               ott van a megbélyegző nyoma az ifjú arczán. Leveszett arról a fiatalság lüktető vére
               s szemeiből kiveszett az élet meleg ragyogása... Lesütött tekintettel, magába
               zárkózva, némán, megzavarodva áll a csillár alatt és várja, a mig észreveszik.</p>
				<p>A hölgy egész testében összerezzen, a midőn megpillantja. Félelem, szégyen és
               indulatos szenvedély lebeg ki a tekintetéből s egy egész vihar a szívéből, a mint
               megvonagló ajakkal, előrehajolva, tompa, forró hangon mondja:</p>
				<p>- Miért jöttél ide?</p>
				<p>- Nem tudom...</p>
				<p>- Hagyj magamra!</p>
				<p>- Elküldesz?</p>
				<p>- El!</p>
				<p>Inkább kiáltás volt ez.</p>
				<p>- Búcsúzni jöttem, - mondotta fásult nyugalommal az ifjú; - el fogom hagyni ezt a
               várost és nem térek vissza. Nyugodt lehetsz; nem foglak háborgatni. Az emberek
               gyülöletes dolgokat beszélnek rólunk -</p>
				<p>- Rólam...</p>
				<p>- Rólunk,ismételte egykedvű hangon az ifjú, - elhatároztam
               tehát, hogy véget vetek ennek a lealázó mendemondának és elköltözöm. Elmennék még ma,
               de kötelezettségeim vannak. Maradnom kell. Addig azonban, a míg végleg és mindörökre
               itt hagyom a várost, nem fognak látni. Bezárom a lakásom ajtaját, nem fogadok senkit,
               s magam sem fogok sehová menni. Ide sem jövök. Azért vagyok itt, hogy Isten hozzádot
               mondjak. Nem szükséges, hogy kiutasits. Elmegyek magamtól és többé nem fogsz
               látni.</p>
				<p>- Igéred?</p>
				<p>- Igérem.</p>
				<p>- Nem jösz vissza?</p>
				<p>Lőrincz megvonta lassú mozdulattal a vállát.</p>
				<p>- Soha!</p>
				<p>Sibil nézte. Annyi ideig, a meddig egy lehellet leröppen az ajakról, s felvillan
               idegen lánggal a szem. Azután így szólt:</p>
				<p>- Hiszek neked. Tudom, hogy nem fogsz visszajönni...</p>
				<p>- Nem fogok.</p>
				<p>- Isten veled!</p>
				<p>Oda akarta nyujtani a kezét, de abba hagyta. Lőrincz úgy lehet, észre sem vette. Fel
               sem nézett. Nem is mondott többet semmit, hanem meghajtotta magát, megfordult és
               elhagyta a termet. Künn egy perczig még hallhatók siető lépései a folyosó kövezetén,
               azután semmi. Elment.</p>
				<p>A hölgy állt és hallgatódzott.</p>
				<p>- Visszajön... suttogta kihevűlt arczczal.</p>
				<p>Nem jön. Eltelik egy percz, azután kettő, azután három... Az előszobából a vén sas
               békétlen mormogása szűrődik át a szőnyeges ajtón. Egy sóhaj - - A szolga siratja
               urát. Ő nem. Ő neki az forr a fejében, hogy Lőrincz okvetlen vissza fog jönni. De nem
               jön. Az óra kettyen halkan, s a kályhában dúdorászva lobog a kitüzesedett hasábok
               lángja. Lőrincz nem jön...</p>
				<p>Sibil föllélegzett és szívére nyomta kezét.</p>
				<p>- Istenem! Nem akarom, hogy visszajöjjön...</p>
				<p>Azután elkövetkezett a holnap és egymásután a többi napok. Sibil egész nap otthon
               maradt. Előkereste régi kézimunkáit, himzéseit, horgolásait, mindazt, a mi egy-két
               órai szórakozást nyujtott, odaült az ablak mellé és dolgozott. Ha elfáradtak finom,
               keskeny ujjai ebben a gyors munkában, akkor kikereste a szekrényből a legszárazabb
               könyvet és olvasni kezdte. Este felé bérkocsit hozatott és kikocsizott. Ez igy ment
               napról-napra.</p>
				<p>Nem jelölt különösebb pontot semmi. A karácsony úgy mult el, hogy jóformán észre sem
               vette. Egész este otthon ült, semmit sem akart tudni a kivül való világ apró
               örömeiről, a melyekben neki sohasem lesz többé része.</p>
				<p>Igaz ez?</p>
				<p>Igaz. De meglüktet halántékaiban az élet forrása, s melle nyugtalanúl reng a habos
               csipke alatt. Nem igaz!... Ah! ez az áruló hang, a mely ellene mond a fejének és nem
               törődik az illedelmes felfogás szabályaival sem, ezekkel a sötét örvényekkel, a
               melyekbe már belebukott egy ember a közeléből: Fülöp. Csalás és ámítás az, a mit
               gondol. Nem úgy van, a hogy gondolja, hanem úgy lesz, a hogy érzi. Lőrinczet
               elküldötte, de meddig? A szívére nyugalmat és tartózkodást erőszakol. Meddig,
               meddig?...</p>
				<p>Lealázó kérdés. Néha azt hiszi, hogy ő a leggyöngébb és a leggyámoltalanabb asszony
               ezen a világon, a kinek nincsen fegyvere a védelemre és nincsen akarata. Az
               embereknek igazuk lesz, ha elitélik. A kegyelet megsértése bűn. Igaz... De hang támad
               ismét a csendességben, s a másik pillanatban már azt gondolja, hogy ebben a bűnben
               minden ember bűntársa, a ki hisz a szerelemben.</p>
				<p>Mindegy!</p>
				<p>Nem fogja tűrni, hogy lenézzék. Meg fogja mutatni, hogy kegyetlen igazságtalanságot
               követett el vele szemben az a gőgös öreg delnő akkor, a midőn méltatlannak találta
               arra, hogy Fülöpnek hitvese legyen. Kényszeriteni fogja őket arra, hogy tisztelettel
               említsék nevét és belássák, hogy nem igaz abból a mérgező rágalomból semmi, a mi róla
               és Lőrinczről indult. Meg fogja őrizni a koronáját. Fején marad mindörökre az özvegyi
               fátyol. Száműzi magát az emberek közül és nem él semminek másnak, csak a múltnak és a
               kegyeletnek, a melyet tiszta fényében fog megtartani.</p>
				<p>Egy délután ismét egyedül ült a kis salonban. Nézte a téli havazást, s közben valami
               régi könyvet lapozgatott, a melyből semmit sem értett.</p>
				<p>Az ebédlő ajtaján a vén sas lépett be.</p>
				<p>Szomorúbb, levertebb arczczal mint máskor, s némi elfogódással, a mint megállt az
               ajtó mellett és beszélni kezdett. Azt mondotta, hogy immár hat hete annak, hogy ura
               meghalt; ő bírta valahogy eddig a dolgot, de most már nincsen maradása többé. Elmegy
               haza. Van némi megtakarított vagyonkája, - áldott legyen a megboldogúlt emlékezete, ő
               mindig bőkezű volt iránta, - hát azt gondolta, hogy majd vásárol magának odahaza
               valamelyes házacskát és meghúzódik benne. Fején a kései vénség fehérsége, vállain a
               hetven esztendő nehéz köve, immár nem igen czipelheti többet.</p>
				<p>- A nagyságos asszony, úgy nézem, nem fogja itthagyni Pestet, hanem én már csak
               odahaza akarom letenni elvénhedt csontjaimat az anyaföldbe. Rendet teszek tehát itten
               a kvártélyban, azután összehurczolom csepp czókmókomat és az Úr Isten jóságos
               kegyelmébe ajánlom nagyságodat.</p>
				<p>A hölgy merőn a szeme közé nézett.</p>
				<p>- Mi baja van, öreg?</p>
				<p>- Nincsen nekem instálom, semmi... dunyogta kedvetlenül a vén sas és félrenézett;
               nagyon jó dolgom vagyon nékem itten, de vesztemet érzem... Mértékem betellett,
               kenyeremet megettem, - nincsen semmi várandóságom többé ezen a földi világon. Nem
               szeretném, ha itten földelnének el, - ennyi az egész, instálom, a mi az oldalamat
               fúrja. Már csak jobb alvás esik odahaza a templom mögött... Elmék, instálom.</p>
				<p>- Mikor indul?</p>
				<p>- Holnap estenden, a hét órás czúggal, - felelte gyorsan az öreg.</p>
				<p>Sibil intett, hogy jól van. Nem tartóztatja. Ki fogja adni egész esztendei fizetését,
               azután menjen Isten hírével, keresse meg ott a nyugalmát, a hol akarja.</p>
				<p>A szolga köszönte az igéretet és kiment. Sibil indulatosan kelt fel.</p>
				<p>- Még ez is!</p>
				<p>Oh mert nem az az igazi ok, a mit ez a vén ember itt elmormogott, hanem az, hogy az
               is ugyanazt gondolja róla, a mit a többi. Bűnösnek tartja. Szívtelen, könnyelmű,
               rossz teremtésnek, a ki halálba kergette a társát... Milyen szégyen! Ezek az emberek
               mind -</p>
				<p>Eh! Majd be fogják látni, hogy rettenetesen gonosz mértékkel mértek. El fog jönni az
               idő, a midőn legyőzi diadalmasan a vele szemben olyannyira durván megnyilatkozott
               ellenszenvet és be fogja bizonyítani, hogy méltó a részvétre és a hódolatra.</p>
				<p>No és a vén sas másnap csakugyan elment. Sibil egyedül maradt. Nem változott semmi.
               Ugyanolyan egyhangú magányosságban élt, mint eddig, egészen február elejéig, a midőn
               elhatározta, hogy meg fogja látogatni az öreg delnőt és elkéri tőle a sírbolt
               kulcsát. Imádkozni akar. Szükségét érzi, hogy azon a fagyos helyen, a Fülöp
               közelségében keressen védelmet önmaga és a szíve ellen, a mely semmit sem akar tudni
               arról, a mit ráparancsolt. Vonja és unszolja ez a lázadó szív. Reá akarja terelni
               arra az útra, a mely a Lőrincz...</p>
				<p>Soha! Inkább a megsemmisűlés, semmint igaza legyen azoknak, a kik sértő
               gyanusításokkal utasították vissza. Nem, nem! A tante be fogja látni, hogy igaztalan
               volt és keblére vonja. Megbékül, megajándékozza szeretetével és ezzel mindörökre meg
               lesz mentve. El fognak tűnni az unszoló árnyak, a »tegnap« meghal, s az ő fejéről
               sohasem fog lehullani a hitves koronája... Jó akar lenni, méltó a Fülöp nevére;
               mártyrja és szenvedője lesz mindörökre annak a névnek, a melyet visel. Nem fogja
               unszolni semmi; nem lesz vágya és nem lesz kivánsága, az emléknek fog élni, leánya
               lesz az öreg asszonynak, együtt fogják látogatni a temető csendességét...</p>
				<p>Milyen szomorú álom!</p>
				<p>De így lesz, igen, igen! Meg fogja tenni. Még ma, azonnal, ebben az órában.</p>
				<p>S Sibil lázas sietséggel öltözködött.</p>
				<p>Ugyanezen a délutánon, künn a városligeti úton levő lakásán viszont Lőrincz járkált
               magával tépelődve műterme szőnyeges földjén. Emberek jöttek-mentek a szobákban, a
               műteremben és kihordták a butort. Ládák álltak a középre tolva, - a butorok
               össze-vissza. A havas udvaron két szekér állott. Azokra rakódtak. Lőrincz időnként
               megállt és körülnézett. Mi van még hátra? Azután nyugtalanúl, ideges, bosszús
               türelmetlenséggel siettette az embereket. Gyorsan, gyorsan! Minden óra veszteséget
               jelent. Siessenek.</p>
				<p>Odahúzott az ablak mellé egy széket és leült.</p>
				<p>Még két óra; azután mindörökre itt hagyja ezt a várost, a hol olyan kimondhatatlanúl
               nyomorúltnak érzi magát. Tegnap Brinckman lovagolt el itt az ablak alatt. Összetűzött
               a szemök lángja. A báró félrevonta gúnyos mosolylyal az ajaka szélét és ellovagolt...
               Oh, ez az ember, - ez a gazember!...</p>
				<p>De immár mindennek vége. Megy!</p>
				<p>Még nem...</p>
				<p>Valamivel négy óra után megnyilt hirtelen az ajtó és belépett azon Sibil. A villám
               perzseli a földet... Lőrincz megdöbbenve ugrott fel. Mi történt?...</p>
				<p>Sötét-barna utazóruha símult a hölgy ideges alakjára; kalapján fátyol, kezeiben
               napernyő. Most, februárban, a havazásban?... Ez a napernyő a sietségnek és a
               lélekvesztett, szörnyű zavarnak a jele.</p>
				<p>Lőrincz átvezette a mellékszobába.</p>
				<p>Ott kihevűlt arczczal, haragtól, sértett büszkeségtől lobogó tekintettel nyujtotta
               karját az ifjúnak, félredobta kalapját, hogy lebomlott a fényes, szőke haja, és
               röviden, gyors, elfulladó hangon beszélte, hogy meglátogatta az öreg delnőt, a Fülöp
               tanteját, jó akart lenni, békülni, szeretni akart, de nem kellett a jósága, nem
               kellett a békülése, nem kellett a szeretete: az a gőgös öreg asszony hidegen
               hallgatta a szavát, elhalmozta szemrehányással, sértette, ismét megalázta és a végén
               kiutasította a házából.</p>
				<p>- Kikergetett! kiáltotta felindúlt, majdnem zokogó hangon és átkulcsolta kétségbeesve
               mind a két karjával az ifjú nyakát.</p>
				<p>- Azt mondotta, hogy téged szerettelek. Igaz! Azt mondotta, hogy nyomorúlt teremtés
               vagyok. Az vagyok! Kergess el!</p>
				<p>- Szeretlek.</p>
				<p>- És magaddal viszel...</p>
				<p>- És magammal viszlek.</p>
				<p>- Mindent tűrök érted, szolgálód, cseléded leszek...</p>
				<p>- Nőm leszel.</p>
				<p>- Lőrincz!</p>
				<p>- Két óra mulva elutazunk, - felelte remegő ajakkal az ifjú és megcsókolta félénk
               tisztelettel az asszony kezét.</p>
				<p>Füst!...</p>
				<p>Gyorsan pusztulóba menő hazug pára és füst, a mely elvész nyomtalanúl a rohanó élet
               levegőjében és azzal vége. Egy ember meghalt. Egy lángocska kilobbant, sötétség lett,
               de a rákövetkező perczben új emberi lángocskák kétségbeesett vergődéseit tapsolja a
               boldogabb világ, s a régit elfelejti. Mi egy picziny fény? Egy sugár? Egy
               elvesztegetett élet közönséges tragédiája, a mely még csak idegrázó jelenetekkel sem
               örvendeztetett?</p>
				<p>De szűk kis világában egy női szívnek véget ért a tusa és a lelki vívódás, mely
               elejétől végig háborgott benne, első házasságának első perczétől fogva. Ez a házasság
               tévedésen alapúlt; mert eltérő volt merőben mindkét fél eszmevilága, nevelése,
               felfogása a világról, emberekről; mert a legbecsületesebb igyekezet, jóakarat át nem
               hidalhatta ez áthidalhatatlan örvényt, melybe végzetszerűen el kellett merűlnie a
               képzelt szerelemnek és az álmodott boldogságnak. A szerencsétlen nő keblében nem
               hagyott mást hátra, mint ürt, romot és kétségbeesett kapaszkodást az elsülyedt
               életczélhoz. E kétségbeesésnek és ennek a belső meghasonlásnak éjszakájából egyszerre
               csak fölvillant apró kis lángja a régmult emlékezetének. - Lidércznek nézte kezdetben
               Sibil. Irtózott a zsombéktól és az ingoványtól, a melybe vezethetné. Küzdött a
               hívogató vágy ellen - mely a sötétségből menekülni késztette és arra biztatta, hogy
               kövesse ezt a piczinyke fényt, a mely új világosságnak és életet adó melegnek volt a
               hirdetője. Küzdött becsületesen, de legyőzetve és halálosan megsebezve nem maradt
               egyébb választása, - ha még élni akart, - minthogy engedjen a szikra hívogató
               szavának, - s akkor tapasztalta, hogy nem csalóka fény, hanem melegítő lángja volt a
               valódi szerelemnek, az egymást megértő, egymásnak teremtett két szívnek és egyenlően
               gondolkozó két emberi elmének, - a mi őt oly ellenállhatatlan erővel vonzotta, - s
               lelke keserű dissonantiáját enyhe, megbékűlő harmóniába olvasztotta fel.</p>
				<p>A mi pedig ezután következik, arról nem érdemes beszélni többet. A valódi
               boldogságnak nincsen története.</p>
			</div>
		</body>
	</text>
</TEI>