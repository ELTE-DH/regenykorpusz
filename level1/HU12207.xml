<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU12207" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Életünket és vérünket!</title>
				<author>
					<persName>
						<surname>Donászy</surname>
						<forename>Ferenc</forename>
					</persName>
				   <date from="1864" to="1923">1864–1923</date>
				   <idno type="VIAF">1657716</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">71428</measure>
				<measure unit="pages">172</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Életünket és vérünket!</title>
				   <date>2013-12-03</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/12200/12207/"/>
					<respStmt>
						<resp>Original Electronic Edition</resp>
					   <name>Varjú Mária</name>
					   <name>Sebők Imre</name>
					</respStmt>
					<bibl type="printSource">
					   <title>Életünket és vérünket!</title>
						<author>Donászy Ferenc</author>
						<pubPlace>Budapest</pubPlace>
					   <publisher>Hungária</publisher>
					   <date>1938</date>
					   <ref target="https://mek.oszk.hu/12200/12207/"/>
					</bibl>
				</bibl>
				<bibl type="firstEdition">
				   <title>Életünket és vérünket!</title>
				   <author>Donászy Ferenc</author>
					<date>1898</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T3"/>
			</ns1:eltec>
		</xenoData>
		<revisionDesc>
			<change when="2024-11-09"/>
		</revisionDesc>
	</teiHeader>
	<text>
		<body>
         
        <div type="chapter">
            <head>I. FEJEZET.</head><head> A SÁGHVÁRI KASTÉLY.
            </head>
            <p>Az országúton négyes fogatú, ócska hintó döcög, nagyokat zökkenve a hepehupás,
               vízmosta talajon. A kifáradt lovak alig bírják vonszolni az óriási rugókon himbálódzó
               roppant alkotmányt, amit történetünk idejében, Mária Terézia királynő uralkodása
               alatt, úri utazóhintónak neveztek.</p>
            <p>A bakon a vedlett uniformisba bujtatott, bajusztalan kocsis szakadtig püföli a sovány
               gebéket, mellette pedig egy hórihorgas, vén inas szunyókál.</p>
            <p>Benn a hintóban a színehagyott párnákon egy negyvenöt-ötven évesnek látszó, igen
               előkelő külsejű úriember ül. Arca tősgyökeres magyar kifejezésű ugyan, de idegen
               szabású acélszürke kabátja, hófehérre porozott hajzata és leborotvált bajusza azonnal
               elárulják a bécsi udvari légkörben élő magyar főurat.</p>
            <p>Vonásait szépnek, nemesnek lehetne mondani, ha szemeinek nem volna oly bántó, sötét
               kifejezése, ridegen felvetett keskeny ajkai pedig szilárd eltökéltségre, de
               egyúttal határtalan, mindent feláldozó önzésre is mutatnak.</p>
            <p>Mellette a szögletbe húzódva vézna, csenevésztermetű fia támaszkodott a párnákhoz.
               Szemeit lehunyva, aludni látszott, de azért átlátszó, sovány kezei erőteljes
               szorítással tartották fájós térdei közé fektetett mankóját.</p>
            <p>Őméltósága: Sághvári Ottó, udvari tanácsos és aranysarkantyús vitéz ásítozva nyúlt
               gazdagon hímzett selyemfrakk zsebébe, arany burnótszelencéje után és únottan
               szippantotta fel a sárga spanyol burnótot, azután lassan, elgondolkozva veregette le
               hosszú ujjaival a virágos mellényére és csipkés ingelejére hullott burnótszemeket,
               miközben alvó fia felé pillantott.</p>
            <p>Komor tekintete erre még szigorúbb lett.</p>
            <p>- Ez a nyomorék a fényesmultú Sághvári nemzetség utolsó sarja! - mormogta keserű
               sóhajjal, azután, hogy felébressze, erős hangon megszólalt:</p>
            <p>- Rudolf, alszol?</p>
            <p>- Nem, atyám! - felelte fia, - és midőn felnyitotta sötétkék, beszédes szemeit, ezek
               egészen megszépítették fonnyadt, szabálytalan vonású arcát.</p>
            <p>- Nézd, e fordulónál már ide látszik családunk, a Sághvári nemzetség ősi fészke! -
               szólt a távoli erdős magaslat felé mutatva, melyről egy ódon ízlésben épült,
               tornyokkal megrakott úri kastély nézett alá a hegy tövében elszórt falura.</p>
            <p>- Mily kies helyen fekszik! De boldog lehet Balázs nagybátyám, hogy e gyönyörű
               vidéken lakhatik! - sóhajtott fel a fiú önkénytelenül.</p>
            <p>Apja azonban gúnyosan elnevette magát:</p>
            <p>- Nos, e gyönyörűségből néked is lesz részed, miután sokáig itt maradunk, legalább te
               itt maradsz!</p>
            <p>A fiú sápadt arca kissé kigyult:</p>
            <p>- Örülök neki, atyám! Máris szabadabban lélegzem! E balzsamos levegő, érzem, jobban
               gyógyít, mint a bécsi orvosok minden medicinája és ha te is itt maradnál, többé nem
               kívánkoznám vissza Bécsbe!... - felelte élénken.</p>
            <p>- Csak semmi érzelgés, Rudolf, tudod, ezt ki nem állhatom! - szólt szárazon, mire fia
               megfélemlítve elhallgatott.</p>
            <p>- Azért jöttünk Bécsből, hogy téged bemutassalak bátyámnak, és hogy gyenge
               egészségedet a szabad falusi levegőn visszanyerjed! Az orvosok ajánlották és ez
               egyúttal jó ürügy, mely útunk voltaképpeni célját eltakarja...</p>
            <p>- Nem értelek, atyám!</p>
            <p>- Majd mindjárt megértesz! - viszonozta türelmetlen kézmozdulattal, ami egyúttal
               annyit is jelentett, hogy ne zavarja közbeszólásaival.</p>
            <p>- Udvarbéli magas állásom és a Sághvári név becsülete, mely ősrégi nemességével
               legelső hercegi és grófi nevekkel versenyez, mindenkor megkívánta a rangunkhoz méltó
               életmódot és reprezentációt. Ennek a világ előtt mostanig gavallérmódon meg is
               feleltem...</p>
            <p>Az utóbbi években azonban észrevehetted, hogy körülményeink lényegesen megváltoztak,
               mert vagyonomat a drága udvari élet teljesen felemésztette és csak nagy kínnal tudtam
               a látszatot a világ előtt megőrízni.</p>
            <p>Bátyám, aki teljes életében az egyszerű falusi gazdálkodó életet kedvelte, többízben
               meglehetős summákkal segített, az utóbbi években azonban egészen elhidegedett
               irántam. Ennek oka nem annyira különböző politikai pártállásunkban, mint inkább abban
               rejlik, hogy csak akkor kerestem fel, ha pénzre volt szükségem! Ez szarvashiba volt
               tőlem, beismerem... Kedvezni kellett volna az öregnek, mert teljes életében takarékos
               gazda lévén, pénzesládája ugyancsak tele lehet pénzzel... - és e sejtelemre
               őméltósága édesdeden elmosolyodott.</p>
            <p>- Ezt az elkövetett hibát most jóvátesszük! Különösen te vagy hivatva jóvátenni,
               Rudolf. Ki kell engesztelned, meg kell szerettetned magadat az öreggel, hogy
               megtaláljuk az utat szívéhez és pénzesládájához, hahahaha! - és a méltóságos kamarás
               úr gonoszul nevetett.</p>
            <p>- A dolog fontos része azonban csak most következik, - folytatta. - Rudolf, te már
               tizenötödik évedben jársz. Ilyen idős koromban én már érett gondolkozású, számító
               ifjú voltam, néked is meg kell hát tudnod mindent, hogy okosan, ügyesen viselhesd
               magadat. Figyelsz-e?</p>
            <p>- Figyelek, atyám!</p>
            <p>- A pozsonyi diétán egy jó barátom bizalmasan azt ujságolta, hogy Balázs bátyám egy
               fiút fogadott házába, akinek nevéről, származásáról senki sem tud bizonyosat. Ha a
               vidékbeli mende-mondáknak hinni lehet, Balázs maga ment érte a Szászföldre, s bár nem
               rokon, nem atyafi, mégis úgy gondozza, mint valami herceget és ha valaki neve és
               származása felől kérdezősködik, szó nélkül hátat fordít neki és a faképnél
               hagyja...</p>
            <p>Ezt ugyan én már régebben tudtam, mindazáltal az elmondottak nem valami kellemesen
               leptek meg...</p>
            <p>- Miért, atyám?</p>
            <p>- Ostoba fickó! Még kérdezed? - mérgelődött a kamarás úr. - Mire tanított hát az a
               sok drága nevelő és házitanító, ha még azt se találod ki, hogy ez az égből
               idepottyant jövevény örökségünket veszélyezteti. Mikor fog az eszed megjönni! Én
               ilyen idős koromban már úgy kalkuláltam, számítottam, mint egy fiskális! Ide hallgass
               hát és értsd meg a dolgot...</p>
            <p>Bizonyosságot akartam szerezni, titkáromat bíztam meg, hogy fürkéssze ki a titkot, de
               ő sem tudott meg egyebet, mint amit általában beszélnek, hogy bátyám fiaként szereti,
               nevelőt, házitanítót tart mellette s többször olyanformán nyilatkozott, hogy nevének
               és roppant vagyonának örökösévé teszi.</p>
            <p>Roppant vagyont mondok, Rudolf! Mert bátyám gazdag örökrészét legalább is
               megtízszerezte. A reám eső birtokrészeket, melyeket én a Sághvári név fényére,
               becsületére áldoztam, szintén ő vette meg és nem múlik el egy év se anélkül, hogy e
               hatalmas birtokot egy-egy uradalom, vagy tetemes földbirtokok vételével ne növelné.
               Balázs bátyád háztartására alig költ, mert birtokain megterem minden, úri passziói,
               költséges szenvedélyei nincsenek, télen-nyáron e vén bagolyfészekben penészedik - így
               tehát birtokainak és tőkéinek összes jövedelme évről-évre a nagy pénzesláda
               tartalmát gyarapítja.</p>
            <p>E ládába gyűl, ide folyik az arany és ezüst, miként a tengerbe a patakok és folyók...
               Nos, nem szorul el a szíved, ha arra gondolsz, hogy ez mind másé, egy idegené lesz.
               De majd gondoskodom róla, hogy az az idegen kakukfióka mielőbb kirepüljön a mi
               fészkünkből! Pusztulni kell neki a háztól! Megértetted?</p>
            <p>- Ó, ez rút dolog, atyám! - tört ki akaratlanul Rudolfból az elszörnyűködés és
               halványan nézett rá, midőn azonban szemei atyja fenyegető tekintetével találkoztak,
               megfélemlítve elhallgatott és lesütötte szemeit.</p>
            <p>- Eszeden járj és engedelmeskedj! - szólott, sovány ujjával megfenyegetve. - Jövőnk
               és egész létünk forog kockán. Jól tudod, hogy ebben nem ismerek kíméletet! Az ósdi
               elveket: lelkiismeret, erkölcs és más hasonló kész bolondságot, amelyekkel volt
               nevelőd traktált, egyszersmindenkorra kiverd a fejedből. Azok nem a mai világba
               való hiábavalóságok! Szemesnek, ügyesnek, életrevalónak kell lenni az embernek!
               Inkább én túrjak ki mást, mint más engem!</p>
            <p>- Nem, atyám! - felelt elnyomott sóhajjal és némi daccal a fiú.</p>
            <p>A méltóságos úr haragosan csapott térdeire:</p>
            <p>- Nem? No hát értsd meg! A mai világban csak az boldogul, aki gazdag, akinek pénze
               van! Feltétlen engedelmességet követelek, Rudolf! Most pedig vége legyen az efféle
               céltalan beszédnek!</p>
            <p>Olyan heves, ellenkezést nem tűrő hangon mondta ezt, hogy a beteges, gyenge fiú
               akaratlanul összerezzent, de a kamarás úr is érezte, hogy talán nagyon is elszólta
               magát fia előtt. Hogy tehát különös erkölcstanának élét letompítsa, fiát pedig
               céljának megnyerje, valamivel enyhébb hangon folytatta.</p>
            <p>- Szavaimat természetesen akként kell értelmezned, hogy szemesnek, ügyesnek,
               életrevalónak csakis az erkölcs és becsület korlátain belül szabad lenni. A jelenlegi
               körülmények erre éppen alkalmas példát szolgáltatnak! Mi vagyunk szeretett
               testvérbátyámnak egyedüli rokonai és örökösei - és jön egy idegen, sohse látott
               személy, aki nemcsak bátyánk szeretetétől, hanem földi javaitól is, befurakodása és
               hizelgései által, meg akar bennünket fosztani! Hát van olyan erkölcsbíró a világon,
               aki elítélne bennünket azért, hogy mi is küzdünk a testvér szeretetéért és javaiért,
               melyek jog szerint úgyis minket illetnek? Erre felelj, te nagy erkölcsbíró?</p>
            <p>- Valóban így állnak a dolgok, atyám?</p>
            <p>- Hogy mersz kételkedni az elmondottak után? Hiteles bizonyítékok vannak kezeim
               között!</p>
            <p>Őméltósága elégedetten mosolygott, midőn látta, hogy fia zavartan és töprengve
               elhallgat.</p>
            <p>E pillanatban a nehéz utazóbárka a fordulónál egy mély kátyuba zökkenve megfeneklett,
               a fáradt lovak pedig, mintha csak összebeszéltek volna, megállottak.</p>
            <p>- Mi történt, Vencel? - kiáltotta a kamarás úr, fejét kidugva.</p>
            <p>A hórihorgas Vencel a nagy zökkenéstől jól a nyelvébe harapva, alig tudta kinyögni,
               hogy a hintó egy kátyuban megfeneklett.</p>
            <p>- Menj, hívj ide néhányat a réteken dolgozó emberekből! - parancsolta bosszúsan. -
               Bizonyára bátyám jobbágyai.</p>
            <p>Csakugyan, ameddig a szem ellátott, szénagyűjtő munkások és szénával rakott szekerek
               mozogtak a rétek nevető zöld bársonyán.</p>
            <p>Vencel egy kurtanyakú, harcsabajszú, magyar nadrágba és báránybőr ködmenbe burkolt,
               kucsmás emberrel érkezett vissza.</p>
            <p>- Ha nem csalódom, Cseresznyés uramat, a tiszttartót tátom, úgy-e? - szólalt meg
               őméltósága nagy leereszkedéssel. A megszólított sietve kapta le kopasz fejéről prémes
               vidrabőr kucsmáját.</p>
            <p>- Ó, méltóságos uram! Ezer bocsánat, bizony alig ismertem meg e divatos
               öltözékben...</p>
            <p>- Jól van, barátom, jól van - szakította félbe hideg visszautasítással a kamarás úr.
               - Unalmas és régi dolog csudálkozni valakin, akit pár év óta láttunk. Vontassa ki
               embereivel megrekedt hintómat... azután még egy kérdést: bátyám itthon van?</p>
            <p>- Őnagysága nincs itthon, de estére hazavárjuk!</p>
            <p>- Hová ment? Csak nem utazott el?</p>
            <p>- Nagyságos urunk, mióta az országgyűlés megnyílt, mindennap belovagol Pozsonyba,
               kiváltkép, ha a főrendek üléseznek.</p>
            <p>A kamarás úr először végignézett a saját vézna termetén, azután gúnyosan lefelé
               görbítette ajkait:</p>
            <p>- Hogyan, belovagol? Patvarba, ezt a mulatságot nem irígylem tőle! Mindennap három és
               fél órát oda, ugyanennyit vissza nyeregben tölteni, gyönyörü mulatság... Ezer
               szerencse, hogy napjainkban már nem a Rákos mezején gyűléseznek az ország rendjei,
               mert bátyám talán oda is lóháton járna! Különben, mi jó ujságot tud Cseresznyés uram
               mondani? Jár-e sok vendég a kastélyba?</p>
            <p>- Minden úgy van, mint mikor méltóságod itthon volt...</p>
            <p>Őméltósága gúnyosan kacagott.</p>
            <p>- Ezzel azt akarja kegyelmed mondani, hogy most is olyan egyszerű, remetemódra élnek.
               Vendég pedig feléje se néz a kastélynak! Ez a bocskoros nemeshez illő életmód
               szöktetett meg engem e vén fészekből! Semmi mulatság és kényelem... valóban bámulom
               bátyámat... de hagyjuk ezt! Remélem, bátyám egészséges?</p>
            <p>- Hála a Magasságbélinek, mint a makk! Oda se néz a hatvanöt évnek!</p>
            <p>- Van-e jó termés?</p>
            <p>- Most is a régiben vagyunk! Ha több nincs, meg kell elégednünk azzal, ami van.</p>
            <p>- Nem panaszkodik bátyám, hogy kevés a jövedelem?</p>
            <p>- Őnagysága maga ügyel a megyében fekvő birtokaira és nem vezet írásbeli gazdaságot.
               De minek is! A mezei munka kitelik az úrbéri napszámból, mikor pedig a termést,
               gyapjút s más egyebet eladjuk, a pénz betevődik a kasszába!</p>
            <p>- Gyönyörű gazdálkodás! - válaszolt őméltósága megvető ajkbiggyesztéssel és
               leereszkedő kézintéssel elbocsátotta a tiszttartót, mert a jobbágyok már kiemelték
               hintóját a kátyuból.</p>
            <p>Vencel magasra tartott orral csapta be a rozoga hintóajtót és felkapaszkodott az
               ülésbe, a jobbágyok pedig kalapleemelve állottak az útfélen, míg a nyikorgó bárka
               nehézkesen tovább nem döcögött.</p>
            <p>A rétek után az országút az erdő árnyas fái közé kanyarodott. A lovak lépten-nyomon
               nagyobb kedvet mutattak a megállásra, noha a kocsis majd elnyűtte rajtuk az
               ostornyelet. A hátulsó, egy gémnyakú, magas szörnyeteg, olyan táncolást, ugrándozást
               vitt véghez, hogy majd körben forgatta a hintót, társa pedig minden ütésre olyanokat
               rúgott felfelé, hogy Vencel hórihorgas lábszárait is felszedte az ülésre
               ijedtében.</p>
            <p>A méltóságos úr arca haragos pírban égett és összeszorított fogai között halkan
               szitkozódott:</p>
            <p>- Jó, hogy senkise látja ezt a komédiát! - mormogta. De alig hogy kimondta, a bokrok
               között hangos csörtetés hallatszott és egy tíz-tizennégy évesnek látszó fiú ugrott ki
               a tisztásra egy virgonc, vasderes lovon.</p>
            <p>Egy pillanatig ámulva nézett az ócska járműre, azután pedig jóízüt kacagott a
               hórihorgas Vencel kétségbeesett kapkodásain.</p>
            <p>- Majd segítek én mindjárt a bajon! - kiáltotta vidám, biztató hangon a fiú és a
               hintóhoz ugratva, udvarias köszöntéssel mosolygott a bentülőkre.</p>
            <p>Tüzesen villogó barna szemei rövidke pillanatig szelíd részvéttel néztek Rudolf
               vézna, elcsenevészedett alakjára, őméltósága mustráló, kihívó pillantásait azonban
               bátor daccal viszonozták.</p>
            <p>- Vajjon ki fia lehet ez a szemtelen fickó? - gondolkozott félhangon. - A környéken
               rajtunk kívül nem lakik más úri család... Most látom először, vonásai mégis
               ismerősöknek tetszenek... E lelkes tekintet, ez a büszke, merész fejhordozás
               emlékeztet valakire... de nem tudom kire... és kihajolt az ablakon, hogy utána
               nézzen.</p>
            <p>Az a szemtelen fickó pedig ebben a pillanatban megragadva a lógósló zabláját,
               nyergéről leakasztott karikás ostorával kegyetlenül közéjük csördített, mire a
               csökönyös gebék mintha sárkánytejet szoptak volna, olyan vágtatással ragadták tova a
               hintót, hogy minden ízében recsegett-ropogott.</p>
            <p>- Szerencsés utat! - kiáltott kacagva Vencelnek. Az utána néző Rudolfnak azonban
               kedves mosollyal búcsut intett és két egérszürke agarát maga után füttyentve, eltünt
               a vágás galagonyabokrai között.</p>
            <p>- Vonásai ismerősöknek látszanak! Hm! Ugyan ki fia lehet? - tünődött őméltósága.</p>
            <p>- Talán ismered őt, atyám? - kérdezte a fia.</p>
            <p>- Dehogy ismerem! Ruházata és a pompás vasderes paripa vagyonra és úri származásra
               mutat! Családunkon kívül azonban más úri familia nincs a környéken, hacsak azóta ide
               nem telepedett... - és töprengése közben, szokás szerint, szelencéje után nyúlt,
               hogy emlékezetét egy szippantással felfrissítse, midőn egyszerre, a spanyol burnót
               nélkül is, világosság gyúlt agyában.</p>
            <p>- Teringettét, hol jár az én eszem! Hát nem találod ki, ez a szemtelen fickó kicsoda?
               - kiáltott fel élénken.</p>
            <p>- Nem, atyám!</p>
            <p>- Nohát, a Balázs fogadott fia, aki bennünket ki akar túrni jogos
               örökségünkből...</p>
            <p>- Hiszen ez még gyerek! Azután olyan őszinte, barátságos mosollyal köszöntött
               bennünket! - védelmezte félénken Rudolf, mert a lelkes, megnyerő arcú fiú már az első
               találkozásra rokonszenvet ébresztett szívében és alig várta, hogy megismerkedjék
               vele...</p>
            <p>- Úgy?! A tojás okosabb akar lenni a tyúknál! - szólt maró gúnnyal az apa. - Micsoda
               gonosz szellem bújt ma beléd, hogy az egész úton ellentmondásokkal mersz ingerelni?
               Meg ne próbáld többet! - tette azután hozzá sötét pillantással.</p>
            <p>A hintó a kastélyhoz érkezett.</p>
            <p>- Nagyságos urunk nincs idehaza! - jött eléjük egy mindenesnek látszó mogorva öreg
               ember.</p>
            <p>- Barátságos vendégfogadás, mondhatom! - nevetett gőgösen a kamarás úr. - Jól van,
               öreg Ádám, jól van! Hanem azért szólíts csak ide pár léhűtőt, Vencel majd rendelkezik
               a továbbiak felől!...</p>
            <p>Az ismert hangokra az öreg a szólóra meredt, azután süvegét lekapva fejéről, agg
               arcán örömteljes megindulás villant át.</p>
            <p>- Ó, Istenem, uram, hiszen ez Ottó méltóságos úr! Hogyis nem ismertem rá, akit
               karjaimon hordoztam... Hiába, az öregség, az öregség elgyalázza az embert! Isten
               hozta méltóságodat! Ó, hogy az ég megengedte öreg szemeimnek, hogy még egyszer
               lássam! - rebegte félig mentegetődző, félig pedig az örömtől megindult hangon.</p>
            <p>- Tatatatata! Csak semmi fecsegés, öreg! Útálom az érzelgést minden formában! -
               szakította félbe a méltóságos úr szárazon.</p>
            <p>Őméltósága egyenesen a pompásan faragott, korlátokkal diszített főlépcső felé indult
               s többször békétlenül tekintett vissza elmaradozó fiára, ki a síkos márványlépcsőkön
               mankójával csak lassan tudta követni.</p>
            <p>- Te most a részemre mindig készentartott szobákba mégy, Rudolf. Pihend ki magadat,
               de légy készen, hogyha bármi későn jön is haza bátyám, még ma bemutathassalak
               neki.</p>
            <p>Pár pillanattal Rudolf távozása után bejött Vencel, hórihorgas lábaival úgy lépkedve,
               mintha tojástáncot járna.</p>
            <p>- Tudom, elrendeztél mindent s a bőröndök szobáimban vannak, de nem ezért hivattalak!
               Tartózkodj a közelben, ha csengetek. Ezek az ügyetlen, megvénhedett cselédek nem
               tudnak kiszolgálni. Azután még egyet! Szemed nyitva legyen és ügyelj mindarra, amivel
               otthon megbíztalak.</p>
            <p>Midőn Vencel távozott, őméltósága hátravetett kezekkel fel-alá kezdett sétálgatni a
               nagy teremben. Időnként a kandallópárkány közepén álló remekmívű antik-órára
               pillantott, melynek ketyegése ünnepélyes visszhangot vert a teremben s elmerülten
               nézte, mint ugrál a hosszú percmutató másodpercről másodpercre...</p>
            <p>Az édes gyermekkornak és a vidám ifjúságnak mennyi boldog óráját és percét mutatta ez
               a régi családi óra! Akkor még nem ismerte azokat a súlyos, nyomasztó gondokat,
               emésztő szenvedélyeket, melyek most életét oly gyötrelmessé teszik....</p>
            <p>A kamarás úr nyakig úszott mindenféle bajban és adósságban - és mintegy
               háromszázötvenezer forintra lett volna szüksége, hogy megmentse magát. Mert nemcsak
               hivatalos állása, hanem jó hírneve, becsülete is függött tőle, hogy a kezeire bízott
               pénztár hiányait és fenyegető adósságait mielőbb rendezhesse.</p>
            <p>Jól ismerte ugyan bátyját és tudta, hogy előtte a legszentebb a Sághvári név jó híre
               és szeplőtlen becsülete, de mégis visszarettent, valahányszor a nagy summára gondolt
               és azokra a hideg, visszariasztó levelekre, melyekkel bátyja az ő pénzt kérő sorait
               az utóbbi időkben visszautasította.</p>
            <p>Mert bátyja nagyon is jól tudta, hogy nem ám a Sághvári név becsülete és jó hírneve
               érdekében prédálta el azt a sok pénzt, amivel pazarlását és adósságait fia előtt
               szépítgette és elleplezte, hanem mindenféle gonosz és könnyelmű szenvedélyekre,
               melyek már-már annyira a lejtő szélére juttatták, hogy csak börtön és golyó között
               lehetett választása.</p>
            <p>Az egyedüli menekülési mód, hamarjában kifizetni ez összeget. Ezért sietett oly
               lóhalálában és hozta magával fiát, hogy bátyja szívét meglágyítsa!</p>
            <p>Csakhogy meglágyul-e a jó, nemes, de nevére, becsületére szerfelett érzékeny és
               büszke szív? Efölött töprengett és mennél inkább múlt az idő, kételyei annál inkább
               nőttek, annál jobban rémítgette az összeg nagysága, amit kérni akart. Utolsó
               levelében bátyja azzal fenyegette, hogy megszakít vele minden összeköttetést és többé
               egy garasra se számítson. Ha pedig a Sághvári névre szégyent hoz, hát inkább leteszi
               őseinek nagyrabecsült nevét - és itthagyja hazáját...</p>
            <p>Tudta, hogy ez nem üres fenyegetés! Amit Sághvári Balázs egyszer kimondott, azt be is
               szokta váltani! Hát még amit írásban, saját nevével megerősítve, ád valaki
               kezébe!...</p>
            <p>Oly melege lett e gondolatra, hogy homlokán a veríték gyöngyözött. Úgy ugrott fel a
               selyemvirágos pamlagról, mintha csalánból vetett ágy lenne.</p>
            <p>Homlokát finom csipkekendőjével szárítgatta, nyugtalanul járkált fel-alá a
               teremben...</p>
            <p>De előkelő nyugalmat erőltetett arcára, mikor a szomszéd terem ajtaját nyílni
               hallotta és mindjárt rá egy ódivatú, fekete kabátba bújt egyén lépett be, mélységes
               alázattal hajtogatván görbe derekát.</p>
            <p>- Ah, ah! Tarafás Bence uram, az én hajdani nevelőm! - üdvözölte a méltóságos úr
               leereszkedéssel.</p>
            <p>- Igenis! Igenis! Én volnék csekélyke, szerény és alázatos személyiségemben! -
               krákogta újra nagy hajlongással a hajdani nevelő házitanító úr, aki a testvérek
               nevelését befejezvén, megérdemelt nyugalomba helyezve itt lakik a kastélyban. Élvezi
               nyugdíját és a ház minden kényelmében részesül.</p>
            <p>- Tarafás uram még mindig a szerény férfiú! - folytatta őméltósága még kitüntetőbb
               leereszkedéssel.</p>
            <p>- Ha sejtettük volna, úgy méltóbb beszéddel üdvözölném méltóságod érkezését. Isten
               hozta méltóságodat... egykori jeles és igen eszes tanítványomnak alázatos szegény
               szolgája vagyok. Remélem, a kívánt becses egészségben látjuk őseinek kastélyában!</p>
            <p>- Köszönöm! Köszönöm! - viszonozta kegyesen az egykori tanítvány. - Éppen a
               legjobbkor jött Tarafás uram. Halálra únom magamat e magányos szobákban, míg Balázs
               bátyám hazajön.</p>
            <p>- Hehehe! Méltóságod a régi kegyes pártfogója alázatos csekély személyemnek! De mit
               tehetnék én szegény ügyefogyott az unalom elűzése ellen. E falak közé zárva éldegélek
               csendesen és magányosan, ezalatt pedig a világ halad anélkül, hogy én is úsznék a
               sokasággal...</p>
            <p>- Mindig a régi szerénység! Pedig hát tudományát csak úgy megbecsülik és
               felhasználják most is, mint a régi időben! Úgy hallom, megint van egy kedves
               tanítványa.</p>
            <p>A házitanító úr görbe dereka rugóként egyenesre pattant. Haragosan tiltakozni
               készült, de csakhamar észretérve, újra visszaesett könyörgő alázatosságába és megadó
               sóhajjal felelte:</p>
            <p>- Nyugalomba vagyok téve, miként egy megvénhedett ló, avagy ekéből kidőlt ökör.
               Nálamnál fiatalabb utód van a házban.</p>
            <p>Őméltósága csak nagynehezen tudta megőrizni komolyságát e nem éppen hízelgő, de annál
               találóbb hasonlat felett. De jókor eszébe jutott, hogy Tarafás Bence uramnál
               hasznosabb szövetségest még lámpával se találhatna...</p>
            <p>Jól ismerve leskelődő, irígy, bosszúállásra és haszonlesésre hajló természetét,
               remélte, hogy mindent megtudhat tőle, sőt céljaira is felhasználhatja, de azt is
               tudta, hogy ravasz és óvatos rókával van dolga, eszerint tehát úgy kell kivetnie a
               hálót, hogy belemenjen...</p>
            <p>- Mit mond kegyelmed? Hát a mi régi szeretett nevelőnknek oly kevés értéke és
               tekintélye van e házban! - viszonozta őméltósága tettetett meglepetéssel. - Ez ellen
               erélyesen tiltakozni fogunk!</p>
            <p>- Hogyan? Miképpen? S mi módon, kérem alássan? - kérdezte meghökkenve.</p>
            <p>- Mindjárt meglátja, Tarafás uram! Én nem feledkeztem ám meg régi tanítóm buzgalmáról
               és érdemeiről! - A kamarás úr csengetett és a belépő Vencelnek megparancsolta, hogy
               Rudolf úrfit hívja ide.</p>
            <p>- Fiamat akarom kegyelmednek a jóakaratába ajánlani. Beteges, gyenge gyermek és az
               orvos urak vidéki szabad levegőt ajánlottak neki, hogy edződjék. Ezért akarom több
               évre bátyám gondviselésére bízni!</p>
            <p>- Az isten ő szent felsége sugallta méltóságodnak ez üdvös és jó gondolatot! - vágott
               szavaiba mohón és villogó szemekkel Tarafás úr.</p>
            <p>- Hogy-hogy? - kérdezte a kamarás meglepett arccal. Tarafás Bence úr azonban felelet
               helyett hízelgő szavakkal és édeskés hajlongással köszöntötte a mankóján bekopogó
               Rudolfot.</p>
            <p>- Azért hivattalak, fiam, hogy mindenekelőtt megismerjed a mi régi, érdemes
               nevelőnket, ki minden szépre és jóra fog oktatni téged is. Ugyebár, tisztelt és
               kedves Tarafás úr, meghozza ez áldozatot?</p>
            <p>A hiú házitanítót a hetedik égbe ragadta a nem remélt kitüntetés és olyan hízelgéstől
               áradozó szavakban köszönte meg, hogy Rudolf önkénytelenül bizalmatlanságot és
               ellenszenvet kezdett érezni iránta.</p>
            <p>- A bölcseség és szerénység édes testvérek! Most pedig legyen szíves és mutassa meg
               bátyám könyveit, hogy az időt agyonüthessem, ha ugyan a könyv ismerős portéka e világ
               hátamögötti kastélyban! - szólott a méltóságos úr, maga téve be távozó fia után az
               ajtót.</p>
            <p>- Engedelmet kérek! - tiltakozott buzgón a derék férfiú. - Három tágas szobánk van
               tele a legdrágább könyvekkel s emellé im, itt vagyok én is, méltóságodnak
               legalázatosabb szegény szolgája: a kastély könyvtárnoka. Méltóságodnak csak egy-két
               lépést kell fáradni, a hátamögötti elfüggönyözött ajtó a könyvtárszobába vezet!</p>
            <p>- Mi a manó? Ez az ajtó be van zárva! - szólt a kamarás úr meglepődve, midőn a
               kilincset megnyomva, nyitni próbálta.</p>
            <p>- Igenis, méltóságos uram! Ennyi kincset szorgalmasan kell őriznünk, ha kegyes
               uraságunk nincs itthon!</p>
            <p>- Nagyon szép elővigyázat! - volt a száraz felelet. - De most csak vegye elő kulcsait
               szaporán, Tarafás uram!</p>
            <p>- Ezerszerteezer bocsánatot kérek! A legnagyobb örömmel tenném, de a kulcsok
               nincsenek rám bízva!</p>
            <p>Őméltósága szárazon, idegesen felkacagott:</p>
            <p>- A patvarba is, gyönyörű bibliotékárius lehet, Tarafás Bence uram, ha még a
               kulcsokat se bízzák kegyelmedre! Kinél vannak hát?</p>
            <p>- E bizalomra csak két embert érdemesít nagyságos urunk: Cseresznyést, a tiszttartót
               és tisztelendő Vitál atyát, az úrfi nevelőjét! - felelt alázatos, lemondó hangon;
               macska-alattomosan pislogó szemei azonban rejtett gyűlölségtől és bosszúvágytól
               villogtak.</p>
            <p>A méltóságos úr pár pillanatig fürkészőleg szegezte rá szemeit:</p>
            <p>- Tarafás uram, kegyelmed ha akarna, többet is tudna mondani! - szólott azután
               halkan, de minden szavát jelentősen megnyomva...</p>
            <p>A megszólított azonban csak fejét rázta és olyan sunyi, meglepett arcot vágott, mint
               aki nem érti a mondottakat.</p>
            <p>- Akkor hát rosszul fejeztem ki magamat! Sokat tudna, ha merne beszélni, ugyebár? -
               folytatta bíztató, rábeszélő hangon.</p>
            <p>- Valójában nem értem méltóságodat! - felelte ravaszul és még mindig óvatos
               kerülgetéssel, hogy szükség esetén vissza is vonulhasson.</p>
            <p>A kamarás úr türelmetlen mozdulatot tett:</p>
            <p>- Eh, elég volt már a komédiából! - kiáltott nyersen. - Annyira jól ismerem már
               kegyelmedet, hogy előttem kárbavész minden alakoskodó tehetsége. Olyan ravasz,
               alattomos róka, mint kegyelmed, úgyis sejti, miért jöttem és csakis hasznára
               válhatik, ha bennem pártfogóra és szövetségesre talál! Beszéljünk bizalmasan! Nekem a
               kegyelmed ügyességére és szolgálataira szükségem van! Nos?</p>
            <p>- Méltóságod nagyon kitünteti alázatos csekélységemet!</p>
            <p>- Hagyja most a szóvirágokat! Beszélhetünk-e itt bizalmasan?</p>
            <p>Erre már Tarafás Bence egész határozottan és kerülgetés nélkül igennel felelt és
               apró, ravasz szemei várakozásteljesen villogtak.</p>
            <p>- No jól van! Feleljen hát már most őszintén. Akar-e engem céljaim elérésében
               mindenben segíteni?</p>
            <p>- Testtel és lélekkel méltóságod híve és szolgája vagyok! - esküdözött szívére tett
               kezekkel.</p>
            <p>- Hagyjuk a frázisokat! Ez még nem az igazi hangja kegyelmednek; - mondta a kamarás
               úr sötét oldalpillantással. - Határozott feleletet kérek! Igen vagy nem?</p>
            <p>Egy rövidke pillanatig mind a ketten fürkésző tekintettel néztek egymásra, mintha
               egyik a másiknak a lelkében akarna olvasni...</p>
            <p>- Miben lehetnék hát hasznára méltóságodnak? - kérdezte azután Tarafás.</p>
            <p>- Segítségemre kell lennie, hogy bátyám javai idegen kézre ne jussanak és hogy ez az
               égből idecsöppent, örökségvadászó úrfi, leggyorsabban és a tiszttartó urammal együtt,
               mielőbb pusztuljon a háztól! - felelte a kamarás úr lassú, de határozott hangon.</p>
            <p>Tarafás uram szájához kapott, mintha kitörni készülő örömkiáltást akarna
               visszafojtani.</p>
            <p>- Testtel-lélekkel szolgája és vak eszköze leszek méltóságodnak! - mondta olyan
               hangon, mely csak úgy remegett a vad, bosszúvágyó örömtől. - Ez az idetolakodott
               fattyú kicsufolt, kinevetett. Szemembe mondta: többet tud, mint én s rámfogta, hogy
               titokban leiszom magamat. Miatta helyeztek nyugalomba! Az a büszke, gőgös új
               helyettes pedig szóba se áll velem! Nálam álltak a magtárak, a pince és könyvtár
               kulcsai, de Cseresznyés, a tiszttartó besúgásaira a nagyságos úr elvette tőlem és ő
               rá bízta... Sok-sok keserű lealáztatást és bosszantást tudnék még elbeszélni, ne
               csodálkozzék hát méltóságod, ha én e három embert halálosan gyűlölöm és még az
               ördögnek is eladnám a lelkemet, csakhogy bosszút állhassak rajtuk! - mondta
               gyülölködő hangon és szikrázó szemekkel.</p>
            <p>- Én semmin sem csodálkozom, tudja meg kegyelmed, de hagyjuk most a panaszkodást,
               mikor fontosabb dolgokról van szó. A jutalmazást sem említettem még. Tarafás uram,
               remélem, ismer e tekintetben. Bőkezü és gavallér vagyok azok iránt, akik odaadón
               szolgálnak, de büntetni is ép oly jól tudok, ha elárulnak...</p>
            <p>- Ó, méltóságodat öröm és gyönyörűség szolgálni! Mikor boldogult nagyságos urunknak,
               édesatyjának halálát oly nehezen várva, megbízott, hogy tüstént hirnököt küldjek,
               ha...</p>
            <p>- Csend, ne fecsegjen ostobaságokat... - és sötét tekintetével elnémította volt
               nevelőjének hizelgő hadarását.</p>
            <p>- Bocsánatot kérek! - hebegte az meghunyászkodva.</p>
            <p>- Ne térjen el a dolgoktól, bátyám minden pillanatban hazaérkezhetik. Mielőtt a
               cselekvéshez hozzá fognánk, a terepet és viszonyokat kell tanulmányozni és ami a fő,
               ellenségeink személyiségével kell megismerkednem. A tiszttartó urammal körülbelül
               már tisztában volnék, a fiút is láttam útközben, de a nevelő, a prefektus...</p>
            <p>- Az most botanizál az erdőben! Óva intem méltóságodat! Képmutató, alattomos,
               veszedelmes emberek - vágott szavába gyűlölködő vádaskodással.</p>
            <p>- Mihelyt egy kis beleszólásom lesz a dolgokba, azonnal pusztulnak a háztól! Efelől
               teljesen nyugodt lehet! - és a szavait kísérő hideg, könyörtelen mosolyból Tarafás
               uram örvendezve állapította meg, hogy ellenfeleinek ugyancsak jól megvetette a fejük
               alját.</p>
            <p>- Parancsoljon méltóságod, mit tegyek, mihez fogjak - buzgólkodott a derék
               férfiú.</p>
            <p>- Mindenekelőtt mondjon el mindent, amit csak tud erről a titokteljes módon
               idecseppent fiúról!</p>
            <p>- Valóban jól jellemző szót választott méltóságod! Mert e fiú igazi neve, származása
               és viszonyai mélységes titokba vannak burkolva! - felelte komolyan.</p>
            <p>- A patvarba is! Mi lappanghat ez alatt a titkolódzás alatt? Mi okai lehetnek erre
               bátyámnak? - szólott a kamarás úr élénk érdeklődéssel.</p>
            <p>- Azt csak ő tudja és hogy egy teremtett léleknek se fogja elárulni, abban biztosak
               lehetünk! Ó, a mi nagyságos urunk szerfelett óvatos és zárkózott természetű! -
               erősítgette kenetteljes kézdörzsölgetéssel.</p>
            <p>- Fogadni merek, hogy Tarafás uramnak mégis sikerült kifürkészni egyetmást e
               mélységes titkokból! - szólt őméltósága biztató mosollyal.</p>
            <p>Tarafás uram szerénykedve hajlongott:</p>
            <p>- És méltóságod nem vesztené el fogadását, mert lankadatlan utánjárással és
               vigyázattal csakugyan kitudtam egyetmást! - felelte öntelt vigyorgással.</p>
            <p>- Természetesen a kulcslyukak és függönyök mögötti hallgatózással. E szép szokására
               még a régi időkből emlékszem! De ne higyje, hogy megrovásképpen mondom. Az ügyes
               ember mindig feltalálja magát. De most halljuk hát, mit tudott ki a kulcslyukon
               át?</p>
            <p>- Méltóságod nagyon kegyes! hehehehe! De engedje meg, hogy sorjában mondjam el az
               egészet.</p>
            <p>- Helyes! Csak semmit el ne hagyjon! Néha a legjelentéktelenebbnek látszó csekélység
               adja meg az egész dolog nyitját!</p>
            <p>- Ott kezdem hát, midőn még méltóságodat az olasz származású Luigi komornyik
               mindenről tudósította, ami nagyságos urunk körül történik. Én a dologra egészen
               váratlanul jöttem rá...</p>
            <p>- Megálljon kegyelmed! - intette le a kamarás úr bosszúsan. - Először tudja meg az
               okát is. Bátyám akkor beteges volt, az orvosok már lemondtak róla. Egy megbízható
               emberemnek kellett tehát körülötte lenni, hogy veszély esetén betegágyához
               siethessek. Most pedig vallja be, úgy-e ezzel a célzással csak azt akarta tudtomra
               adni, hogy erről és még egyéb titkaimról is van tudomása? - kérdezte sértett, lenéző
               gőggel.</p>
            <p>- Isten ments, méltóságos uram! Ne gondoljon ilyent felőlem! - tiltakozott
               kézzel-lábbal. - Ezzel csak azt akartam mondani, hogy nagyságos urunk szintén
               megtudta ezt. Azóta neheztel annyira méltóságodra! Ottó öcsém tehát az én halálomat
               várja? Jó, majd teszünk róla, mondogatta folytonosan és egy bécsi kémet megbízott,
               hogy méltóságod úri életmódját és tetteit kísérje figyelemmel és mindenről értesítse
               őt.</p>
            <p>A kamarás úr arca majd izzó vörös, majd halálsápadt lett e váratlan felfedezésre és
               ujjai ideges remegéssel doboltak a faragottfájú karszék hímzett selyempárnáján. Csak
               néma fejbólintással intett, hogy folytassa.</p>
            <p>- Ettől kezdve urunk természete egészen megváltozott. A tiszttartón és az öreg
               Mátyáson kívül, minden cselédben fizetett kémet látott. A vendégek, mulatságok
               elmaradtak, magábazárkózott, bizalmatlan, komor és egészen a szigorúságig takarékos
               lett...</p>
            <p>Ő, aki azelőtt ki nem mozdult volna ősi kastélyából - egy váratlan levél vétele után
               nagy felindulások között azonnal elutazott. Azóta minden ősszel és tavasszal, néha
               egy évben többször is, Mátyás kíséretében hosszabb időre távol van, de senki se
               tudhatja, hová és miért, mert az öreg Mátyásból ugyan emberfia ki nem csal egy szót
               se...</p>
            <p>Midőn a szokott útrakelés ideje közeledett, sokat tanácskozott a tiszttartóval. Még
               évekkel ezelőtt e tanácskozásoknak néhány szavát sikerült ellesnem! Ekkor hallottam
               először, hogy valami fiút és sötét családi tragédiát emlegetnek.</p>
            <p>- «A fiú hároméves volt, midőn gondjaim alá vettem» - hallatszott Balázs uraságunk
               hangja.</p>
            <p>- «És nagyságod évenként kétszer, néha többször is meglátogatta» - felelte rá a
               képmutató tiszttartó.</p>
            <p>- «Úgy van! Bár jó helyen van gondozásban, mégsem hagyhatom tovább ott! Akármilyen
               messze van szülőhelyétől, mégis ráismerhet valaki - és elárulhatják a nevére és
               családjára nehezedő szörnyű titkot. Ennek pedig mindaddig nem szabad megtörténnie,
               míg csak huszonkétéves nem lesz. Ekkor már férfi lesz és meg tud küzdeni a rá váró
               feladattal.»</p>
            <p>A tiszttartónak feleletét nem hallhattam, de uraságunk hangosabban folytatta:</p>
            <p>- «Igazad van, öreg barátom! Kastélyom az ország másik végére esik a fiú
               szülőhelyétől. Jó messze lesz tehát! Felfedezéstől, mende-mondától nem kell félnünk.
               Én nem megyek sehová, hozzánk pedig elvétve is alig jön vendég, de ha jönne is, oly
               titokban, óvatosan végeztem mindent, hogy senkise akadhat nyomába. Születését és
               igényeit biztosító okiratait a végzetes titok leírásával együtt, az egyedül csak
               általam ismert rejtekbe zártam. E rejtek ajtaja tehát nem nyílik meg huszonkétéves
               kora előtt... Elemér nyolcéves múlt. Korához képest túlságosan ki van nemcsak
               testileg, hanem szellemileg is fejlődve. Éles ítélőtehetségével és
               megfigyelőképességével nem egyszer csodálatra ragadt. Nevelőszülei egy idő óta
               folyton azt írják, hogy valódi neve, származása és szülői után tudakozódik és
               zaklatja őket. El sem tudom képzelni, hogy jött rá, ki mondta meg neki, hogy a
               Véghvári Elemér név nem igazi neve. E nevet én adtam neki, s rajtam kívül senkise
               tudja... Ez nagy baj. De most ezzel ne vesződjünk. Elemért ide kell hoznunk, hol
               mindenki árvának és az én fogadott fiamnak fogja tartani, - ezzel aztán minden
               titkolódzás megszünik. Egyébként régi szándékom volt amúgy is, hogy őseim drága és
               nagyrabecsült nevét e gyermekre ruházzam. Összes javaimnak egyedüli örökösévé akarom
               tenni, miután saját fiamként szeretem.»</p>
            <p>Őméltósága, aki eddig lélegzetvisszafojtva hallgatta a beszédet, mintha kígyó csipte
               volna meg, felszisszent.</p>
            <p>- Tehát mégis igaz? - mormogta elfojtott haraggal.</p>
            <p>A volt nevelő élénken intett:</p>
            <p>- Saját füleimmel hallottam... és minden úgy történt, ahogy urunk elhatározta. Az
               aratás után hazahozta a fiút s vele együtt Vitál atyát, a nevelőt. Már három éve,
               hogy a szilaj, rakoncátlan fiú a háznál van és ha nem is mondta volna, minden
               tettéből kilátszott, hogy nagyságos urunk saját véreként szereti és a csillagokat
               leszedné érte az égről... Bizony, méltóságos uram, igen nagy baj, hogy az a gondolat
               előbb nem ötlött eszébe, ami most fiával idehozta. Ha ezt évekkel ezelőtt megtette
               volna, ma talán másképp állanának a dolgok. Akkor tán nem vette volna házához ezt az
               idegen kakukfiút, nem tenné javainak és nevének egyedüli örökösévé. Különben ki
               tudja? Lehet, tán akkor is megtette volna, mert annyi bizonyos, hogy ezt a tromfot
               méltóságod ellenére játszotta ki! - mondta Tarafás uram bizalmas hangon.</p>
            <p>- No majd mi is visszatromfoljuk! - felelte őméltósága fagyosan. - Hanem most azt
               mondja meg, tett-e bátyám a fiú javára törvényes végrendeletet?</p>
            <p>- Itt a kastélyban nem és tán másutt sem! Az ilyesminek híre menne! - válaszolta
               egész határozottan.</p>
            <p>A kamarás úr elégedetten bólintott.</p>
            <p>- Akkor még nincsen veszve semmi! - kiáltott élénken. - De lódobogást hallok!
               Bizonyára bátyám érkezett meg! - A behangzó patkócsattogásra az ablakhoz sietett.</p>
            <p>Közben felkelt a holdvilág és nappali fénnyel árasztotta el a kastély udvarára
               léptető két lovas alakját.</p>
            <p>- Jól bírja magát az öreg, pedig nálam vagy tizenöt évvel idősebb! De lám, valóban
               jól sejtettem! Az a fiú az erdőben csakugyan az ő fogadott fia volt... - mondta
               visszafordulva és sietve csengetett Vencelnek, hogy fiát azonnal hívja ide.</p>
            <p>- Még sok mondanivalóm lesz, Tarafás uram! - súgta oda félhangon, midőn ez nagy
               hajlongások és kézdörzsölgetések között kifelé hátrált. Majd belépő fia kezét
               megragadva, csipkés sapkája után nyúlt:</p>
            <p>- Gyerünk, fiam, Balázs bátyád elé....</p>
            
         </div>
        <div type="chapter">
            <head>
               II. FEJEZET.</head><head> A BÁRÁNYBŐRBE ÖLTÖZÖTT FARKAS.
            </head>
            <p>A hajnal rózsaszínű derengése mosolygott be az íves ablakokon, midőn a kamarás úr
               befejezte titkárának szóló levelét. Még egyszer figyelmesen végigolvasta, nem
               feledett-e ki belőle valamit.</p>
            <p>«...Mindenekelőtt kövess el mindent, - írta, - hogy hitelezőim egy ideig még békében
               maradjanak. Igérj meg nekik mindent, adj meg, amit kérnek, bármilyen kamat legyen
               is. Különösen annak a vérszopó, uzsorás gazembernek, Tulpenbauernak, vedd igéretét,
               hogy egy-két hónapig nem mozdul és ama bizonyos aláírásokkal ellátott váltókat
               pénzesládája rejtekében fogja őrizni.»</p>
            <p>E mondatnál őméltósága kissé izgatottan simogatta homlokát.</p>
            <p>«...A hivatalos kasszában lévő hiányokat illetőleg - olvasta tovább - bízom
               tapasztalt ügyességedben, hogy egy ideig még el tudod úgy palástolni, amint
               megbeszéltük. Csak Tulpenbauert igyekezz mindenáron türelemre bírni. Ez a fő! Levelem
               vétele után menj el, kedves Ulrik azonnal a vén gazemberhez, mert ha e veszedelmes
               váltókat az aláíróknak bemutatják, mi menthetetlenül veszve vagyunk, mert azonnal
               elrendelik a hivatalos kasszavizsgálatot.</p>
            <p>Ámbár úgy beszéltük meg a dolgot, hogy megérkezésem után azonnal bátyámhoz fordulok,
               hogy segítsen ki egy megfelelő summával, erről azonban egy időre le kellett tennem,
               hogy bizalmát és szeretetét megnyerhessem. Várakoznom kell segítő és megmentő
               szövetségesemre: a jó alkalomra, mely most se hagyott cserben, miután bátyám
               távollétében megbecsülhetetlen segítőt és szövetségest nyertünk volt nevelőm és
               házitanítóm, Tarafás Bence személyében.</p>
            <p>E derék férfiúval a következő beszélgetést folytattuk, mely, minden magyarázat
               helyett, téged is tájékozni fog az itteni viszonyokról...»</p>
            <p>Őméltósága itt újra bemártotta a tollat. Ámbár szóról szóra igyekezett visszaadni
               Tarafás urammal folytatott beszélgetését, úgy látszik, itt-ott mégis kihagyhatott
               valamit, mert gyors kézzel, hosszú közbeszúrásokkal pótolta a kifeledt részeket.
               Azután tovább olvasott:</p>
            <p>«Bátyám késő este érkezett haza és én szerető testvérként fiammal azonnal elébe
               siettem a folyosóra.</p>
            <p>Tárt karokkal siettem feléje, mire arca jéghideg, büszke kifejezést öltött és jobbját
               tiltakozva nyujtotta felém.</p>
            <p>- Egy lépést se tovább, nem ismerjük egymást! - kiáltotta metsző, fagyos hangon. De
               fiam elhalványodott arccal, mankóján feléje kopogott és remegő hangon szólalt
               meg:</p>
            <p>- Ez nem lehet Balázs bácsi, akiről én annyi jót és nemeset hallottam! Bácsi, hát így
               fogadsz bennünket?...</p>
            <p>Erre arcáról azonnal eltűnt a haragos kifejezés és fiamat melegen magához ölelte:</p>
            <p>- Isten hozott benneteket! - szólt azután egészen más hangon és egy Rudolfra vetett
               jelentős pillantással nekem is kezét nyujtotta.</p>
            <p>Pillantása persze azt jelentette, hogy ezt egyedül csak fiam kedvéért teszi. Mintha
               nekem nem lenne mindegy. A fő az, hogy célomat elérjem! Szegény Balázs! Teljes
               életében együgyű, érzelgő bolond volt, azért soha ki nem állhattam. Hanem, Ulrik
               barátom, fiamat jó volt elhozni! Nélküle hajótörést szenvedett volna minden
               számításunk, míg így reményeink már a legelső estén szépen virágzásnak indultak.</p>
            <p>Amint az ebédlőbe értünk, Balázs még egyszer karjaiba szorította fiamat és hosszasan
               nézte a gyertyák világánál.</p>
            <p>- Sok szépet és jót hallottam rólad, Rudolf s egészen így képzeltelek el, csak nem
               ilyen beteges színben! No de majd az itteni levegő helyrehoz, csakhogy akkor sokáig
               itt kell ám maradnod! - mondta Balázs megindult hangon.</p>
            <p>- Egyes-egyedül Rudolf gyógyulása végett jöttünk. Ha egy-két évre fiadnak fogadod,
               itt hagyom, Balázs! - szóltam közbe.</p>
            <p>- Igazán? Akarsz az én fiam lenni, Rudolf? Itt akarsz maradni ebben az unalmas
               kastélyban, vén medve nagybátyád mellett? - kérdezte Balázs úr.</p>
            <p>- Hálás szívvel és örömest! Ameddig akarod, itt maradok, mert szeretetedet ki akarom
               érdemelni. Tanulni itt is lehet! - felelte rá fiam.</p>
            <p>- No, akkor tüstént ismerkedjetek meg és legyetek jóbarátok az én fogadott és nevelt
               fiammal: Véghvári Elemérrel! - folytatta az én apai érzelmekkel büszkélkedő kedves
               bátyám és a hátamögött álló fiút Rudolf karjaiba tolta.</p>
            <p>- Mi már ismerjük és szeretjük egymást! - fecsegett az én máskor oly szótalan fiam.
               Mintha kicserélték volna. Meg szerettem volna tapsolni, oly melegen összeölelgette új
               barátját.</p>
            <p>Megvallom néked, Ulrik, hogy egy percre szinte visszariasztottak ennek a hitvány
               tacskónak a szemei.</p>
            <p>Heves szeretettel és ujjongó örömmel ugrott a fiam nyakába:</p>
            <p>- Már az erdőben is sejtettem, mintha valami súgta volna, hogy jóbarátok leszünk! -
               kiáltotta és ekkor egészen gyermek volt. De midőn én legbarátságosabb mosolyommal
               nyujtottam neki jobbomat, olyan gyanakodó s fürkésző tekintettel meresztette rám
               villogó fekete szemeit, mintha lelkembe látott volna - és e pillantás egy férfi
               kihívó, bátor pillantása volt...</p>
            <p>Balázs csodálkozó kérdésére én dicsérő szavakkal elmondtam, hogy az erdőben
               találkoztunk, ahol ő segítette ki megrekedt hintónkat.</p>
            <p>- Te ezt nekem nem is említetted, Elemér? - szólt Balázs szemrehányó
               pillantással.</p>
            <p>- Hisz nem tudtam, kicsodák! - felelte a fiú pirosra gyúlt arccal.</p>
            <p>- Azért nem szóltál, úgy-e, hogy meg ne dicsérjelek? Jól van, fiam, de a szerénységet
               se szabad túlságba vinni.</p>
            <p>A kastély lelkésze és Elemér nevelője szintén bejött a vacsorához és hogy teljes
               legyen az ismerkedés, házunk vén szolgája, Mátyás megkezdte a felszolgálást.</p>
            <p>Míg a vacsorát fogyasztottuk, addig én tisztába jöttem egynémely dologgal...</p>
            <p>Az én kedves Balázs bátyámat már ismered! Rajongó bolond, akinek a legósdibb fogalmai
               vannak a jellem, hazafiság, a név becsülete s más efféle korunkba nem illő, idejét
               múlt agyrémekről.</p>
            <p>Pater Vitál, a nevelő nagyon tudós ember lehet, de bátyámnak második kiadása, ámbár
               jámbor könyvmoly létére, szemeinek némelykor nagyon is áthatóan éles és fürkésző
               pillantása van. De azért mégsem kell annyira félni tőle, mint Tarafás uram
               gyűlölködésében állította.</p>
            <p>Azt azonban, amiket erről a tizennégyéves tacskónak látszó fiúról mondott, mindenben
               aláírom... Annyi szent, hogy tettetni, alakoskodni nem tud. Tekintetéből nyíltan
               kiolvasom ellenszenvét és bizalmatlanságát. De én már egy igen furfangos tervecskét
               forgatok a fejemben, amivel, azt hiszem, horogra keríthetjük...</p>
            <p>Most jön a negyedik személy, akit eddig se te, se én nem ismertünk, az én Rudolf
               fiam. Otthon harapófogóval kellett kiszedni minden szavát, itt: fecseg, mint a szarka
               és már az első este mindenkinek a szeretetét megnyerte. Most bánom csak, hogy nem
               magam neveltem, hanem idegenekre bíztam. Azok az átkozott nevelők annyira teletömték
               mindenféle erkölcsi együgyűségekkel, hogy noha félénk, engedékeny természetű, egész
               úton mégis ellenkezni mert velem. Majd megevett a méreg, mikor köpönyeget kellett
               fordítanom és erkölcsöt prédikálnom. Még szerencse, hogy el tudtam altatni a gyanúját
               és most azon a ponton állok, hogy saját fiamtól kell legjobban óvakodnom, nehogy
               kártyáimba lásson és megsejtse, hogy az én kezem intézi a dolgokat...</p>
            <p>A vacsora végeztével az történt, amit sejtettem.</p>
            <p>Midőn magunkra maradtunk Balázzsal, egyszerre eltűnt arcáról a vidám szívélyesség.
               Fagyos, visszautasító lett velem szemben s nem hittem volna, hogy az én együgyű,
               elparasztosodott bátyám olyan metsző gúnnyal tud vagdalkozni:</p>
            <p>- No, most megvallhatod, miért jöttél! Nyakig úszol az adósságban és egy jó csomó
               pénz kellene, úgy-e? Hanem erre hiába vársz! Jobb helyre is tudom tenni, mint a te
               pazarlásaidat fizetni...</p>
            <p>Hosszú lenne egészen éjfélig tartó vitatkozásunkat és az ő szenvedélyes
               szemrehányásait s fenyegetődzéseit leírni. Megtapsoltad volna tehetségemet, ha láttad
               volna, milyen türelmes megbánással fogadta a királyi tanácsos és kamarás öccs az
               idősebb bátya, a paraszt, korholásait s jó útra térítő prédikálását. Szántam-bántam
               büneimet, javulást igértem, mert hát mit nem tesz az ember, ha torkán van a kés. A
               dolog vége az lett, hogy fiam kedvéért még egyszer, de utoljára megbocsátott.</p>
            <p>- A gyerekeknek sejteniök se szabad a mi vitánkat és hogy te engem a végletekig
               elkeserítettél! - mondta mély megindulással, midőn szobáinkba távoztunk...</p>
            <p>Magad is beláthatod tehát, hogy egyelőre szó sem lehet a pénzkérdésről, hanem várni
               kell a jó alkalmat. Egészen nem fog megbocsátani soha, hanem azért kifizeti
               adósságaimat a fiam miatt. Miután efelől biztos vagyok, türelmesen kell várnom, míg ő
               maga hozakodik elő ezzel...»</p>
            <p>Eddig tartott a levél fontosabb része. Őméltósága elégedett mosollyal pecsételte le
               és titkárának: Eckhardt Ulriknak címezte az udvari kancelláriában. Azután eloltotta
               a csonkig égett viaszgyertyákat és vetkőzni kezdett, hogy reggelig még néhány órát
               pihenhessen.</p>
            <p>Mély álmából azonban csakhamar felriasztotta a reggelire hívó harang kondulása.
               Szeretett volna ugyan még egy kicsit pihenni, de még a régi időkből tudta, hogy
               bátyja mily sokat tart a rendre és pontosságra.</p>
            <p>Becsöngette tehát Vencelt és álmosan, ásítozva fogott az öltözködéshez.</p>
            <p>- Az úrfiak a kertre néző szobában vannak. Ott van reggelire terítve! - újságolta a
               lábujjhegyen ide-oda csoszogó Vencel.</p>
            <p>Őméltósága egy ablakmelletti karosszékbe ereszkedett, azután átengedte magát
               pótolhatatlan Vencelje műértő kezeinek.</p>
            <p>E pillanatban a kastély ura, Sághvári Balázs, jelent meg a reggeliző szobában és
               jókedvűen köszöntötte a fiúkat. Hatalmas termetét csipőig érő sötét cseresznyeszín
               prémes kurta dolmány s ugyanilyen színű magyar nadrág fedte.</p>
            <p>Sűrű fehér haját hátrafelé simítva hordta, de nem copfba fonva, hanem magyarosan,
               egyik fülétől a másikig görbe fésűvel leszorítva, mely viselet még nyíltabb s
               jóindulatúbb kifejezést kölcsönzött amúgy is nemes, ősmagyar vonású arcának.</p>
            <p>A kamarás úr bosszúsan szorította össze ajkait.</p>
            <p>- Ugyancsak jól bírja magát az öreg, pedig közel jár a hetvenhez! Várhatok, míg
               kibőjtölöm! - Mialatt Vencel a füleit takaró hármas vuklikat sütögette és egész
               hajporfelleget szórt a fejére, mindenféle gondolatok forogtak agyában.</p>
            <p>- Mit szólnál hozzá, Vencel, ha engem is olyan kuruc adjusztirungban látnál, mint
               bátyámat? - kérdezte leereszkedő tréfával, midőn komornyikja a copf végét másliba
               kötötte.</p>
            <p>- Jesszasz! Ilyen barbár szokást magára venne? Magasságod Bécsben mindig az első
               divatot követte! - merészkedett megjegyezni Vencel.</p>
            <p>- Hja, barátom, más szél, más köpönyeg! Ha farkasok közt vagy, azokkal kell
               ordítanod! - jegyezte meg őméltósága bölcselkedő hangon s öltözködését befejezve,
               lement a reggelizőbe. Mindenkit a legnyájasabb szavakkal és mézes mosollyal üdvözölt,
               beillatosított kezét tüntető szívélyességgel nyujtotta Elemér felé.</p>
            <p>- Jó reggelt, kedves kis rokon! Most látom csak, milyen vonzó külsőd van! Valóságos
               dalia vagy máris!</p>
            <p>Eközben félresandítva leste, szavai milyen hatást tesznek? Bátyja tekintete jólesőleg
               megvillant. Elemér azonban csak olyan visszautasító, hideg daccal fogadta, mint
               tegnap...</p>
            <p>- Ide ülök melléd, kis barátom! Megengeded, kedves Balázs? Bővebben meg akarok veled
               ismerkedni s velem is oly jóbarátságot kell kötnöd, mint Rudolffal! - szólt és még
               szívélyesebben mosolygott rá.</p>
            <p>- Ez a fiú csakugyan nem tud színlelni! Nyíltan kimutatja, hogy ellenségének tart -
               gondolta magában, miközben kellemes meglepetéssel vette észre, hogy gyönyörű
               ó-sѐvresi porcellánban illatos kávét hoz be az öreg Mátyás.</p>
            <p>Már előre borzongott attól, hogy neki is bátyja reggelijében kell részt venni, aki
               becsületes jó magyar szokás szerint egy kis kupa fűszeres meleg bort, hideg sültet és
               paprikás szalonnát reggelizett és e reggelit a két fiú is megosztotta vele...</p>
            <p>- Ördöngős fickó! Akarva se tudna jobban kedvében járni az öregnek! - gondolta,
               félszemével fiára tekintgetve, aki Elemérrel együtt mindenféle apró szolgálatokkal és
               figyelmességekkel kedveskedett bátyjának.</p>
            <p>A reggeli vége felé már messziről alázatosan köszöngetve, Cseresznyés uram
               közeledett...</p>
            <p>- Ó, a mi régi hűséges Cseresznyésünk! - üdvözölte őméltósága olyan szívélyességgel,
               hogy a derék, egyszerű férfiú el se merte hinni, hogy ez neki szól.</p>
            <p>Balázs úr reggelivel kínálta, de a tiszttartó alássan megköszönte. Ő már régen túl
               van rajta és csak azt jött jelenteni, hogy a park végében álló vár toronyboltozata az
               éjjel leszakadt. Ő ugyan már intézkedett, hogy tüstént hozzáfogjanak a takarításhoz,
               de egyebekben a további parancsokat várja...</p>
            <p>- Miféle vár az? - kérdezte Rudolf.</p>
            <p>- Igaz, te még nem láttad! - felelte Elemér. - Ez a Sághváriak ősi fészke s annyi
               érdekes monda és történeti emlék fűződik mohos bástyáihoz, hogy féltékeny gonddal
               őrizzük, tatarozgatjuk az idő viszontagságai ellen... Sághvári Huba nem egyszer
               verte el a tatárokat falai alól és üldözött Béla királyunk három napig pihent
               vendégszerető fedele alatt. Sághvári Aba pedig a parasztlázadás idején négy napig
               rejtőzködött a tövében viruló vén gesztenyefa védő lombjai között és annak
               gyümölcseiből táplálkozott...</p>
            <p>- Milyen szép és érdekes mindez!</p>
            <p>Most megszólalt Cseresznyés uram:</p>
            <p>- Az úrfi számára is volna valami üzenetem. Az erdőkerülő Pistája kora hajnalban
               azzal a hírrel állított be, hogy ráakadt a borztanyára. Amikor tetszik, ki lehet ásni
               és meglesz a kívánt borztarisznya.</p>
            <p>Elemér kitörő örömmel ugrott a tiszttartó nyakába.</p>
            <p>- Te is velünk jössz, Rudolf! Mert ilyet még nem láttál. Majd befogom kis kocsimba a
               ponnikat és kiviszlek. Üzenje ki, Cseresznyés apó, hogy holnap... Most pedig, mivel
               úgyis oda igyekszik, elkísérjük a várhoz! Támaszkodjál a karomra, Rudolf!</p>
            <p>- Bravó! Valóságos katonavér buzog e fiúban! Nem csodálnám, ha annak készülnél! -
               kiáltott fel őméltósága jól színlelt elragadtatással.</p>
            <p>- Hiszen az akarok lenni! - felelte rá Elemér határozottan.</p>
            <p>- Menjetek csak, kedveseim! - mondta a kamarás úr nyájasan integetve, midőn fia
               Elemér karjába kapaszkodott.</p>
            <p>- Megcsaltak! Mégsem lehet oly rossz, amilyennek mondták. Vagy talán a szülői ház
               emlékei a jó és igaz érzelmeit kezdik ébresztgetni szívében! - gondolta Balázs úr
               testvéri örömmel.</p>
            <p>- Te, Balázs, már csak bevallom, nevelt fiad valóságos boszorkánymester! Az első
               rohamra mindjárt bevette a szívemet. Olyan szép, derék, olyan megnyerő a viselkedése,
               hogy máris fiamként szeretem!</p>
            <p>És e perctől fogva nem múlt el egyetlen nap se, hogy azonnal heves védelmébe ne vette
               volna, ha Elemér valaki részéről intésben vagy megrovásban részesült.</p>
            <p>Természetesen emiatt nap-nap után tüzes vitái voltak ebéd és vacsora után páter
               Vitállal, aki a dorgatóriumot éppoly nélkülözhetetlennek tartotta, mint a mindennapi
               kenyeret.</p>
            <p>- Méltóságodat gyengéd érzelmei elragadják, - mondta egy ízben a lelkész szokott
               szelídségével - csak a saját engedelmes, hajlékony természetű fiáról vesz példát.
               Elemér szintén a legjobb fiú, de heves, lobbanékony és akaratos természetét
               mérsékelni, zabolázni kell....</p>
            <p>- Mély érzésű, tisztelendő atyám, mély érzésű!</p>
            <p>- Nem tagadom, hogy az, de mégis amellett maradok, amit mondtam! Nemcsak a dorgálás,
               hanem még a pálca is nélkülözhetetlen kelléke a nevelésnek, ott ahol kell... és
               Elemért is bizony párszor jól végig raktam, mikor akaratos önfejűségében nem akart a
               jó szóra hallgatni.</p>
            <p>Őméltósága méltatlankodva ugrott fel helyéről.</p>
            <p>- Micsoda? Ezt az okos, mélyérzésű fiút megverni! Bocsásson meg, tisztelendő atyám,
               de ez hallatlan valami! És te tűröd ezt, Balázs! - kiáltott szörnyűlködve.</p>
            <p>- De méltóságos kamarás úr! - mentegette magát ijedtében dadogva a jámbor
               tisztelendő, mintha csakugyan valami rosszat cselekedett volna.</p>
            <p>Sághvári Balázs nevetett.</p>
            <p>- Bizony Isten, jobban szereted Elemért, mint én, aki csecsemőkora óta neveltem.
               Vigyázz magadra, Ottó, mert ha elcsábítod tőlem, cserébe elveszem a fiadat. Rudolf
               máris nagyon a szívemhez van nőve! - mondta tréfásan.</p>
            <p>A kamarás úr mosolyogva mutogatta jól ápolt fogait, magában pedig elégedetten
               nevetett, hogy ilyen ügyesen rendezte a vitát. Egyik célját már elérte: fia
               megszerettette magát bátyjával... most már tehát csak a saját helyzetét kell
               megerősítenie, hogy bátyja eljátszott bizalmát és szeretetét ismét visszanyerje és e
               megerősödött állásból gyanú nélkül kezdhessen cselszövényeihez...</p>
            <p>Apró ravaszkodások és képmutatás által ezt a célját is hamarább elérte, mintsem hinni
               merte volna...</p>
            <p>Tarafástól már az első napon megtudta, hogy a rá árulkodó bécsi kémet Rübe
               Johannesnek hívják.</p>
            <p>Egy pillanat alatt készen volt tervével és egyszer, mikor valami részeg szolgáról
               folyt a szó, ügyes fordulattal így kezdett beszélni:</p>
            <p>- Furcsa esetem volt évekkel ezelőtt nékem is egy részeg fickóval! Vencel komornyikom
               elhalt feleségének egyik testvérhúga faképnél hagyta a részeges urát, aki
               mindenképpen vissza szerette volna csalogatni. De a szegény asszonynak elég volt a
               kínzásból és ütlegekből, tehát nem hajlott a szavára. Ekkor fenyegetni kezdte, sőt
               egy ízben késsel támadt reá.</p>
            <p>A szegény asszony kétségbeesve borult lábaim elé és pártfogásomat kérte, mire én e
               durvaságokon fellázadva, azonnal a rendőrfőnökhöz siettem és bár a részeges ipse
               maga is titkos rendőrügynök volt, pár hétre mégis a hüvösre tették Rübe Johannes
               uramat...</p>
            <p>Balázs úr és a tisztelendő e névre meglepetten néztek össze.</p>
            <p>- Most jön a java! - folytatta tovább könnyed mosollyal. - Midőn kieresztették, első
               dolga volt újra leinni magát és bolond, részeg fővel lakásomra tört, amiért feleségét
               pártfogásomba vettem; e tréfája azonban félesztendei börtönbe került. Ez aztán
               annyira megjuhászította őkelmét, hogy többé se nálam, se feleségénél nem
               alkalmatlankodott.</p>
            <p>Vitál atya egyetértő tekintetet vetett a kastély urával, mintha ezt akarná
               mondani:</p>
            <p>- Nem mondtam? Az az árulkodás bosszú műve volt! Azt a sok rosszat és elvetemültséget
               csak bosszúból találta ki az a gazember! - Balázs néma bocsánatkéréssel nyujtotta
               jobbját öccse felé.</p>
            <p>Őméltósága remekül játszotta a meglepettet, magában pedig jót nevetett mind a kettőn.
               Midőn lementek, minden lépésnél, mintha saját földjén járna, büszkén és diadalmasan
               dobbantott a lábával a talajra.</p>
            <p>Most már elérkezettnek látta az időt, erősnek érezte magát cselszövényei
               megkezdésére...</p>
            
         </div>
        <div type="chapter">
            <head>
               III. FEJEZET.</head><head> A BUJTOGATÓ.
            </head>
            <p>Őméltósága tetőtől talpig vidékies ruhába öltözve, a tükör előtt állott és szerepét
               tanuló színészként előre-hátra illegette magát, azután nagyot kacagott:</p>
            <p>- Mit szólnának barátaim, ha ebben a maskarádéban megpillantanának, - mormogta. A
               kalpagforma föveget is fejébe nyomta és elhagyta a szobát.</p>
            <p>Egyenesen a parkba ment, hogy szép új ruháját mindenkinek bemutassa. A mindenféle
               mesterséges alakra nyírt bokrok közt eltévesztette az utat és ide-oda járkáltában
               egyszerre csak Elemér és a tiszttartó hangja ütötte meg füleit. A régi várkastélytól
               vezető ösvényen közelegtek és egészen el voltak merülve a beszélgetésbe.</p>
            <p>Amilyen bosszús volt az előbb, annyira áldotta most magában a véletlent, mely
               errefelé vezette. Gyorsan átlépte a keresztező mellékutat, egy sátorozó páva alakjára
               nyírt taxusbokor mögé rejtőzködött, ahonnan nemcsak minden szót hallott, hanem a
               beszélgetők arcvonásait is láthatta.</p>
            <p>- Cseresznyés apó nem akar nékem felelni! De hát miért nem akar? - kérdezte Elemér
               neheztelő hangon.</p>
            <p>- Mert a gyanusítás nem szokásom! Azután a kamarás úr őméltósága a mi urunk testvére
               és vendége! - felelt tartózkodóan az egyeneslelkű, becsületes tiszttartó.</p>
            <p>- De én bizonyosan tudom, hogy Cseresznyés apó magában igazat ád nekem! Gyanakodik
               reá, cselszövőnek, álnoknak tartja s épp úgy fél, mint én, hogy csak megrontásunkra
               jött a kastélyba! - folytatta Elemér határozott hangon.</p>
            <p>- Én ezt egy szóval sem mondtam senkinek!</p>
            <p>- Az igaz! De azt hiszi, hogy én nem tudok a kegyelmed nyílt, őszinte arcvonásaiban
               olvasni?</p>
            <p>- Hazudni nem tudok! - felelte a tiszttartó erőltetetten, - de Elemér úrfi rosszul
               teszi, hogy az öreg Mátyásra hallgat. Az mindig ellensége volt a méltóságos
               úrnak!</p>
            <p>- Tudom! Éppen azért, mert ismeri. Balázs bátyámért ellenben életét áldozná... Ne
               bántsa hát, Cseresznyés apó, a mi hűséges öreg Mátyásunkat! - felelte Elemér
               tüzesen.</p>
            <p>- Én nem bántom! Csak az igazat mondom! Az ellenszenv gyakran vakká és igazságtalanná
               teszi az embert! Éppen az úrfinak nincs oka ellenségeskedni, mert a méltóságos
               kamarás saját fiaként, sőt talán még jobban szereti! - szólt megrovó hangon.</p>
            <p>- Ezt mondja Vitál atya és Balázs bácsi is! De nekem nem kell az ő szeretete, -
               válaszolta dacosan. - Ez is csak komédia! Ő tudja miért! De én kiolvasom sötét, álnok
               tekintetéből, hogy e tettetett szeretet alatt gyűlölség lappang! Bármit mondjanak is,
               engem elveszítene egy kanál vízben...</p>
            <p>- Igazsága van az úrfinak! - szólalt meg egy harmadik hang egyszerre mögöttük és a
               bokrok közül az öreg Mátyás lépett elő nagy komoran.</p>
            <p>- Ugyan, ne lovalja még kend is az úrfit! - mordult rá Cseresznyés bosszúsan.</p>
            <p>Az öreg cseléd komolyan csóválta fejét.</p>
            <p>- Én nem lovalom, de olyan vagyok, mint a jó kutya. Nem látom, nem tudom, csak
               sejtem, érzem a veszedelmet. Azt kérdezem, ha jóban töri a fejét, mit suttognak, mit
               trafikálnak együtt a volt nevelő urammal titkon, éjszaka idején?</p>
            <p>A méltóságos úr e váratlan felfedezésre oly gyors mozdulatot tett, hogy majd
               elárulták a bokor zörgő levelei.</p>
            <p>- Hát Tarafás urammal trafikálnak éjszakánként? - kérdezte hevesen a tiszttartó,
               egyszerre kiesve tartózkodó modorából.</p>
            <p>- Bizony azzal! Annak pedig jól ismerjük a természetét! Aki vele suttog, az jóban nem
               töri a fejét.</p>
            <p>Cseresznyés uram elgondolkozva csóválta a fejét.</p>
            <p>- Én nem kívánom senki kárát, nem is szoktam ártani senkinek, hanem már többször
               kértem nagyságos urunkat, távolítsa el a kastélyból a volt nevelőt. Adjon neki
               nyugdíjat és lakást a faluban, csak ne tűrje maga mellett, - de hát hiába! Nem viszi
               rá áldott jó szíve. Pedig már mennyi alattomos gonoszságot művelt ez az ember!</p>
            <p>- S még többet is fog művelni, mert most már szövetségese is van! - vágott közbe
               Elemér haragosan.</p>
            <p>- Nem hinném! - felelte a tiszttartó. - Majd a sarkában leszünk őkelmének! Az úrfinak
               pedig csak azt tanácsolnám, viselje magát nyugodtan és engedelmesen...</p>
            <p>- Ezt a tanácsot nem vártam Cseresznyés apótól! - fortyant fel indulatosan
               Elemér.</p>
            <p>- Mást pedig nem várhatott tőlem! Sokkal jobban szeretem uramat, semhogy haragot,
               visszavonást szítsak öccse ellen a hátamögött...</p>
            <p>- Bármit beszéljen is, ez az ember nem jó szándékkal jött ide! - makacskodott
               Elemér.</p>
            <p>- Azt csak Isten tudja, ki a szívekbe és vesékbe lát! De hát kérdem, mitől tart az
               úrfi? Mi ártalmára lehetne őméltósága a bátyjának?</p>
            <p>- Ez az, amit nem tudok! Ennek kellene a nyomára jönni!</p>
            <p>Cseresznyés uram csendesen mosolygott.</p>
            <p>- Én máris a nyomában vagyok! Őméltósága minden vagyonát elverte és nyakig úszik az
               adósságokban. Bizonyára jó csomó pénzre van szüksége megint. És csak a jó alkalmat
               várja, hogy kérésével előrukkolhasson s egyetlen fiát is tán szószólóul hozta el
               magával...</p>
            <p>Őméltósága a leshelyen bosszúsan harapott ajkaiba. Roppantul bántotta a büszkeségét,
               hogy ez az együgyűnek tartott tiszttartó így belelát kártyáiba. Ettől a perctől fogva
               még engesztelhetetlenebb gyűlöletet érzett iránta.</p>
            <p>- Nincs igaza, Cseresznyés apó! Rudolfnál tisztább, nemesebblelkű fiú nincs a
               világon! Ő nem részese apja terveinek, tudomása sincs semmiről. Inkább meghalna,
               semhogy valami alattomos tettet elkövessen. Erről mindjárt az első napon
               meggyőződtem! - kiáltotta Elemér hevesen.</p>
            <p>- Hiszen nem vádképpen mondtam! Isten látja lelkemet, szívem mélyéből vonzódom ahhoz
               a szelíd, bánatos arcú fiúhoz, mert látom, hogy uraságunkhoz tiszta szívéből
               ragaszkodik.</p>
            <p>- Atyját pedig nem szereti. Fél és irtózik tőle! Ez az, ami a szívén rágódik, ez
               teszi szomorúvá és bánatossá! - szólt Elemér igaz részvéttel.</p>
            <p>- Csakugyan? Megvallotta az úrfinak? - kérdezte a tiszttartó meghatottan.</p>
            <p>Elemér a fejét rázta.</p>
            <p>- Sokkal zárkózottabb természetű! Bár engemet nagyon szeret, mégse szólt soha
               egyetlen tiszteletlen vagy gyanusító szót se atyjáról... A multkor azonban, midőn a
               borz-ásásnál megáztunk, meghűtötte magát és lázálmában beszélte ezt ki, midőn éppen
               ágyánál virrasztottam...</p>
            <p>- Ez a kölyök lakosztályunkba furakodott! Jó, hogy eszébe nem jutott hallgatódzni! -
               gondolta ijedt dühvel őméltósága...</p>
            <p>Elemér pedig a megkönnyebbülés sóhajával folytatta:</p>
            <p>- Rettenetes érzés lehet, ha az ember apját nem tudja szeretni! Istenem, mennyire
               tudtam volna én édesapámat szeretni! Sokszor el-elgondolkoztam én már ezen,
               Cseresznyés apó!</p>
            <p>- Pedig verje ki az efféle gondolatokat a fejéből! - szakította félbe sebesen.</p>
            <p>- De nem lehet ám! Egyik gondolat szüli a másikat! Lássa csak, ezt magának már
               sokszor megvallottam, engemet az tett oly korán töprengővé és gondolkozóvá, hogy nem
               voltak szüleim. Míg más gyermek játszott, én mindig ezen gondolkoztam. Nem ismertem
               őket, még a nevüket sem tudom. Más árvagyermek legalább nevét, származását tudja, én
               előttem pedig ezt mind titok leple födi... - Hangjából rejtett panasz és fájdalom
               érzett ki.</p>
            <p>- Ne beszéljünk erről, drága úrfi! - kérte majdnem könyörgő hangon, Elemér azonban
               hevesen rázta a fejét.</p>
            <p>- Mindig ezt mondják! Mikor tudom hát meg igaz nevemet és a származásomat fedő
               titkot? Micsoda sötét titoknak kell annak lenni, amit ily féltékeny gonddal őriznek?
               Életemet adnám cserébe, hogy megtudhassam! - tört ki elkeseredetten.</p>
            <p>- Megint heveskedik az úrfi? Pedig megfogadta urunknak, hogy nem fog utána kutatni és
               kérdezősködni! A férfinak szavát kell tartani. Hátha meghallotta volna valaki! -
               szólott az öreg Cseresznyés szelíd szemrehányással.</p>
            <p>Elemér lesütötte tüzesen villogó szemeit:</p>
            <p>- Igaza van! - sóhajtotta megadással. - Fogadást tétetett velem, hogy húszéves
               koromig nem igyekszem a titkot megtudni... Balázs bátyám akkor könnyekig megindult és
               fejemre tette kezeit, majd így szólt:</p>
            <p>«Húszéves korodban te már érett férfi leszel! Akkor meg fogsz tudni mindent, hogy
               megfelelj a rád váró feladatnak.»... Hanem az még soká lesz!</p>
            <p>E pillanatban recsegő trombitaszó harsant meg a kastély előtt és mindjárt rá
               felhangzott a falubeli gyermekek csúfolódó sivalkodása. Éktelen lármával kiabálták:
               «Elmaradt az úr a lóról!» «Elmaradt az úr a lóról!»</p>
            <p>- Egy futár érkezik! - kiáltott Mátyás.</p>
            <p>- Vajjon kihez? Balázs bácsihoz? - sietett előre Elemér.</p>
            <p>Midőn már valamennyien eltávoztak, a kamarás úr is visszaindult a kastély felé:</p>
            <p>- Óvatosabbnak kell lennem! Ez a tacskó sokkal veszélyesebb, mint hittem. De most
               nézzük meg, mit hozott a futár?</p>
            <p>Lépteit meggyorsítva, épp akkor ért az udvar felőli előcsarnokba, amikor a lovas
               bevágtatott a kapun.</p>
            <p>Ez a lovas hírnök az akkori időkben nevezetes személy volt, akinek csudájára minden
               ember kiszaladt a kapu elé, ha nehéz lován, recsegő trombitaszóval az utcán
               végigvágtatott.</p>
            <p>Vörös frakkot, fehér szarvasbőr nadrágot, térdenfelül érő csizmákat viselt.
               Pofoncsapott karimájú kalapján egy fehér és egy vörös structoll lengedezett.</p>
            <p>Ez egyenruha láttára minden postamester köteles volt azonnal váltott lovat adni neki.
               Mikor pedig felharsant az «elmaradt az úr a lóról»-nak csúfolt trombitálása, minden
               szemközt jövő tartozott neki kitérni az útjából, mert csak gazdag és hatalmas emberek
               tehetik, hogy egy-egy levél vagy üzenet kedvéért ilyen vörösfrakkos embert lóra
               szólítva, addig ültetik egyik pihent lóról a másikra éjjel-nappal, míg csak
               rendeltetése helyére nem érkezik.</p>
            <p>A futár a bécsi-pozsonyi vonalról jött és Balázs úrnak, meg őméltóságának hozott
               leveleket.</p>
            <p>Balázs úr mindjárt felbontotta a magáét:</p>
            <p>- A főrendek rendkívüli ülést tartanak. Be kell mennem Pozsonyba! - mondta.</p>
            <p>Másnap kora hajnalban, midőn indulni készült, lovásza két megnyergelt paripát
               vezetett a csarnok elé.</p>
            <p>- Hát a másik ki részére lesz? - kérdezte csodálkozva.</p>
            <p>- Bocsáss meg, édes bátyám, de a reggelek oly szépek, hogy engem sétára csábítanak!
               Ha megengeded, elkísérlek - szólalt meg mögötte a kamarás úr, aki épp akkor lépett ki
               az ajtón.</p>
            <p>- Derék! Gyerünk hát! - kiáltotta és fiatalos könnyedséggel pattant nyugtalanul
               kapálódzó lova nyergébe.</p>
            <p>A szénfekete, telivér állat, alig hogy gazdáját hátán érezte, szilajon szökel,
               ágaskodott.</p>
            <p>- Csak lépésben, Tatár, lépésben! - csitította gazdája a tüzesvérű állat nyakát
               veregetve. A büszke paripa azonban csak kényszerítve engedelmeskedett, mert rohanni,
               vágtatni szeretett volna a hosszú pihenés után.</p>
            <p>- Balázs te, jó lenne, ha valami jámborabb természetű lovat választanál magadnak! Ez
               nagyon is akaratosnak és tüzesvérünek látszik! - jegyezte meg őméltósága, látván,
               hogy Tatár még mindig ellenszegül a kantárnak.</p>
            <p>- A hosszú pihenés okozza, különben szelíd, engedelmes természetű! Két éve járjuk már
               együtt a vidéket!... Hanem hát ne fecsegjük el az időt...</p>
            <p>Könnyű ügetésben vágtattak lefelé a magaslatot körülkígyózó szerpentin-úton és elérve
               a hársakkal szegett országutat, csakhamar egy gidres-gödrös, elhanyagolt mellékútra
               fordultak.</p>
            <p>- Az ördögbe is, ez aztán szép! - mormogta Balázs úr kedvetlenül, midőn a fordulónál
               széttekintett. De hát hiába tömetem be, az első zápor megint csak elmossa, -
               magyarázta öccsének. - A kamarás gondterhelt arcot vágott, midőn a vízmosások- és
               omlásoktól összevissza szaggatott meredek úton végig nézett.</p>
            <p>- Miért választod ezt a nyaktörő utat?</p>
            <p>- Mert két egész órával rövidebb a többinél! Te azonban jól tennéd, ha
               visszafordulnál, Ottó, mert bizony ez nem sétalovaglásra való út!</p>
            <p>- Mindegy, egy darabon mégis elkisérlek, bátyám!</p>
            <p>Jó darabot haladhattak, amikor őméltósága lassan-lassan visszaemlékezett, hogy suhanc
               éveiben ezen az úton járt rókalesre és szalonkázni, sőt valahol egy mély vízmosásos
               szakadéknak is kell lenni, melyen rozzant fahíd vezet keresztül.</p>
            <p>Meg is kérdezte bátyjától, messze vannak-e még a szakadéktól? Azt a feleletet kapta,
               hogy háromnegyed óra mulva elérik.</p>
            <p>Ez idő alatt csakugyan elérték a mély vízmosást, ahol őméltósága búcsúra nyujtotta a
               kezét.</p>
            <p>- Tovább már nem kísérlek, bátyám! Mikor várhatunk vissza?</p>
            <p>- Ha valami nem hátráltat, éjfélre!</p>
            <p>- Isten áldjon! De éjszakának idején csak nem kockáztatod ezt az utat? - kiáltott
               ijedten...</p>
            <p>- Nem először teszem! Tatár lábai biztosak! - felelte rá nyugodtan bátyja és útnak
               indult.</p>
            <p>Őméltósága amíg csak láthatta, nem mozdult helyéről, midőn azonban az út kanyarulatai
               elfedték szemei elől, leszállott lováról és apróra megvizsgálta a keskeny, korhadozó
               hídnak minden porcikáját.</p>
            <p>A kastélyban Vencel egy levélkével már várta.</p>
            <p>Midőn elolvasta, arca kiderült s szemeiben kaján, alattomos öröm gyúlt ki.</p>
            <p>- Ha Ulrik ügyesen veti horgát, bele fog harapni! De mit is beszélek! Cselszövésben,
               bujtogatásban nem akad neki párja... Az elvetett konkoly ki fog kelni, mi pedig
               tiszta búzát aratunk! - mormogta fogai között, azután hirtelen Vencelhez fordult:</p>
            <p>- Hol van a fiam?</p>
            <p>- A könyvtárteremben van, méltóságos úr!</p>
            <p>A kamarás úr erre egyenesen odasietett.</p>
            <p>- Jó, hogy itt talállak! A kancellártól futár érkezett. Egy fontos kérdés
               kidolgozásával bíztak meg. Ecélból több idézetre lenne szükségem Colbert és Hamilton
               munkáiból. Te mindkettő nyelvét jól érted, fordítsd le hát a kijelölteket, - mondta
               sebesen, miközben kikereste az óraláncán függő csecsebecsék közül a kis
               aranyírónt.</p>
            <p>A Sághváriak könyvtárát akkoriban is megnézhette akárki, mert egy egész óriási termet
               foglalt el, melynek felső részét egy körülfutó karzaton végig lehetett járni.</p>
            <p>Mind drága bőrbe kötött könyvek voltak, a tudományok minden ágazata, a legtöbb élő és
               holt nemzet nyelvén képviselve volt. Pompás díszkiadások, fejedelmi könyvtárak
               számára való ritkaságok, nagybecsű kéziratok, incunábulumok, a lánccal lezárt óriási
               kötetektől kezdve a legfinomabb maroquin kötésig és mindez szépen rendezve,
               szembeötlő, gyönyörü osztályozással.</p>
            <p>Ezért szeretett «a könyvmoly», mint Rudolfot Balázs úr tréfás kedveskedéssel
               elnevezte, annyira a teremben időzni. Ha egyszer ide vehette magát, még Elemér is
               csak nagynehezen tudta lecsalogatni és most is annyira el volt merülve az olvasásba,
               hogy atyja zajos belépésére valósággal megrázkódott.</p>
            <p>- Természetesen mától fogva nékem is a legnagyobb visszavonultságra lesz szükségem,
               hogy eszméimet megérlelve, művemet kidolgozhassam. Majd kikeresek a parkban valami
               csendes rejtekhelyet, a cselédségnek pedig meghagyom, hogy semmi szín alatt ne
               merjenek zavarni! - beszélte tovább nagy hangon, mialatt a lapokat forgatva,
               irónjával jegyezgetett... de amint véletlenül feltekintett, fiának kétkedést és
               visszatetszést kifejező tekintetével találkoztak szemei.</p>
            <p>Az apa és fiú közötti hideg, szeretetlen viszony ahelyett, hogy javult volna,
               napról-napra növekedett. Rudolf, ahol csak lehetett, ösztönszerűleg kerülte az
               apjával való találkozást, mert nem tudott részese lenni semmiféle alakoskodó játéknak
               és kétszínűségnek.</p>
            <p>Őméltósága erre rendesen csak gúnyosan, fölényes mosollyal válaszolt, most azonban
               oly zord, fenyegető tekintetet lövellt fiára, hogy az belesápadt:</p>
            <p>- Nos? - kérdezte jéghideg, metsző hangon.</p>
            <p>E pillanatban a faragott, címeres ajtószárnyat nagy robajjal felrántották.</p>
            <p>- Tégedet csak itt kell keresni! Ugyan, mit bujod örökösen a könyveket! Erre akkor is
               ráérsz, ha megvénülsz! Gyere, Rudolf! - kiáltott vígan a betoppanó Elemér. Midőn
               azonban a kamarás urat megpillantotta, egyszerre kedveszegetten elhallgatott és
               erőltetett meghajlással, szó nélkül távozott.</p>
            <p>Őméltósága gonosz pillantással nézett utána.</p>
            <p>- Csak ezt akartam! Ahová most mégy, oda nem kell tanu - mormogta. - Azután fiának
               meghagyta, hogy az idézetekre szobájában várakozik és gyors léptekkel elhagyta a
               könyvtártermet.</p>
            <p>Elemér ezalatt bosszúsan ballagott lefelé a lépcsőkön. Az előcsarnokba érve,
               szórakozottan pillantott a falu felé, a másik pillanatban azonban már érdeklődve
               figyelt, mert a hosszú utca csak úgy feketéllett az emberektől és lármás dobpuffogás,
               réztányér csengés, klarinét sivítás hallatszott a kastélyig.</p>
            <p>- Mi történik a faluban? - kérdezte a cselédektől, de csak a lovászgyerek tudta
               megmondani, hogy komédiások vannak ott betanított kutyákkal és majmokkal.</p>
            <p>- Egy fekete komédiás veri a dobot és réztányért, a másik pedig egy csudaokos
               lovacskával produkálja magát.</p>
            <p>- A lovacskát látnom kell! - kiáltott élénken és a másik pillanatban már, a rövidebb
               utat választva, sietett a falu felé.</p>
            <p>Közel a komédiásokhoz egy finoman öltözött idegent látott az országút fái alatt
               fel-alá sétálgatni, aki látszólag annyira el volt merülve a gondolataiba, hogy
               mindaddig észre se vette, míg csak szemtől-szembe nem állottak egymással.</p>
            <p>Amint azonban felpillantott, a bámulat és megdöbbenés kiáltásával hátrált visszafelé
               és a váratlan felindulástól e szavak röppentek el ajkairól:</p>
            <p>- Ilyen hasonlóság lehetetlen! Lehetetlen! Ez az ő fia! Ennek kell az eltünt fiúnak
               lenni!...</p>
            <p>Elemért villámcsapásként érintették a hallottak és egész teste megremegett belé.</p>
            <p>- Ismerte atyámat, szüleimet? - kérdezte elfúló, reszkető hangon. Szorongó lelkének
               minden vágya és aggodalma tekintetében égett.</p>
            <p>Az idegen ezalatt szemmelláthatólag erőlködött, hogy leküzdje megindultságát:</p>
            <p>- Nem csalódhatom! Nem! Ezek a szemek! E tekintet egészen az övé! A hang is, csakhogy
               fiatalabb csengésű! S ha még az a fekete anyajegy is a nyakán lenne...</p>
            <p>Elemér elfojtott kiáltást hallatott és egyetlen rántással feltépte kihajtott elejű
               ingének magas gallérját:</p>
            <p>- Az az anyajegy a nyakamon van! Beszéljen, beszéljen! - lihegte. Szörnyű izgalmában
               alig tudott szóhoz jutni.</p>
            <p>- Mindenekelőtt nyugalom és hidegvér, - csillapította komoly hangon az idegen, aki
               ekkorra már egészen visszanyerte higgadtságát.</p>
            <p>- Ki volt atyám? Kik voltak szüleim? - esengett Elemér.</p>
            <p>- Ki volt? Hát mi a neve magának, fiatalember? - kérdezte bámulva az idegen.</p>
            <p>- Véghvári Elemér!</p>
            <p>Az idegen meglepetve csóválta fejét...</p>
            <p>- Ez nem atyám neve? - kérdezte szorongva Elemér.</p>
            <p>- Nem! - volt a határozott válasz, azután sebesen hozzátette:</p>
            <p>- Ki nevelte föl? Kinek a kastélya ez itt?</p>
            <p>- Sághvári Balázs volt nevelőatyám. Övé ez a kastély!</p>
            <p>Az idegen újra az ijedtség és elszörnyedés hangjával hátrált.</p>
            <p>- Micsoda, övé ez a kastély? Sághvári Balázsnál lakik? Ez az ember a nevelőapja! Most
               már értem! Ez a leghitelesebb bizonyíték! - kiáltott olyan szilaj felháborodással,
               hogy Elemér szinte szavát vesztette és csak rémülten meredt rá...</p>
            <p>- Itthon van Sághvári Balázs? - kérdezte azután sürgető hangon az idegen.</p>
            <p>- Nincs! Pozsonyba ment!</p>
            <p>Az idegen megkönnyebbülten sóhajtott fel.</p>
            <p>- Hála Istennek! Majd vesztembe szaladtam én is! - dörmögte, majd szörnyű
               komolysággal folytatta:</p>
            <p>- Inasomat látom jönni a falu felől. Eltörött kocsim helyre van igazítva.
               Fiatalember, igérje meg, hogy e találkozásról egy teremtett léleknek se szól!
               Különösen Sághvári Balázsnak nem szabad róla tudni.</p>
            <p>- Nevelőatyámnak?</p>
            <p>- Ne nevezze így - szakította félbe hevesen. - Éppen neki nem szabad tudni
               rólam...</p>
            <p>- Ó, uram! Mindenre kérem, ami szent, ha ismerte szüleimet, mondja meg, kik voltak és
               mit jelentenek rejtélyes szavai? - esdekelt a fiú, fogadalmát, mindent feledve.</p>
            <p>- Igérem, hogy mindent meg fog tudni, ha megigéri, hogy a bűnösök lakolni fognak! -
               szólott az idegen ünnepélyes hangon.</p>
            <p>- A bűnösök! Hát bűn történt? - kiáltotta megrázkódva Elemér.</p>
            <p>Az idegen idegesen felnevetett.</p>
            <p>- Csak a bűnt szokták a titok leplébe burkolni... Mennél nagyobb a bűn, annál
               féltettebb a titok... De én tudom, hol kell keresni a bizonyítékokat és meg is fogom
               találni. Rövid idő mulva kezében lesznek a bizonyítékok, melyekből meg fog tudni
               mindent... Azok majd megmagyarázzák, ami rejtély van mostani szavaimban.</p>
            <p>- Soká lesz az? - kérdezte csüggedten Elemér.</p>
            <p>- Nem! Ha én nem jöhetek, majd egy megbizottam fogja átadni...</p>
            <p>Egy egyenruhás inas közelgett a beszélgetők felé:</p>
            <p>- A kocsi az országúton várja Magasságodat! - jelentette mély meghajlással.</p>
            <p>- Jól van - intett nagyúri leereszkedéssel az idegen. - Tehát csak titok és
               óvatosság! Ha levelet fog kapni, annak minden szavát feltétlen parancsként kövesse! -
               folytatta és hangját egészen a suttogásig halkította. - Egyetlen szó is áruló lehet!
               Akkor pedig minden elveszett és a titok titok, a bűn pedig büntetlen marad örökre! Ép
               azért nem árulhatok el most idő előtt semmit! - gyorsan búcsút intett és sebes
               léptekkel egy mellékösvényre fordult.</p>
            <p>Elemér még akkor is merőn nézett abba az irányba, amikor az idegen már rég eltünt.
               Azután nyugalmát vesztett szívvel s felzavart lélekkel tért vissza a kastélyba.</p>
            <p>Őméltósága az ablakból leste és pokoli öröm rajzolódott arcán, midőn
               megpillantotta.</p>
            <p>- Úgylátszik, Ulrik jól végezte dolgát... Most már csak várjuk a
               következményeket...</p>
            
         </div>
        <div type="chapter">
            <head>
               IV. FEJEZET.</head><head> A LEVÉL.
            </head>
            <p>- Mi leli ezt a fiút, tisztelendő atyám? Azelőtt kötéllel se lehetett volna
               egyhelyben tartani, most meg órákhosszat némán elüldögél egymagában. Ha szólnak
               hozzá, felriad, mintha álomból ébredne, amellett konokul tagadja, hogy valami baja
               volna. Tán összezörrent valakivel? - kérdezte Balázs úr a tisztelendőt.</p>
            <p>- Éppen én is erről akartam nagyságoddal beszélni!</p>
            <p>- Tán atyaságod pirongatta meg kelleténél erősebben valamiért? - folytatta Balázs úr
               a kérdezősködést.</p>
            <p>- Isten mentsen! - tiltakozott buzgón a nevelő. - Mióta vendégeink itt vannak, a
               legpéldásabban viseli magát. A legkisebb szilajságot vagy hirtelenkedést se lehet
               szemére vetni. Aztán egy kis pirongatást csak nem vesz annyira a lelkére, hogy
               hetekig begubózzon tőle!...</p>
            <p>- Hetekig! Eszerint míg én Pozsonyban tartózkodtam...</p>
            <p>- Igenis, Elemér mogorva, emberkerülő viselkedése attól a naptól kezdődött, midőn
               nagyságod Pozsonyba indult! Annak pedig a holnapi nappal éppen három hete lesz!</p>
            <p>- Talán Rudolffal zördültek össze? - találgatta tovább Balázs úr.</p>
            <p>- Dejszen az inkább a nyelvét harapná el, semhogy egy bántó szót szóljon neki. Hiszen
               annyira szereti, hogy ő búsul rajta legtöbbet és mindent elkövet, hogy felderítse. De
               semmise használ! Se az ő jóakarata, se az én kérlelő szavaim! Hiszen ismeri a
               természetét nagyságod. Amit nem akar megmondani, azt harapófogóval se lehet
               kicsikarni belőle!</p>
            <p>- Fájdalom! E hibájáról nem tudtuk leszoktatni. Tegnap is, ma is, hiába kértem,
               vallattam. Egy darabig konokul csak azt hajtogatta, nincs semmi baja, azután pedig
               hallgatott, úgyhogy utoljára méregbe jöttem, hogy elkergettem magam elől! - felelte
               Balázs úr bosszúsan.</p>
            <p>Vitál atya kedvetlenül csóválta fejét:</p>
            <p>- No pedig, ha nagyságodnak nem tárta ki a szívét, akkor senkinek se fogja megvallani
               a világon...</p>
            <p>Balázs úr egy darabig némán nézte, midőn azonban öccsének a hangját meghallotta a
               folyosón, kisietett:</p>
            <p>- Jó, hogy itt talállak! Nem akartalak munkádban háborgatni! Van egy kis időd?</p>
            <p>- Számodra mindig, bátyám! - felelte készségesen a kamarás úr. Különben is hozzád
               indultam, mert holnap Pozsonyba kell mennem. Egynémely iratot akarnék megnézni a
               megyei levéltárban.</p>
            <p>- Nos?</p>
            <p>- Meg akarom kérdezni, nincs-e valami elintéznivalód. Szívesen elvégezném azt is!</p>
            <p>Balázs urat, aki különben is nagyon ellágyult hangulatban volt, igen meghatotta ez a
               gyöngéd figyelem. Barátságosan karonfogta öccsét és szobájába vezette, ahol
               aggályaival együtt elmondta neki az iménti beszélgetést.</p>
            <p>Őméltósága először igen megilletődöttnek látszott, azután pedig minden ékesszólását
               elővette, hogy bátyját megnyugtassa. Ez részben azzal az érveléssel sikerült is neki,
               hogy az emberkerülő mogorvaság a kamaszévek sajátsága és ebben az időben az ő
               Rudolfja is szakasztott ilyen módon viselte magát. Legjobb orvossága: szépen magára
               hagyni, míg kimorfondirozza magát...</p>
            <p>- No látod, ez nekem eszembe se jutott volna! Persze, hogy ez az oka! Nem is lehet
               más! - hagyta helyben Balázs úr egészen megvigasztalódva, mire öccse ezzel a váratlan
               kérdéssel szakította félbe:</p>
            <p>- Bátyám te, ennek a mi Elemérünknek a vonásai engem élénken emlékeztetnek valakire,
               de bárhogy töröm a fejemet, nem tudom kitalálni, kire? E tüzes villogású, beszédes
               szemeket, e nemes vonású arcot mintha már láttam volna valahol.</p>
            <p>Mély csendesség támadt a szobában és a kamarás úr abban a hiszemben, hogy bátyja nem
               hallotta, amit mondott, másodszor így adta fel a kérdést:</p>
            <p>- Tulajdonkép kik voltak a szülői, honnan került hozzád és miért van mindez oly mély
               titokba burkolva?</p>
            <p>- Mit kérdezed? Mi közöd hozzá? - kiáltott rá Balázs úr durván. Indulatosan felugrott
               az asztal mellől, ott akarta hagyni öccsét, de a másik pillanatban, mintha megbánta
               volna hevességét, elfojtott hangon folytatta:</p>
            <p>- Ne kérdezz erről se engem, se mást, Ottó!</p>
            <p>A kamarás úr először sértődött arcot vágott, midőn azonban bátyja halvány, feldúlt
               vonásaira nézett, megilletődve kérlelte:</p>
            <p>- Ne haragudj, ha valami megrázó haláleset, vagy éppen valami gyötrelmes titok
               emlékét újítottam fel szívedben! - mondotta sajnálkozó hangon.</p>
            <p>- Úgy van! Nehéz és sötét titok lebeg a szegény gyermek és családja felett.
               Megmérgezném vele lelkét és egész ifjúságát, hacsak sejtetném is vele. Elég gondot és
               gyötrelmet okoz az is, hogy ez a titok titok maradjon előtte! - válaszolt bátyja.</p>
            <p>- Úgy, hát sejt valamit?</p>
            <p>Balázs úr csendesen biccentett:</p>
            <p>- Párszor már kérdezte tőlem valódi nevét! Pedig, ha ezt megmondom, elárulok vele
               mindent...</p>
            <p>- Mit feleltél hát neki?</p>
            <p>- Fogadást tétettem vele, hogy többet nem kérdezősködik!</p>
            <p>A kamarás úr fejét rázta, hogy ebben nem ért vele egyet:</p>
            <p>- Ez nem elég, Balázs! A legjobb megoldás lenne, ha fiadnak fogadnád és nevedet
               ráruházva, az egész titkot örökre elhallgatnád előtte...</p>
            <p>Bátyja pár pillanatig merőn nézett rá, azután fejét lehajtva gondolkozott:</p>
            <p>- Erről már gondolkoztam, Ottó, de a Sághvári név nem olyan, mint a ruha, amit ma
               felvesznek, holnap meg levetnek...</p>
            <p>- Nem értelek!</p>
            <p>- A titok nem maradhat örökké titok! Húszéves korában tudnia kell mindent, hogy atyja
               nevét tisztázhassa. Néked megvallok ennyit. Amint őt ismerem, ekkor letenné a mi
               nevünket! Így hát addig csak viselje mostani nevét...</p>
            <p>- Te fogod neki a titkot felfedezni, Balázs?</p>
            <p>Balázs úr borúsan csóválta a fejét:</p>
            <p>- Nem élek én addig és ez eszembe juttatja, hogy halandók lévén, minden percben
               elmúlhatunk...</p>
            <p>- Ugyan mi jut eszedbe! - szörnyűködött öccse hevesen.</p>
            <p>- Ne szakíts félbe minduntalan. Egy ízben már úgy is gondolkoztam róla, hogy
               egyetmást közölni kellene veled. Hallgass hát ide.</p>
            <p>Amint már mondtam, Elemért nevem és vagyonom örökösévé szándékoztam tenni és erről
               szóló törvényes végakaratomat át is adtam Szentpéteri János uradalmi ügyvédünknek,
               hogy helyezze letétbe a káptalannál. Ami annak rendje-módja szerint meg is
               történt.</p>
            <p>A végrendeletet azonban egy hónapja visszakértem és megüzentem az ügyvédnek, hogy
               jöjjön el mielőbb törvényes kellékekkel ellátni az újabb testamentumot, melyben
               csupán csak vagyonomról intézkedem. A fiskális úr máig se jöhetett, mert súlyos
               betegen fekszik és hetek, vagy tán hónapok mulva lesz egészséges.</p>
            <p>- Ugyan no, bátyám, már mirevaló ez a sürgős végrendelkezés? Hiszen erős, egészséges
               vagy! - korholta szelíd szemrehányással a kamarás.</p>
            <p>- Nagyon sürgős! - felelt Balázs úr komolyan. - Emberek vagyunk, minden percben
               készen kell lennünk...</p>
            <p>- Az Elemér nevét és titkát rejtő iratok és okmányok az én kezemben vannak, és hogy
               hivatlan kezek ne férhessenek hozzá, olyan rejtekhelyen őrzöm, amelyet rajtam kívül
               nem fedezhet fel senki.</p>
            <p>Már most, ha én véletlen meghalnék, a titok örökre el lenne temetve és a szent
               hagyaték nem jutna soha a fiú kezeibe. Épp ez okból, végrendeletem mellett van egy
               lepecsételt táska, amely a rejtekhely titkát és kulcsát őrzi. Elemérnek csakis
               húszéves korában szabad átadni, ha ugyan addig a véletlen másképp nem fordít a
               dolgokon...</p>
            <p>Igérd meg nekem tehát, Ottó, hogy ez csupán kettőnk titka marad és ha velem valami
               történnék, e csomagot érintetlenül és megőrzés végett átadod a káptalannak.</p>
            <p>- Nemesi szavamra és becsületemre igérem ezt néked, bátyám, - válaszolt öccse
               ünnepélyes kézszorítással.</p>
            <p>Balázs úr még szólni akart valamit, de e percben egyik ispánja jött érte és a közeli
               majorba hívta. A kamarás úr is nagy vígan elhagyta a szobát és előbbi ünnepélyes
               hangulatához éppen nem illő vidám dudolgatással a parkba indult.</p>
            <p>- Lássuk csak, mit csinál ilyenkor a fiam? Mindent jó tudni az embernek!... Az imént
               a fák között láttam bujkálni, közben már bizonyára ráakadt a mi kedves Elemérünkre
               tóparti magányában! - mormogta gonosz nevetéssel, miközben egy lugasformán
               összeboruló mellékútra fordult.</p>
            <p>A tó közelében lassítani kezdte lépteit, mert éles fülei csakugyan halk beszélgetést
               hallottak a földig aláhajló fűzfák alól. A tavacska egy részét ezek szegték és az így
               képzett nagy félkörnek a közepén Pán isten szobra állott, sűrű taxusfallal a háta
               mögött.</p>
            <p>Emögé a taxusfal mögé húzódott tehát, ahonnan nemcsak mindent hallott, hanem
               láthatott is és éppen akkor ért oda, amikor fia ezeket mondta:</p>
            <p>- Ide bújsz tehát! Azért nem talál rád senki!</p>
            <p>- Ide hát, hagyjatok nekem békét. Embert se szeretek látni! - felelte rá indulatosan
               Elemér.</p>
            <p>- De hát mi lelt? Mi bajod? - kérdezte részvéttel. De hiába várt feleletre, barátja
               makacsul összeszorított ajkakkal hallgatott.</p>
            <p>- Elemér, most se akarod megmondani, mi bajod?</p>
            <p>- Ugyan ne zaklass annyit te is! Hányszor mondjam már! Nincs semmi bajom!</p>
            <p>- Jól van, megyek! Ezt az elutasítást azonban nem érdemlem tőled! - mondta Rudolf
               inkább szomorú, mint megbántódott hangon és mankója után nyúlva, felkelt a
               gyeppamlagról.</p>
            <p>Elemér azonban felugrott és mindkét karjával átölelte:</p>
            <p>- Ó, ne haragudj rám! Ne tetézd gyötrelmeimet még azzal is, hogy megbántottalak! De
               nem szólhatok, nem szabad szólanom senkinek, ha azt akarom, hogy kínzó gyötrelmeim
               véget érjenek... - kiáltott szenvedélyes kitöréssel.</p>
            <p>Rudolfot ez a nem várt kitörés egészen megdöbbentette.</p>
            <p>- Jól van, nem kérdezlek többé, csak ne izgasd magad! - kérte csillapító hangon, -
               ámbár sejtem, hogy a nevedet és származásodat fedő titokról van szó. Más nem gyötörne
               annyira! Pedig hidd el, jobb, ha az ilyent mennél később tudja az ember!...</p>
            <p>Elemér válasza csak egy néma pillantásból állott, de a pillantása elárulta, hogy ő
               meg éveket adna életéből minden percért, ami azt az időt közelebb hozná.</p>
            <p>- Rudolf, mily szerencsés vagy te! - sóhajtotta kis idő mulva.</p>
            <p>- Azt hiszed! - szólt az keserű mosollyal.</p>
            <p>- Te tudod ki vagy, ismered szüleidet... de én se apámra, se anyámra nem emlékszem!
               Egyetlen vonásuk se maradt meg emlékemben!</p>
            <p>- Hát olyan kis korodban haltak el? - kérdezte résztvevő hangon.</p>
            <p>Elemér egy pillanatig izzó szemekkel nézett rá:</p>
            <p>- Hiszen ha csak meghaltak volna, én is a visszaemlékezés megnyugvó fájdalmával
               viselném sorsomat, mint a többi árva. De ez az, amit nem tudok! Amire a multból
               emlékszem, az csak nevelődajkám és Balázs bácsi képe... Egy nagy kerttel körülvett
               kőházban laktunk s dajkám hozzátartozóin kívül más idegen sohase jött a házba.</p>
            <p>Ahogy apró játszópajtásaimtól hallottam és mitsem sejtő, boldog tudatlansággal,
               dajkámat én is anyámnak, ennek bátyját pedig apámnak hívtam, és csak akkor kezdtem
               csodálkozni, amikor dajkám azt mondta, hogy az időnként megérkező Balázs bácsit kell
               apámnak hívni, mert ő az én apám...</p>
            <p>Amikor Balázs bácsi ezt megtudta, kemény szemrehányásokat tett dajkámnak, hogy miért
               nem hagyott meg e hitben. Erősen meghagyta neki, hogy jövőre óvatosabb legyen és ne
               sejtesse velem, hogy nincsenek szüleim.</p>
            <p>Ezt azonban én véletlenül meghallottam, és meghallottam más egyebet is. Dajkám és
               hozzátartozói azt hitték, alszom, pedig én suttogó beszélgetésüknek minden szavát
               behallottam kis alvószobácskámba.</p>
            <p>Így tudtam meg lassanként, hogy nekem nincs anyám, apám, de még a nevem se az enyém!
               A többi fiúnak van, nekem meg nincs? De hát miért?</p>
            <p>Szüntelen ezzel a gondolattal foglalkoztam, dajkámnak és hozzátartozóinak mindaddig
               nem hagytam békét, amíg csak ezek az egyszerű emberek, kifogyva minden kifogásból,
               elmondták, ami keveset tudtak. A többit kérdezzem meg nevelőatyámtól, Sághvári
               Balázstól...</p>
            <p>Bár ezt a keveset se tudtam volna meg! Bárcsak megmaradhattam volna abban a hitben,
               hogy Balázs bácsi az apám. Ő legalább így akarta. De hiába, a véletlen meghiusította
               a jó szándékot... Egyszer aztán az is eszembe jutott: hogy másnak is meghaltak
               szülei! Miért nem titkolják el azoknak is a nevét és haláluk körülményeit? Miért van
               éppen én nálam minden oly szörnyű titokba burkolva?</p>
            <p>Ez a gondolat azután végképp felzavarta minden nyugalmamat. Mint a szarvas az
               oldalába lőtt nyíllal, úgy jártam-keltem én is e gondolattal... Mi lehet a titok?
               Valami szörnyű esemény vagy megrázó történet rejlik-e mögötte? Vagy valami bűnt, vagy
               szégyenteljes dolgot kell a mély titkolódzással takargatni?</p>
            <p>- Istenem, mennyit szenvedhettél! - kiáltotta Rudolf és barátja kezét megragadta.</p>
            <p>- Amikor Balázs bácsit megkérdeztem, iszonyúan felindult, azután pedig haragosan
               rámrivallt, hogy hagyjak békét ezeknek a dolgoknak! - folytatta tompa, érctelen
               hangon Elemér...</p>
            <p>- Balázs bácsi jót akar! Fogadj neki szót! húszéves korodban megtudod, - akkor már
               férfi leszel és erős lélekkel nézhetsz szembe mindennel! - mondta megindult hangon
               Rudolf.</p>
            <p>- Az egy végtelenség! Addig nehéz lesz ezt a gyötrő bizonytalanságot elviselni. Hátha
               szüleimet meggyilkolták? Hátha ártatlanul meggyalázták nevünket? Hol keressem akkor
               a gyilkost, nevünk meggyalázóját? Kin bosszuljam meg szüleimet? Hiszen én lennék a
               kerek föld leggyávább, leghitványabb teremtménye, ha nem tenném.</p>
            <p>Hej, hogy szikráztak ennek hallatára őméltósága szemei és még akkor is ördögi örömmel
               dörzsölgette kezeit leshelyén, amikor a fiúk már messzire távoztak a fűzfák alól.</p>
            <p>- Minden úgy megy, mint a karikacsapás! - ujjongott magában. Most már a játék nyerve
               van, mert az a bizonyos levél világgá űzi a háztól... Arról pedig majd gondoskodom,
               hogy soha vissza ne kerülhessen erre a tájra... mormogta, miközben óvatosan
               széthárítva a bokrokat, egy egészen ellenkező irányú mellékútra fordult.</p>
            <p>- Úgy van! Az az idő lesz a legalkalmasabb! Balázs Pozsonyban lesz és nekünk szabad
               kezünk marad a cselekvésre! - mondta magában, hosszú töprengés után. - Amikor látta,
               hogy sétája közben majdnem a parkot érintő vadaskertig jutott, kinyitotta a kis
               korhadt lécajtót és a rét közepén magányosan álló vén vadkörtefa felé lépdelt.</p>
            <p>- Megnézem, van-e valami üzenet a számomra? - dünnyögte és midőn az erdőszélen
               legelésző pár őzsután kívül más élőlényt nem látott a közelben, a fa odvából egy
               összehajtogatott levélkét vett elő, melynek olvasása azonban ugyancsak elrontotta a
               jókedvét:</p>
            <p>«Tulpenbauer nap-nap után jobban türelmetlenkedik, nem akar tovább várakozni! Erős a
               gyanúm, hogy többi hitelezőinket is ő sarkallja. Ez a vén róka valamit forgat a
               fejében. Ama bizonyos váltókat, törik-szakad, de ki kell váltanunk rövidesen...»</p>
            <p>Aláírás nem volt, őméltósága azonban enélkül is tudta, hogy titkárjától jönnek e
               sorok. Nagyon nyomott hangulatban tért vissza a kastélyba. Azonnal íróasztalához ült,
               több levelet írt, melyeket, midőn besötétedett, szokás szerint Tarafás uram vitt a
               szomszéd városba.</p>
            <p>- Addig mit se tehetünk, míg Balázs itthon van! Különben majd meglátom, micsoda
               hireket hoz Seligmann. Holnap találkozom vele Pozsonyban! - mormogta mélyen
               elgondolkozva és mivel már későre járt az idő, becsengette Vencelt, hogy segítségére
               legyen a vetköződésnél.</p>
            <p>Másnap kora hajnalban útnak indult, de még aznap híradás érkezett tőle, hogy a
               kancellár hívására, fontos ügyekben Bécsbe kellett utaznia. Nyolc nap mulva tért
               vissza, még komorabban, még kedvetlenebbül.</p>
            <p>- Igazi cigányéletet élünk! Te megjöttél, én pedig megyek! Bizony Isten, szeretném,
               ha már vége lenne ennek az örökös ülésezésnek - mondotta Balázs úr a következő napon,
               amint fiatalos könnyedséggel lovára pattant.</p>
            <p>- No, nem tart már soká! - vígasztalta öccse, aki a többiekkel együtt lekísérte az
               udvarba. Különben mikorra várhatunk vissza?</p>
            <p>- Mához egy hétre! János-napján itthon leszek!</p>
            <p>- Úgy rohan, mint valami táltos! Én nem tartanám hátaslónak ezt az akaratos dögöt! De
               hát a nagyságos úr nem hallgat a szóra! - mormogta fejcsóválva az öreg lovász, amint
               ló és lovas eltüntek az első kanyarodónál.</p>
            <p>- Miért sóhajtott olyan nagyot, nemzetes uram? - dörmögte ugyanekkor az öreg Mátyás a
               mellette álló tiszttartó fülébe.</p>
            <p>Cseresznyés uram zavarában a torkát köszörülte, mert nem szerette, ha valami
               ellágyuláson kapták. Most is elutasító hangon felelte:</p>
            <p>- Hát csak azért, mert jól esett. Ha az ember vénülni kezd, könnyen áll nála az
               ilyesmi!</p>
            <p>A vén szolga azonban hitetlenkedve csóválta a fejét:</p>
            <p>- Keményebb embernek ismerem kegyelmedet! Vallja be, hogy urunkért aggódik! Egy olyan
               szilaj dög hátán, azon a nyaktörő hegyi úton még egyszer baj történhetik! És hozzá
               még tizenharmadikára, péntekre igérte visszatértét! Ez kétszeresen rossz nap! Csak
               valami baj ne érje! - dörmögte aggodalmasan.</p>
            <p>- Nem röstelli az ilyen vénasszonybeszédet! - dorgálta Cseresznyés indulatosan, de
               csak azért, hogy saját aggodalmát elpalástolja.</p>
            <p>A kamarás úr, szobájába érve, türelmetlenül csengetett Vencelért.</p>
            <p>- Ezt a levelet rögtön a városba viszed és futárt fogadsz! - mondta, miközben pár
               sort vetett sebesen a papírra és címeres gyűrűjével három helyen is lepecsételte.</p>
            <p>- Így ni, ezzel hát rendben volnánk. Három nap múlva Ulrik vagy Seligmann itt lesz...
               és átadják neki a levelet. Hahaha! mire Balázs hazajön, az úrfinak csak hült helye
               lesz a házban! - mormogta, azután pedig fennhangon hozzátette:</p>
            <p>- Siess vele, hogy délre itthon légy!</p>
            <p>Éppen delet harangoztak, mire Vencel hazatért. Mindjárt utána egy kopott utazóhintó
               gördült be az udvarra, melyből egy ferencrendi szerzetes szállott ki s Vitál atyával
               és a kastély urával óhajtott beszélni.</p>
            <p>Az utóbbi távollétében a kamarás úr fogadta a vendéget. Midőn Vitál atya
               megpillantotta, bámulva csapta össze kezeit:</p>
            <p>- Per amorem Dei! hol jársz erre, Polikarp testvér?</p>
            <p>- Érted jöttem! A rend főnöke meghalálozván, egyhangulag téged választottak meg
               helyére és a szerzet azonnali visszatértedet óhajtja! - felelt Polikárp atya.
               Őméltósága zajosan gratulált az új rendfőnöknek s örvendező kézdörzsölgetés között
               invitálta őket befelé.</p>
            <p>A jámbor Vitál atya sóbálványként állott ott s pár pillanatig szinte szavát vesztette
               meglepetésében. De szelíd természetéhez és fogadalmához híven, engedelmesen fejet
               hajtott a szerzet akarata előtt és ebéd után mindjárt hozzá fogott a készülődéshez.
               Mikor a kocsi előállott, őméltósága még egyszer biztosította, hogy bátyja rendkívül
               fogja sajnálni, hogy személyesen nem vehet búcsút tőle.</p>
            <p>- Őnagyságát Pozsonyban felkeresem! - szólt Vitál atya és midőn mindenkitől
               elbúcsúzva, Elemért karjaiba zárta, jóságos szemeiben könnyek ragyogtak és hangja
               majdnem megtagadta a szolgálatot a nagy felindulástól.</p>
            <p>Mindenki megilletődve nézett a távozó kocsi után, csak őméltósága dörzsölte boldogan
               és elégedetten kezeit, midőn visszatért szobájába.</p>
            <p>- Ez hát elment! Egy ellenféllel megint kevesebb! Maga a véletlen is szövetségesünkké
               szegődik!... Még három nap... és a Sághvári-kastély minden kincsével, gazdagságával
               a miénk!... Én és fiam leszünk az egyedüli örökösök! - dörmögte magában.</p>
            <p>Alkonyattájban, rendes szokása szerint, most is elsétált a vadaskert közelében álló
               odvas körtefáig, nem is álmodva, hogy már napok óta két árgusszem kíséri minden
               lépését.</p>
            <p>Az öreg Mátyás vette észre a dolgot és mert Cseresznyés kételkedésével nem boldogult,
               Elemért avatta a titokba.</p>
            <p>Hanem hát hiába vigyáztak, leskelődtek. Az odú nap-nap után üres maradt és egy
               teremtett lélek se közeledett a magányos körtefához.</p>
            <p>A kamarás úr alig mozdult ki a kastélyból, vagy ha kimozdult is, hát csak rövid
               sétákat tett a ház körül és a nap legnagyobb részében művét diktálta fiának.</p>
            <p>- Meddig várjunk még? - kérdezte türelmét vesztve Elemér, midőn a negyedik napon se
               vettek észre semmit.</p>
            <p>- Türelem, úrfi! Óvatosabbnak kell lennünk! Talán észrevették, hogy rájuk lestünk és
               most ki akarnak bőjtölni, - biztatta Mátyás.</p>
            <p>- Mit tegyünk hát? - kérdezte újra Elemér, aki az öreg állításaitól egészen
               feltüzelve azt remélte, hogy az oduba rejtett levelekből fontos titkok nyomába fog
               jutni.</p>
            <p>- Mit tegyünk? Bízza csak rám az őrködést!</p>
            <p>Elemér, Robaj nevü agarát előfüttyentve, a földekre indult. A nap melegen sütött, így
               hamar visszafordult a falu felé vezető árnyas útra. Midőn a fák alá ért, sajátságos
               szorongó érzés vett rajta erőt.</p>
            <p>- Milyen különös volna, ha megint találkoznék azzal az ismeretlennel, aki családom
               titkát ismeri! - gondolta szívdobogva, - amikor arra felé közeledett, ahol
               multkoriban a titokzatos idegennel találkozott.</p>
            <p>Alighogy ezt gondolta, csaknem elsikoltotta magát, mert ugyanazt a komornyikforma
               embert látta kilépni a bokrok közül, aki azt az ismeretlent kísérte. Sőt, ha kissé
               jobban körülnézett volna, Vencel hórihorgas alakját is felfedezhette volna, amint a
               bokrok között bujkálva, nagy sietséggel a kastély felé osont.</p>
            <p>De ő csak azt az egy embert látta, akit évtizedek múlva, ezrek és ezrek között is
               megismert volna! Pár ugrással áttörte magát a bokrok között és a sietségtől és
               izgalomtól elfúlt hangon kérdezte:</p>
            <p>- Hozzám jöttek? Hol van az az idegen úr?...</p>
            <p>- Őkegyelmessége, fontos okok miatt, maga nem jöhetett, de ez a levél majd elmondja a
               többit! - felelte halk, titkolódzó hangon és átadva a kezében tartott nagypecsétes
               levelet, gyors meghajlással eltünt a bokrok között.</p>
            <p>- Őkegyelmessége - ismételte gépiesen Elemér és szemei előtt összefolytak, táncot
               jártak a boríték betűi. - Alig birta elolvasni a kétszer is vastagon aláhúzott sort:
               «Biztos helyen bontandó fel, senki se lássa!»</p>
            <p>Remegő kezekkel simította végig gyöngyöző homlokát, azután újra elolvasta a borítékra
               írt szavakat.</p>
            <p>- A tóparti füzek alatt senki se fog keresni... Ott nyugodtan elolvashatom - mormogta
               hangtalanul és keblébe rejtve a levelet, a legrövidebb úton rohant visszafelé.</p>
            <p>A füzek alá érve, egy rántással felszakította a nagy fekete pecsétet, de alig
               pillantott a levélbe, arca halálsápadt lett és a szörnyűséget olvasva kétségbeesetten
               kiáltott fel:</p>
            <p>- Ó, Istenem! Ó, Istenem! Ő! Ő! Akit atyámként tiszteltem és szerettem! - jajdult fel
               s azt hitte, szíve szakad meg mindjárt e szörnyü felfedezésre. De azután erőt vett
               magán, lázongó aggyal, izzó szemekkel olvasni kezdte a levelet elejétől a végéig:</p>
            <p>«Ifjú ember, bár atyádnak legjobb barátja voltam, nevemet mégis el kellett titkolnom
               előtted... Szerettelek volna multkoriban karjaim közé szorítani, mert atyád
               megszólalásig hű képmását látom benned, de óvakodnom kellett, nehogy az
               elérzékenyülés oly korai nyilatkozatokra ragadjon, melyek úgy az én, mint a te
               vesztedet okoznák.</p>
            <p>Felfedezéseket igértem, de csak részben válthatom be szavamat! Hanem azért ne
               csüggedj, mert minden erőmet és tehetségemet arra fordítom, hogy téged nevedhez és
               jogaidhoz segítselek, melyeket más bitorol. Mert esküszöm néked halhatatlan lelkem
               üdvösségére, hogy Sághvári Balázs ölte meg atyádat és hogy el ne árulhassa, mindaddig
               fogságban tartotta és gyötörte édesanyádat, míg a szegény szíve a fájdalomtól és
               zaklatásoktól megrepedt...</p>
            <p>Ha talán kételkedel e szörnyű vádban, gondolj vissza Sághvári Balázs viselkedésére,
               valahányszor nevedet és születésed titkát kérdezted tőle!</p>
            <p>Úgy-e elsápadt és remegett? Arcát kezeibe rejtve, nem mert reád se nézni! Nem ám,
               mert vádolta a lelkiismeret, mert meggyilkolt apád képmását látta benned feltámadni!
               Ha keze tiszta volna a vértől, lelkiismerete a bűntől, nem rejtegetett volna téged
               kiskorodtól fogva! Nem titkolná oly mélyen nevedet, nem rejtegetné oly mélyen a
               titkot, nem tagadna meg oly konokul minden felvilágosítást tőled, akinek szent joga
               van mindezekhez!</p>
            <p>Szeretett barátom fia! Örömmel fogadnálak palotámba, de ez nem lehet, sőt nekünk az
               életben még csak találkoznunk se szabad, mert ha megsejtenék, úgy szülőid gyilkosa
               nem habozna téged is eltüntetni. Azért az Isten szerelméért ne sejtess semmit, hiszen
               azért nem mehettem én is személyesen, mert minden lépésemet őrzik. Sághvári Balázs
               sejti, hogy tudom véres titkát és bizonyítékokat gyüjtök ellene, de én tudok vigyázni
               magamra... te is vigyázz és gondold meg, mi a teendőd! Tovább csókolod-e szüleid
               gyilkosának a kezét és nevezed atyádnak, vagy pedig nyomtalanul eltünsz a nagyvilágba
               és bosszuló angyalként csak akkor térsz vissza, midőn elég erős férfiú leszel, hogy
               neved és nagy vagyonod bitorlóival felvedd a harcot... Én addig szép csendesen a
               bizonyítékokat gyüjtöm - és csak akkor hagylak magadra és doblak ki megvetéssel a
               szívemből, ha továbbra is szüleid gyilkosának, neved és vagyonod elrablójának
               kenyerét eszed és véres kezeit csókolod. Élj boldogul és válaszd, amelyik jobban
               tetszik.»</p>
            <p>Ahány sora, ahány betűje volt e szörnyű levélnek, mialatt olvasta Elemér, annyiszor
               érezte szívét megszakadni. Halálsápadt arccal támaszkodott a fa derekához és csak
               azt szerette volna, ha ő is hat láb mélyen nyugodhatnék szeretett szüleivel a föld
               alatt...</p>
            <p>- Nem, nem lehet igaz! - lihegte lázasan. - De minél tovább gondolkozott, annál
               igazabbnak tünt fel előtte a szörnyű vád és vad fájdalomban vergődő lelke bosszú és
               megtorlás után szomjazott.</p>
            <p>- El innen, el! A messze világba! Tovább itt nem maradhatok... Holnap megjön... és én
               nem tudnék szemei közé nézni, fülébe akarom kiáltani: «Valld be a titkot és mondd,
               hogy ártatlan vagy!...» - tört ki szilajon, de egyszerre forró könnyek lepték el
               arcát és zokogva borult a gyepszőnyegre.</p>
            <p>- Ó, szüleim, szegény jó szüleim!...</p>
            
         </div>
        <div type="chapter">
            <head>
               V. FEJEZET</head><head> VÉGZETES NAP
            </head>
            <p>Őméltósága pedig ezalatt lassú meggondolt nyugalommal diktált egy hosszú latin
               idézetet fiának, midőn a könyvtár ajtaja nagyóvatosan kinyilt és Vencel dugta be
               rajta futástól kivörösödött ábrázatát.</p>
            <p>- Seligmann jól adta a komornyik szerepét s midőn átadta a levelet, az úrfi
               árkon-bokron elrohant vele. A parkban azonban nyomát vesztettem! - jelentette halk
               suttogással, azután ura intésére gyorsan visszavonult.</p>
            <p>- Akkor már elolvasta a levelet és mire holnap Balázs hazaérkezik, az úrfi már
               hetedhétországon túl lesz! - ujjongott a kamarás úr magában és hogy a szemeiben
               szikrázó örömet elrejtse, az egyik ablakfülkébe lépett és kitekintett:</p>
            <p>- Akkor hát az én fájós szemeim is meggyógyulhatnak, fiamat pedig felszabadítjuk a
               vesztegzár alól - gondolta magában és torkát reszelő köhécselés közt fiához
               fordulva, így szólt:</p>
            <p>- Mára elég lesz, Rudolf! Mehetsz, ha akarsz!</p>
            <p>Rudolf tüstént felkelt és távozott.</p>
            <p>Apja homlokát ráncolva, sötéten nézett utána:</p>
            <p>- Ördög és pokol! Ez a kölyök többet tud, mint hiszem! No, majd teszünk róla, hogy
               megpuhuljon... Igaza volt Ulriknak! Az ő tanácsai szerint kellett volna nevelnem! De
               még nem késő. Vagy az én engedelmes fiam lesz, vagy...</p>
            <p>Tovább nem folytathatta, mert Vencel lépett be, még pedig olyan sietséggel, ami
               különben nem igen volt szokása:</p>
            <p>- Siessen, méltóságod! Eckhardt ur, a titkár a megbeszélt helyen várja...</p>
            <p>- Mit mondasz? Ulrik itt van! - kiáltott meglepetve.</p>
            <p>- Igenis! E levelet átadta és nagyon rámparancsolt, hogy siettessem
               méltóságodat...</p>
            <p>A kamarás úr lázas sietséggel kapta ki komornyikja kezéből a levelet:</p>
            <p>«Veszve vagyunk! - olvasta káprázó szemekkel, - a hivatalos pénztárvizsgálatot
               elrendelték. Tulpenbauer kérlelhetetlen! Nemcsak azokat a bizonyos váltókat akarja
               bemutatni, hanem a pokol tudja honnan, veszélyes bizonyítékok vannak kezei között az
               S...-ügyből is. Ez a börtön helyett pallóssal és kötéllel fenyeget! Csupán három
               napunk van a menekülésre! Gyere azonnal, mert várlak, de előbb tudd meg bizonyosan,
               mikor jön haza bátyád? Csupán egy módunk van a menekülésre! Ezt azonban papírra nem
               bízhatom, hanem szóval fogom neked elmondani. Ha beleegyezel, megmenekülünk! Ha nem,
               én még ma szököm s te lásd, hogy menekülsz...»</p>
            <p>Őméltósága rettentően elsápadt. Vencel ijedten nézett rá halmerev szemeivel:</p>
            <p>- Méltósága rosszul van! - hebegte hozzárohanva.</p>
            <p>Ura azonban csak néma fejrázással felelt és remegő kezekkel nyúlva csipkés sapkája
               után, kisietett a könyvtárteremből.</p>
            <p>A park bokrai között, az útfordulónál, fia bicegő alakját pillantotta meg, aki
               Elemért keresve, a tó felső vége felé igyekezett.</p>
            <p>Úgy tett, mintha nem is látná. Mit törődött ő most fiával vagy mással, midőn a föld
               égett a talpa alatt és a szégyenteljes bukás, a megsemmisülés fenyegető fellegei
               gyülekeznek feje fölött...</p>
            <p>Rudolf azonban megállt, hogy bevárja és csak akkor ment tovább, midőn atyja szótlanul
               áttért a vadaskert felé vezető jegenyesétányra.</p>
            <p>A lágy talaj elnyelte mankójának kopogását és amikor a fűzfák alá ért, úgy tetszett
               neki, mintha az ünnepélyes csendben elfojtott zokogást hallana.</p>
            <p>- Elemér, az égre kérlek, mi lelt? - kiáltott, amint látta zokogástól rázkódó
               barátját.</p>
            <p>Elemér felemelte könnyázott arcát és Rudolf alig ismert rá feldult, elváltozott
               vonásaira. Mintha tíz évet vénült volna azalatt a pár óra alatt! Szemeinek tüzes
               ragyogása kialudt s halottfehér arcának minden vonása kétségbeesésről beszélt.</p>
            <p>- Elemér barátom! Mi lelt? Mi történt? - kiáltott hozzárohanva.</p>
            <p>- Ne kérdezz! - felelte ez tompa, megtört hangon.</p>
            <p>- De kérdezlek! És meg kell mondanod! Mi dult fel ennyire? - kérdezte részvétteljes,
               de határozott hangon. - Egyszerre megpillantotta a földön heverő, könnytől ázott
               levelet és mielőtt Elemér megakadályozhatta volna, felkapta és beletekintett.</p>
            <p>De ugyanabban a percben, mintha mérges kígyó lenne, kiejtette kezéből, mert
               megismerte atyja titkárának az írását... és eleget olvasott belőle, hogy megértse
               barátja kétségbeesését...</p>
            <p>Pár pillanatig mereven, hang nélkül állt ott s azt hitte, megöli a szégyen és
               fájdalom. Jóformán gondolkozni se tudott ebben az észvesztő helyzetben. Ha hallgat,
               szíve mélyéből szeretett barátját teszi szerencsétlenné és földönfutóvá; ha beszél,
               saját atyját állítja pellengérre és dönti veszedelembe. Remegő kezeit lüktető
               halántékára szorította. Életét adta volna egy megváltó gondolatért.</p>
            <p>- Nem! Nem, ez nem történhetik meg! Történjék vele bármi, de beszélni fog atyjával és
               kényszeríteni fogja, hogy felderítse az igazságot.</p>
            <p>- Elemér! Igérd meg, hogy megvárod a holnapot! - mondta olyan tompa hangon, hogy
               szavát alig lehetett érteni.</p>
            <p>- Megvárjam, míg hazajön? Nem, ezt nem tehetem! - kiáltotta irtózva.</p>
            <p>- Szerencsétlen! Csak nem hiszed el ezt az iszonyú vádat Balázs bácsiról.</p>
            <p>- Ó, bárcsak ne tudnám hinni! De mennél többet gondolkozom, tettei és viselkedése
               annál erősebben vádolják! - lázongott fájdalommal.</p>
            <p>Rudolf kezeit tördelve támaszkodott a fa derekához:</p>
            <p>- Te látatlanba, meg se hallgatva el akarod ítélni. A legnagyobb bűnösnek is
               megengedik a védelmet...</p>
            <p>- Nem tudnék ránézni! Nem tudnám tőle megkérdezni! - szakította félbe rekedten.</p>
            <p>- Elemér, az Istenre kérlek, könyörgöm neked, várj holnapig! Csak holnap estig! Hátha
               nem jön meg! Vagy ha megjön is, hát ne mutasd magadat előtte... Tedd meg, tedd meg én
               értem! - esdekelt olyan izgalomban, hogy Elemér nehezen bár, de végre mégis
               beleegyezett.</p>
            <p>- Te érted megteszem, bár nagyon nehezemre esik még egy napot e födél alatt tölteni!
               - felelt szomorúan.</p>
            <p>- Köszönöm! - suttogta Rudolf csaknem hangtalanul és remegő, forró kezeivel görcsösen
               megszorítva barátja jobbját, gyorsan elbicegett.</p>
            <p>Elemér szomorúan nézett utána a gyászosan aláhajló fűzfagallyak mögül:</p>
            <p>- A te résztvevő szíved, igaz baráti szereteted egyedüli vigasz, amit e szomorú
               emlékű helyről magammal viszek a nagy világba! - sóhajtott csüggedten és tekintete
               révedezve merült az alkony homályosan aláereszkedő rejtelmes árnyaiba...</p>
            <p>Mikor este a kamarás és fia találkoztak, mindketten visszadöbbentek egymástól.</p>
            <p>A kamarás úr arca fakószürkébe játszott s ajkai idegesen vonaglottak, szemeiben pedig
               lázas, baljóslatú fény ragyogott.</p>
            <p>- Atyám, mi bajod? - kiáltott Rudolf aggodalmasan, egy percre mindenről
               megfeledkezve.</p>
            <p>- Nekem semmi! De mi bajod neked, hogy itt őrzöd a gyertyákat?</p>
            <p>- Téged vártalak, atyám! Elemér ma egy levelet kapott Eckhardt Ulriktól...</p>
            <p>- És te tudod, mi van abban a levélben? - kérdezte haragosan összevont
               szemöldökkel.</p>
            <p>- A legrettenetesebb vádak, a legiszonyubb gyanusítás a legjobb és legigazibb ember
               ellen... Atyám, az Istenre kérlek, tégy valamit... Hozd helyre! Ne mérgezd meg Elemér
               életét, ne hagyd e rettenetes gyanuval a világba futni! - könyörgött lázasan.</p>
            <p>- Úgy, hát a világba akar futni?</p>
            <p>- Én könyörögtem neki, hogy várjon holnapig... Atyám, te azt nem tűrheted, hogy
               testvéredet vádolják és ez a szörnyű cselszövény a világba kergessen egy ártatlant...
               Űzd el magadtól a te gonosz megrontó szellemedet, Ulrikot. Ne légy részese e bűnnek.
               Inkább legyünk földhöz ragadt szegények! Én dolgozom érted is! Csak tedd jóvá,
               akadályozd meg...</p>
            <p>A kamarás úr felcsattanó hahotával szakította félbe.</p>
            <p>- Miért nem akadályoztad meg te? - kérdezte gúnyolódva. - Én mit tudok tenni? Csak
               könyörögni tudok! Hiszen némának kell lennem, mert téged el nem árulhatlak! Ó,
               szabadítsd meg lelkemet attól a mardosó vádtól, hogy az én atyám tette legjobb
               barátomat földönfutóvá... - És mialatt elmondta, milyen kétségbeesésben találta
               Elemért, mit szenvedett át vele ő is, újra forró, szenvedélyes szavakkal és
               összekulcsolt kezekkel könyörgött atyjának, aki egy ideig szokott fagyos mosolyával
               hallgatta, de azután egyszerre durván rárivallt:</p>
            <p>- Elég legyen már a nyafogásból! Hát azt hiszed, te erkölcsprédikátor, esztelen
               bolond, hogy azért alakoskodtam, azért komédiáztam hónapokon keresztül, hogy most a
               te bogaraidért felhagyjak mindennel? És most, mikor a nagy játék végre nyerve van s
               érett gyümölcsként készül ölünkbe hullani, most hagyjam abba? Hátha egy pokol állana
               közbe, nem törnék-e rajta keresztül?!</p>
            <p>- Akkor hát én állok gonosz terveitek közé! - kiáltotta Rudolf hevesen.</p>
            <p>- Te? - szólt a kamarás metsző gúnnyal. - Akkor úgy jársz, mint aki két malomkő közé
               kerül. - Az ellenségben saját fiamat se kímélem!</p>
            <p>- Ha megöltök is, mindent elmondok Balázs bácsinak! Inkább a halál, mint a kínzó
               önvád!</p>
            <p>- Tehát el akarsz árulni Balázsnak, fiacskám? Lám, lám, pedig az előbb az
               ellenkezőjét fogadtad! Persze, persze, ezt gondolhattam volna... Mi mást várhatok
               tőled...</p>
            <p>- Atyám!...</p>
            <p>- ...de nekem is van ám egy levélkém - folytatta. - Ma kaptam! Te kényszerítesz rá,
               hogy elolvassam veled... akkor aztán elárulhatsz Balázs bátyádnak... Nesze, olvasd...
               - és olyan hahotával, mely inkább fogcsikorgatáshoz hasonlított, odadobta neki a
               titkárjától kapott levelet.</p>
            <p>Rudolf szemei előtt már az első soroknál táncolni kezdtek a betűk, midőn azonban
               végére ért, tompa jajkiáltással eszméletlenül esett végig a kereveten.</p>
            <p>- Most már biztos vagyok benne, hogy fiam hallgatni fog! - mormogta gúnyosan és
               ráütött a kandallón álló csengetyüre.</p>
            <p>- Fiam elájult! Segíts, hogy ágyába vihessük! - parancsolta olyan nyugodtan a
               berohanó Vencelnek, mintha egy bútordarab odábbhelyezéséről volna szó.</p>
            <p>- Elküldjem a lovászt doktorért? - buzgólkodott Vencel az orvosságos üvegek és
               gyógyecet után kapkodva.</p>
            <p>- Menj, magam is el tudok bánni egy kis ájulással - szólt ura türelmetlenül és amikor
               éjféltájban kilépett fia szobájából, megnyugtató hangon mondta:</p>
            <p>- Már magához tért, csupán nyugalmat óhajt. Reggelre nem lesz semmi baja! Te is menj,
               feküdj le!</p>
            <p>Másnap reggel Rudolf csakugyan felkelt, de amikor le akart menni, olyan szédülés és
               gyengeség vett rajta erőt, hogy ha véletlenül ott nincs az öreg Mátyás, hát
               összezúzza magát a lépcsőkön. A jó erőben lévő öreg cseléd karjai közé kapta,
               szobájába vitte és lefektette a díványra.</p>
            <p>- Pedig ma megjön a mi szeretett nagyságos urunk. Az fog ám búsulni, ha az úrfit
               ilyen pápistaszínben látja... De mi a fránya is történhetett? A pajtása, az Elemér is
               olyan, mintha a koporsóból keltették volna fel. Az is, mint mondják, rosszul lett és
               az ispánlakban, Cseresznyés uramnál hált - rázta fejét az öreg, mint aki semmiképp
               sem érti a történteket.</p>
            <p>- Mátyás, öreg Mátyásom! Menjen, mondja meg Elemérnek, hogy várjon meg, míg hozzá
               mehetek! De megvárja ám! Én izenem neki! - szólt lassan és láztól remegő ujjaival
               kérőn szorongatta az öreg kérges kezeit.</p>
            <p>- Persze, hogy megmondom neki! De milyen tüzesek az úrfi kezei, mint a parázs! Ne
               küldjem ide Márta nénit egy kis herbateával? Minden doktornál különben érti a füvek
               és gyökerek gyógyító erejét.</p>
            <p>- Ne küldje és atyámnak se szóljanak semmit! - felelt Rudolf. - Halvány mosolyt
               erőltetett arcára, midőn Mátyás, mielőbbi javulást kívánva eltávozott.</p>
            <p>De bizony őméltósága az általános nagy sajnálkozásból csakhamar megtudta ezt és egy
               ezüsttallért küldött ajándékba az öregnek, aki a cselédség általános
               megbotránkozására és ijedelmére, haragos megvetéssel dobta a fényes jutalmat a
               szörnyülködő Vencel lábai elé.</p>
            <p>- Ha házról-házra koldulnám össze a mindennapit, akkor se kellene abból a kézből
               semmi! - kiáltotta olyan hangon, hogy őméltósága szobájába is behallatszott. Vencel
               nagy méltatlankodva rontott a szobába és hallotta, amint ura elégedetlenségét
               fejezte ki a tiszttartónak.</p>
            <p>- Bátyámnak erősebb kordát kellene tartani cselédjei között! Különben mi jóban jött,
               Cseresznyés uram? - szólt fakósárga arccal, szokott mosolyával.</p>
            <p>- Csak azt jöttem volna kérdezni méltóságodtól, nem érkezett-e futár, vagy
               lovashirnök urunktól? Ma kellene megérkeznie.</p>
            <p>- Szeretném megörvendeztetni, kedves Cseresznyés uramat, de mi sem tudunk semmit.
               Valószínűleg meg akar lepni bennünket és estefelé vagy az éjszaka egyszerre csak
               itthon terem... - és mintha a beszéd nagy megerőltetésébe került volna, amint a
               tiszttartó eltávozott, kimerülten törölgette a homlokát:</p>
            <p>- Nagyon fojtó a levegő idebenn! - Ne nyissak ablakot, Rudolf? - kérdezte kedveskedő
               hangon. - Fia felelet helyett elfordította fejét. Atyja nem neheztelt meg érte, sőt
               annyira beleélte már magát a gondos apa és betegápoló szerepébe, hogy egész nap nem
               mozdult ki a szobából.</p>
            <p>Öt órát mutatott a kastély nyugati homlokzatára festett napóra, amikor Vencel halkan
               kopogott az ajtón.</p>
            <p>- Elemér úrfi volt itt, de amikor megmondtam, hogy méltóságod nem mozdul fia ágyától,
               szónélkül eltávozott! - susogta ravasz pislogással.</p>
            <p>A kamarás úr helyeslőleg biccentett, magában pedig ezt gondolta:</p>
            <p>- Sejtettem! A két fiúnak nem szabad többé találkozni! Ha az úrfi hamarosan nem akar
               menni, hát majd elmenesztjük...</p>
            <p>E pillanatban a szomszéd szobában lévő óra hangosan ütni kezdte az ötöt. A hangokra
               idegesen összerezzent, azután lopott pillantást vetve fiára, lábujjhegyen átment a
               szomszéd szobába, homlokát az ablak üvegére szoritotta és kibámult a sűrűségbe.</p>
            <p>Látszott, hogy valami nagyon gyötri és nyugtalanítja és ez a nyugtalanság az est
               közeledtével óráról-órára lázasan fokozódott.</p>
            <p>- Nem! Nem! Én nem tudok semmit! Nem akarok tudni! - mormogta és nem mozdult el az
               ablaktól.</p>
            <p>Már hajnalfelé járhatott az idő, mindenki a legmélyebb álomban szendergett, midőn
               egyszerre csak hangos zaj és baljóslatú lárma verte fel a kastély udvarának
               csendjét.</p>
            <p>A kamarás úr volt az első, aki a lármára felriadt. Éppen gyertyát gyujtott, amikor
               megzörgették az ajtaját.</p>
            <p>- Mi történt? - kiáltotta a tolózárt félrehúzva. - A felrántott ajtón Cseresznyés
               uram rohant be halálsápadt, magából kikelt ábrázattal.</p>
            <p>- Oda vagyunk, méltóságos uram! Iszonyatos szerencsétlenség történt... A mi jó
               nagyságos urunk...</p>
            <p>- Beszéljen, az Isten szerelmére, beszéljen hát, mi történt? - kérdezte reszkető,
               elszorult hangon.</p>
            <p>- Ó, jaj nekünk! Nagyságos urunkat haldokolva hozzák! Jobbágyaink vérében úszva
               találták meg összetört lova alatt a szakadék fenekén!</p>
            <p>- Lehetetlen!</p>
            <p>- De igen, méltóságos uram! Az a nagy fakereszt rázuhant szegény urunkra és a
               korhadt, gyönge fahidacska nem bírva a szörnyű terhet, a mélységbe szakadt
               mindenestől... Ó, uram, én Istenem, minek engedtél ilyet történni!... - jajdult fel
               fájdalmában a hűséges tiszttartó.</p>
            <p>A kamarás urat látszólag megtörte a szörnyű szerencsétlenség híre. Mintha
               odaszögezték volna, nem birt állóhelyéből mozdulni és úgy reszketett, vacogott minden
               porcikája, mintha láz gyötörné.</p>
            <p>- Szörnyűség! Szörnyüség! - ismételte rekedten. - De talán még lehet segíteni? Talán
               csak elájult? Tán még lehet segíteni...</p>
            <p>Cseresznyés uram felemelte fájdalomtól vonagló arcát:</p>
            <p>- A legrosszabbtól lehet félnünk! Őnagysága félholtan fekszik és jobbágyaink a hosszú
               úton egyetlen hangot se hallottak ajkairól elröppenni - felelt reszkető ajakkal. -
               Azután félrefordult, mert könnyei patakként kezdtek ömleni.</p>
            <p>- Ha így van a dolog, tiszttartó uram, küldjön rögtön lovaslegényt a városba!
               Hozzanak orvosokat.</p>
            <p>- Ez már el van rendelve, méltóságos uram. A férficselédség lóra kapott. A kocsisok
               befognak. Egy-két óra alatt itt lesz a segítség... Doktor Juventius uramért maga
               Elemér úrfi fog Pozsonyba vágtatni, csak szerencsétlen urunkat akarja ágyába
               fektetni...</p>
            <p>- Elemér! Honnan tudja ő a szerencsétlenséget? - kérdezte a kamarás úr fejét szinte
               ijedten felkapva.</p>
            <p>- Ó, Istenem, ennél a szegény fiúnál is kellett valaminek történni. Már második
               napja, hogy az én fedelem alatt hál. S mikor jobbágyaink egy nyomorúságosan
               összetákolt targoncafélén urunkat házamhoz hozták, olyan volt, mint egy őrült. Haját
               tépte, sírt, jajgatott, kihülő kezeit csókolgatta, valamiért bocsánatát kérte! Majd
               azt kiabálta: «Nem hiszem, nem hiszem!... Te nem lehettél az!» Nagy kétségbeesésemben
               azonban az én eszem is annyira megállt, hogy ő fogta a targonca egyik végét. Mindjárt
               itt lesznek... Ó, uram, Istenem, már itt is vannak!...</p>
            <p>A kamarás úr a borzalom és iszonyat rekedt kiáltásával hátrált. Arcára szorította
               kezeit, mintha képtelen volna ezt a látványt elviselni.</p>
            <p>- Vigyék szobájába! Nem bírom szegény bátyámat látni! - hebegte egész testében
               remegve.</p>
            <p>E pillanatban a fájdalom éles síkoltása hasított keresztül a csarnokon és Rudolf
               bicegő alakja rohant a véres hordágy mellé.</p>
            <p>Egy pillanatig halálfehéren, égnek meredő hajjal állott nagybátyja teste mellett,
               azután lángoló szemekkel egy lépést tett atyja felé, aki riadtan, megdermedve nézett
               rá. De mielőtt még remegő ajkai szóra nyílhattak volna, tompa kiáltással végigzuhant
               a folyosó márványán.</p>
            <p>- Mennyire szerette szegény nagyságos urunkat! - zokogtak a cselédek és gyengéden
               felemelve, visszavitték szobájába.</p>
            <p>Ezek a hangok visszaadták a minden ízében remegő kamarás úr lélekjelenlétét. Mint
               nagyvilágot látott férfiúhoz illik, aki életében oly gyakran tapasztalta mások
               hirtelen bukását és emelkedését, legelső gondolata is az volt, hogy a váratlanul
               közbejött eseményeknek milyen következményei lehetnek számára.</p>
            <p>Erre azonnal meg is találta a feleletet:</p>
            <p>Bátyja halálosan össze van törve és élete már csak órákra terjedhet, tehát ő az
               összes Sághvári javadalmaknak egyedüli örököse!</p>
            <p>Ez a felemelő tudat biztató gondolatokat ébresztett benne. Borzongása és remegése egy
               csapásra megszünt. Hidegen és eltökélten emelte fel a fejét:</p>
            <p>- Ha az orvos urak megérkeznek, vagy bármilyen fordulat állna be bátyám állapotában,
               itt leszek fiam ágya mellett! Érted? - parancsolta szilárd hangon a félelmében még
               folyvást csukló Vencelnek, azután szobájába ment.</p>
            
         </div>
        <div type="chapter">
            <head>
               VI. FEJEZET. </head><head>TESTVÉRI FÁJDALOM.
            </head>
            <p>Ezalatt szobájába vitték és ágyára tették a kastély urának véres, mozdulatlan testét.
               Az első segítséget megadták neki, de a legkisebb életjel nélkül feküdt nyughelyén.
               Arca halottsárga, tagjai mozdulatlanok, csak mereven néző szemei, a mellét lassan
               emelgető halk lélegzetvétel sejteti, hogy lelke még nem szállott el halandó
               porhüvelyéből.</p>
            <p>A közeli szomszédváros fiatal orvosdoktora nemsokára megérkezett. Óvatosan és gyengéd
               kézzel elvégezte a kötözést és felrakta a borogatásokat. A betegnek ez láthatólag
               könnyebbülést okozott, miután gyengéden felsóhajtott utána. Elemér és Cseresznyés
               uram hálásan szorongatták a doktor kezét.</p>
            <p>- Meg lehet menteni? - kérdezték szorongó szívvel.</p>
            <p>- Bízom Istenben, bízom az orvosi tudományban, de leginkább bízom betegünk romlatlan
               és erős szervezetében, hacsak a gerincoszlop nincs megsértve! Egy-két óra mulva
               bizonyosat tudok mondani! - válaszolta részvéttel a fiatal orvos és készségesen
               követte Vencelt, aki őt urához és nagybeteg fiához vezette.</p>
            <p>Őméltósága hátratett kezekkel sétált fel-alá szobájában és fagyos nyugalmát teljesen
               visszanyerve, megvető mosollyal nézett a tudományában bízó ifjú orvosra.</p>
            <p>- Jól van, barátom! Kövessen el mindent! Én nem tudom bátyám összeroncsolt testét
               látni. Beteg lennék bele! - szólt hidegen, amint az orvos jelentését elvégezte.
               Azután felhívta, hogy nézze meg beteg fiát a szomszéd szobában.</p>
            <p>- Nos, mi baja? - kérdezte a vizsgálat után.</p>
            <p>- Kezdődő agyvelőgyulladás és idegláz! Valami nagy kedélyrázkódtatás és rendkívüli
               felindulás idézte nála elő....</p>
            <p>A kamarás úr visszadöbbent, azután komoran égő szemekkel intett neki, hogy
               távozzék.</p>
            <p>A betegszoba ajtajánál Tarafás urammal ütközött össze. Az érdemekben megőszült
               könyvtárnok, aki hosszú idők óta most merte magát először mutatni a kastély e
               részében, suttogó hangon kérdezte: van-e reménység?</p>
            <p>Jó emberismerő lévén, a fiatal orvosdoktor a haszonleső lelket válaszra se méltatta.
               Kisvártatva a tiszttartót kezdte faggatni az alakoskodó:</p>
            <p>- Hogy van a mi jóságos uraságunk? - kérdezte szomorúan lecsüggesztett fővel.</p>
            <p>- Nem viszi tovább holnapnál! Imént mondta az orvos! - felelte ez reszkető, elcsukló
               hangon.</p>
            <p>A képmutató szemeit törölgetni kezdte.</p>
            <p>- Akkor papot kellene hívni! Nem gondolná nemzetes Cseresznyés uram?</p>
            <p>- Papot? Hiszen nem tud mozdulni, nem tud beszélni, csak fekszik, mint egy darab fa.
               A gerincagy van megsérülve... vége minden reménynek... Csupán a szemei élnek... és
               ezekkel olyan keservesen, oly szívhasogató, néma fájdalommal néz az emberre, hogy
               nékem mindannyiszor a szívem akar megszakadni! Ó, jóságos örökirgalmú Isten, minek
               engedted ezt megtörténni!... Ha már áldozat kellett, vettél volna el engem... - és a
               becsületes lelkű Cseresznyés, az ajtófélfára borulva, szabad folyást engedett
               könnyeinek.</p>
            <p>Tarafás uram szemeit törülgetve távozott és egyenesen bekopogtatott őméltóságához,
               aki nagyon meglepett arcot vágott látogatójára.</p>
            <p>- Szomorú hírt hozok, méltóságos uram! - kezdte képmutató szomorúsággal.</p>
            <p>- Mit, bátyám tán meghalt? - szakította félbe hevesen.</p>
            <p>- Még nem, de már nem sokáig viszi! - és elmondta, amit az imént a tiszttartótól
               hallott.</p>
            <p>- Úgy! - szólt fagyosan a kamarás úr anélkül, hogy sétáját félbeszakítaná.</p>
            <p>- Igenis! És amint hallom, méltóságod atyai szívét dupla fájdalom emészti...
               Nagyreményü, eszes magzatja...</p>
            <p>- Hagyjon fel már ezzel az alakoskodással... Inkább mondja meg, hol tartja bátyám a
               pénzét és egyéb értéktárgyait? Hol és kinél vannak a kulcsok? Ezt csak azért
               kérdezem, hogy avatatlan kezek ne turkálhassanak abban, ami engem illet... de az
               ördögbe is, mit kémlel ravasz szemeivel az arcomon - rivallt rá dühösen villogó
               szemekkel.</p>
            <p>Tarafás úr szemmelláthatóan megrettent és ezer bocsánatot kért, hogy neki eszeágában
               sincs a kémlelés. A pénz és az értéktárgyak őnagysága írószobájában vannak a
               vasszekrényben, a kulcsok pedig az íróasztal valamelyik fiókjába vannak rejtve, a
               végrendeletnek is ott kell lenni... - felelte alázatos hangon.</p>
            <p>- Végrendelet nincs! Nem is lehet! Ezt bátyám csak később szándékozott tenni! -
               förmedt rá indulatosan.</p>
            <p>- Pardon és grácia, méltóságos uram! Én csupán csak következtettem, hogy ott kellene
               lenni, mert a fontosabb iratokat is azok a fiókok őrzik.</p>
            <p>Tarafás legalázatosabb szolgálatait továbbra is ajánlva, kihátrált az ajtón, de
               azután tüstént leguggolt és a kulcslyukra illesztette a szemét.</p>
            <p>Midőn felemelkedett, gonosz bosszúvágy tüze izzott apró szemeiben.</p>
            <p>- Fenyegettél?! Akkor nékem is hathatós védőfegyverekről kell gondoskodnom... Most
               már nem törődöm a végrendelettel! Miattam minden írást elsikkaszthat a kamarás úr.
               Nagyobb vadra fogunk vadászni... Arcodról láttam, hogy sejtelmeim nem csalnak: a te
               kezed is benne van a játékban... Most már csak azt kell megtudnom, ki az az ember?
               Miféle összeköttetésben állsz vele?... aztán én diktálok... Mindenekelőtt azonban
               várjuk meg a holnapot!</p>
            <p>Ugyanezt gondolta a kamarás úr is, midőn hosszú töprengés után még egyszer benézett
               eszméletlen állapotban fekvő fia szobájába, akinek ágya mellett hűséges Vencelje
               virrasztott és őrködött.</p>
            <p>- Nem beszélt lázálmában mindenféle ostobaságot? - kérdezte röviden.</p>
            <p>- Nem, méltósága! Csupán Elemér úrfi és a haldokló nagyságos úr nevét emlegette -
               felelt a komornyik. És új hidegvizes ruhát tett Rudolf lázasan égő fejére.</p>
            <p>Őméltósága elégedetten biccentett:</p>
            <p>- Ha valami történik, kelts fel! - parancsolta, azután pihenni tért.</p>
            <p>Hanem hát pihenni és aludni két különböző dolog.</p>
            <p>A megkönnyebbülés hosszú sóhajával üdvözölte az íves ablakokon bemosolygó
               hajnalfényt. De amikor a tükörbe pillantott, megrémült önmagától.</p>
            <p>Az álmatlan éjszaka nagyon megviselte őméltóságát. Arca fakó volt és beesett, szemei
               alatt pedig árnyékos karikák sötétlettek és emellett kábító főfájás gyötörte.</p>
            <p>Kiment, hogy hírt szerezzen a beteg állapotáról.</p>
            <p>A folyosón majd beleütközött az arra settenkedő Tarafásba.</p>
            <p>- Mi ujság? Van valami változás bátyám állapotában? - kérdezte kegyes, leereszkedő
               hangon.</p>
            <p>- Drága jó urunk állapota, fájdalom, egyforma. A doktor minden percben a
               legrosszabbat várja! - felelte égfelé forgatott szemekkel.</p>
            <p>- Borzasztó eset! - És őméltósága egy percre eltakarta kezeivel szemét.</p>
            <p>- Bizony borzasztó, az én alázatos és szerény szívem is majd meghasad a bánattól! -
               visszhangozta hangját reszkettetve az álszent.</p>
            <p>- Tudom, drága betegünk kegyes jó ura volt mindenkinek... Engemet is egészen
               lesujtott a fájdalom... Ennek rója fel tehát tegnapi heveskedésemet, Tarafás uram!
               Most pedig egy bizalmas kérdést szeretnék tenni.</p>
            <p>- Parancsoljon, méltóságod, legeslegkészségesebb, legeslegalázatosabb csekély
               szolgájával.</p>
            <p>- Úgy beszélek, hogy köztünk maradjon a szó!</p>
            <p>- Méltóságod kegyeskedjék magas bizalmát érdemetlen, de sírhalomként hallgatag
               alázatos szolgájába helyezni.</p>
            <p>- Hagyjuk a cikornyákat! Azt akarnám tudni, hogy mostani helyzetünkben, hogy bátyám
               eszméletlenül a halállal vívódik, nem kell-e attól tartanunk, hogy a házirend,
               fegyelem és vagyoni biztonság felbomlik?</p>
            <p>- Méltóságod bölcs előrelátása bámulatos! Fején találta a szöget!</p>
            <p>- Magyarán kimondva, egyáltalán nincs kedvem a kastélyban lévő értékeket a cselédek
               hűségére, becsületességére bízni. Aztán van más valaki is, akinek szabad bejárása van
               mindenhová... Kegyelmed ért engem!</p>
            <p>- Teljesen és tökéletesen!</p>
            <p>- A kastélyban, mint tapasztalom, amolyan mesevilágba való jámbor és ártatlan bizalom
               uralkodik. A cselédek ki-bejárnak a szobákban, szekrényekben. A gazdaságot pedig ugy
               vezetik, mint... no de erről jobb nem is szólni! Ha én leszek itt a gazda, minden
               másképpen lesz! És hogy lássa, Tarafás uram, mennyire tisztelem és becsülöm
               kegyelmedet, idő előtt elárulom, hogy a kegyelmed ellenségeinek pusztulniok kell a
               kastélyból. Mihelyt én leszek itt a gazda, kiadom az útját tüstént Cseresznyés
               uramnak, a tiszttartónak...</p>
            <p>- Helyes, már úgyis eleget lopott, azaz bocsánatot kérek, gazdálkodott magának...</p>
            <p>- A megállapítás mindenképpen helyes - mondta a kamarás úr feszes mosollyal, -
               továbbá pusztulni fog Mátyás is, ez a vén, rokkant bútordarab.</p>
            <p>- Ez a vén lókötő méltóságodnak ádáz és engesztelhetetlen ellensége...</p>
            <p>- Végül pedig, Elemér úrfi is elrepül a háztól! Ez a neveletlen, zabolátlan kölyök,
               Isten tudja honnan pottyant ide! Én nem vagyok köteles bátyám emberbaráti hóbortjait
               folytatni, sem rokkant-menházat tartani birtokomon! A vén cselédek, kasznárok és
               egyéb fölösleges személyek szintén mehetnek, amerre látnak. Nekem mennél több
               jövedelem, mennél kevesebb kenyérpusztító kell.</p>
            <p>- Méltóságod bölcs intézkedéseit csekélységem nem győzi elég bámulattal
               csodálni...</p>
            <p>- Még egyet! Bár tetteimmel nem szeretek kérkedni. De azt mégis meg kell tudnia, hogy
               azt is az én befolyásomnak köszönheti, hogy Vitál atyát a szerzet visszahívta... és
               ezzel valamennyi haragosától és ellenségétől megszabadult, amint ígértem...</p>
            <p>Tarafás uram erre ünnepélyes esküvel igérte, hogy életét és vérét is örömest áldozza
               őméltóságáért és mikor elváltak, mind a kettő meg volt elégedve magával, mert ez a
               két komédiás remekelt abban az igyekezetben, hogy melyik csalhatja meg a
               másikat...</p>
            <p>Kilenc óra tájban az a hír jött a betegszobából, hogy a kastély urának ereje egyre
               fogyatkozik és ápolói a legrosszabbra vannak elkészülve.</p>
            <p>A kamarás úr égfelé emelte szemeit, mint aki szörnyen le van sujtva, azután heves
               főfájásra hivatkozva, megparancsolta, hogy reggelijét vigyék a kerti lugasba, mert a
               szabadban óhajtja elkölteni.</p>
            <p>- Ha valami történik, oda jöjjenek jelenteni...</p>
            <p>Az asztalnál olyan farkasétvággyal evett, mintha elkeseredését az ételeken akarná
               kitölteni és olyan jóízűeket ivott, hogy szemmelláthatólag meglátszott rajta,
               mennyire jól esik elkeseredett testvéri szívének ez a testet-lelket vidító ital.</p>
            <p>Éppen a harmadik régi, pókhálós borospalackot bontogatta, amikor nagy sietve jött a
               tiszttartó.</p>
            <p>- Bocsánat, ha háborgatom méltóságodat, de kötelességem jelenteni, hogy nagyságos
               urunk végső perceit éli és azt hiszem megnyugtatná, ha méltóságodat is ott látná ágya
               körül...</p>
            <p>A kamarás úr nagy figyelemmel nézett keresztül a kristályserlegben csillogó
               aranyszínű tokajin.</p>
            <p>- Köszönettel veszem Cseresznyés uram szíves ajánlatát, de nem élhetek vele - felelte
               fagyosan. - Nagyon lágyszívű és gyenge természetű ember vagyok, nem tudom a haldoklót
               nézni... A részvét, amellyel bátyám sorsa iránt viseltetem, magamat is mindjárt oly
               indulatokba hozhatna, hogy azzal csak saját egészségemnek ártanék, másnak pedig nem
               használhatnék vele...</p>
            <p>A tiszttartó pár percig áthatóan nézett rá könnybeborult, becsületes tekintetű
               szemeivel, aztán lassú hangon csak ennyit felelt:</p>
            <p>- Persze, méltóságod drága egészsége mindenekfelett becses! Kár volna azt
               kockáztatni! - Aztán sarkon fordult és távozott, mert látta, hogy ennek az önző
               embernek a szívében a testvéri szeretetnek egy paránya sincs.</p>
            <p>Sághvári Ottó azonban visszaszólította.</p>
            <p>- Igaz, majd elfeledtem. Cseresznyés uramat felelőssé teszem, hogy semmi se
               hiányozzék ám a szekrényekből...</p>
            <p>A tiszttartó hűséges arcát a méltatlankodás és harag sötét pírja öntötte el.</p>
            <p>- Méltóságos uram, a sághvári kastélyban nincs tolvaj! - mondta szikrázó szemeit
               merően reá szegezve.</p>
            <p>A kamarás úr fitymálva legyintett:</p>
            <p>- Ismerem én az embereket és a világot, Cseresznyés uram! A halottasházból mindenki
               szeret némi kis emléket elvinni... persze, emlékezésül a megboldogultra, - tette
               hozzá gúnyos mosollyal... - Még egyszer mondom tehát, kegyelmedet teszem felelőssé.
               Különben, mihelyst szegény bátyám behunyja szemeit, a kulcsokat azonnal kezeimhez
               követelem... És előre is megmondom, más világ lesz ezentúl a gazdálkodásban...</p>
            <p>- Méltóságod azt teheti, amit akar! - felelte rá a tiszttartó száraz
               visszautasítással.</p>
            <p>- Csak ne oly fennen, ha szabad kérnem! Több tiszteletet! - vágott szavába elutasító,
               fagyos gőggel, azután nem éppen kegyes intéssel elbocsátotta a tiszttartót magas úri
               színe elől.</p>
            <p>- Pimasz paraszt, ezt nemsokára megkeserülöd! - mormogta fogai között. Cseresznyés
               uram pedig csordultig telt szívvel sietett vissza a betegágyhoz.</p>
            <p>Tizenkettőt mutatott a kastély napórája és a déli harangszóba belévegyült a
               lélekharang fájdalmas csendülése is. Sághvári Balázs, nehéz haláltusa után e percben
               lehellte ki nemes lelkét... és a fiatal doktor gyengéden fogta le a megtört
               szemeket.</p>
            <p>Tarafás uram, aki folytonosan a betegszoba körül settenkedett, sietve rohant a
               gyászhírt megvinni.</p>
            <p>A kamarás úr keresztényi megadással fogadta.</p>
            <p>- Amit Isten úgy rendelt, kötelességünk abban megnyugodni. Mély fájdalom ez testvéri
               szívemnek, de hát mindnyájan halandók vagyunk!</p>
            <p>Megparancsolta, hogy hívják a tiszttartót.</p>
            <p>A gaz Tarafás sietett, repült, ahogy csak a lába birta.</p>
            <p>- Gondoskodjék, Cseresznyés uram, illő gyászpompáról és fényes temetésről, mert derék
               titkárom, akinek érkeztét minden percben várom, idegen a vidéken, magam pedig
               fájdalmamban képtelen vagyok intézkedni - parancsolta a belépő tiszttartónak.
               Egyuttal felszólította, hogy adja át a nála lévő kulcsokat és értékeket, miután e
               perctől fogva ő a kastélynak és minden javadalmaknak ura...</p>
            
         </div>
        <div type="chapter">
            <head>
               VII. FEJEZET.</head><head> AZ ÚJ URASÁG.
            </head>
            <p>A kastély dísztermében még aznap felállították a ravatalt. Elemér a fájdalomtól
               egészen elfásultan nézte a munkálatokat. Csak amikor a fekete díszruhájába
               öltöztetett halottat belehelyezték a címeres diófakoporsóba, akkor tört ki a szívét
               marcangoló fájdalom és feljajdulva ölelte át a koporsót drága halottjával...</p>
            <p>Már késő éjszakára járt az idő, mire a szomorú pompa teljesen elkészült és a főúr
               halandó porhüvelyeit rangjához illő disszel és fénnyel kiterítették. Cseresznyés
               ekkor szelíden megérintette az ifjút és a dermedten álló Mátyást.</p>
            <p>- Menjünk! Ne zavarjuk tovább a halott nyugalmát! - suttogta oly lassan, mintha félne
               a nagy terem ünnepélyes csendjét megzavarni. De búcsúzzunk el előbb szeretett
               urunktól, mert holnaptól kezdve kardos és sisakos urasági hajduk állnak őrt a
               ravatalnál...</p>
            <p>Midőn a legkisebb nesz is elhalt az éj hollósötét szárnyaiba burkolt kastélyban,
               lassú ajtónyikorgás hallatszott és Sághvári Ottó magas alakja surrant végig zajtalan
               léptekkel a néma termeken.</p>
            <p>Egyik kezében kétágú ezüst karosgyertyatartót, a másikban egy csomó kulcsot
               szorongatva, sápadt, merev arccal nyitott be néhai bátyja dolgozószobájába. A földig
               érő függönyöket szorosan összehúzta az ablakokon, nehogy a legkisebb fénysugár is
               kihatoljon az éjszakába, azután pedig a kulcsokat vette szemügyre.</p>
            <p>Rövid próbálgatás után rátalált a megfelelő kulcsokra és olyan remegéssel, mint a
               kártyás, ki mindenét egy színre teszi, a falba süllyesztett nehéz vasládához
               lépett...</p>
            <p>- Mindenekelőtt győződjünk meg arról, van-e annyi készpénz, amennyivel a fenyegető
               vészt elhárítjuk?... - és verítékben ázó homlokkal fordította el a két
               összetekeredett kígyót ábrázoló kulcsot.</p>
            <p>A zár nyelve ijesztően csattant a csendes szobákban, úgy hogy egy percre
               összerázkódott, aztán gyors rántással felcsapta a láda fedelét és beletekintett.</p>
            <p>A láda szinültig tele volt pénzzel és arannyal... Szeme egy ragadozó állat villogó
               tekintetével meredt a zacskók ritkás szövetén átcsillogó aranyakra, a fehérfényű
               tallérokra, melyekből azonban csak édeskeveset tartalmazott a nagy vasláda, mert
               arany volt, sápadt, sárgán fénylő arany úgyszólván mind!</p>
            <p>Jó ideig csak reszkető ujjakkal tapogatta, zörgette a százezreket, azután
               visszataszító mosollyal nevette ki azt a mámort, amelybe őt az arany ejtette.</p>
            <p>- Hiába! Az arany hatalom, szédítő hatalom! - mormogta, - de most lássunk egyéb
               felfedezések után, hogy a kincset és az összes javakat meg tudjuk védelmezni.
               Lássuk, hol van a végrendelet és az a bizonyos titkot rejtő levél... és a
               vasszekrényt bezárva, a hatalmas íróasztal ajtóit, fiókjait kezdte nyitogatni.</p>
            <p>A fiókocskák ki-betologatása közben több titkos fiók is feltárult és mindannyiszor a
               lecsapó karvaly mohóságával kapkodta ki a beléjük rejtett írásokat.</p>
            <p>Már egész halommá nőtt előtte a mindenféle záloglevél, váltó, szerződés, adóslevél és
               kötelezvény, melyeknek összege pénzéhes lelkét valóságos lázba ejtette, de a
               félelem verítéke kezdett gyöngyözni homlokán és lázas sietséggel turkálta
               össze-vissza a papírokat ama bizonyos titkot rejtő levél és végrendelet után.</p>
            <p>Egyszerre úgy tetszett neki, mintha hideg fuvallat érintené és háta mögött elfojtott,
               szuszogó lélegzést hallana.</p>
            <p>Riadtan fordult vissza - hajszálai égnek meredtek a borzalomtól.</p>
            <p>A könyvtárszoba félig nyitott ajtajában egy árnyszerű alak mozdult meg és imbolygó
               léptekkel tűnt el a sötétség mindent elnyelő homályában...</p>
            <p>A kétkedő hitetlen minden ízében reszketve, nem mert mozdulni helyéről és csak nagy
               későn szánta rá magát, hogy átkutassa a könyvtárszobát. Senkit és semmit se talált
               ott.</p>
            <p>Behúzta tehát az ajtószárnyat és a legkisebb bútorroppanásra is meg-megrázkódva,
               folytatta a keresést. Mindent összekutatott, mindent széthányt, míg végre hajnal
               felé, a végrendelet mellett talált utasítás nyomán, egy eddig észre nem vett
               mellékfiókocskában ráakadt a keresett iratokra.</p>
            <p>A megkönnyebbülés sóhajával rejtette hímzett elejű inge alá.</p>
            <p>- Ámbár a kísértetek órája már elmúlt, itt mégsem olvasom el! - gondolta és mindent
               visszarakott a fiókokba. Amilyen zajtalanul jött, épp oly zajtalanul surrant vissza
               szobájába.</p>
            <p>Bereteszelte az ajtókat, hogy a végrendeletet és a titkot rejtő levelet háborítlanul
               elégethesse.</p>
            <p>- Előbb azonban lássuk, mit tartalmaznak... - Mintha kígyó csípte volna meg, olyan
               rémült felhördüléssel kapta vissza kezét hímzett inge alól, mert az odarejtett levél
               és végrendelet eltünt.</p>
            <p>Fojtott dühvel ragadta fel újra a gyertyatartót, elszántan sietett vissza a komor
               terembe, mert azokat az iratokat minden áron vissza kell szereznie, még ha egy
               kísértettábor vagy maga a sátán kísértene is abban a teremben.</p>
            <p>Hanem hát hiába járta végig a szobákat, hiába kutatott át minden sarkot és szögletet,
               az iratok, mintha a föld nyelte volna el, nyomtalanul eltűntek.</p>
            <p>De azért újból és újból nekifogott a keresésnek. Kiszórta a könyveket, felturkálta a
               fiókokat és bútorokat, ki tudja hányadszor. A bepirosló hajnalfény és az ébredő
               cselédség zaja vetett véget a további keresésnek.</p>
            <p>- Badarság! Kísértetek nincsenek! Természetfölötti módon se tűnhetnek el az iratok! -
               mormogta, a beözönlő napvilágnál hidegvérét újra visszanyerve. Valószínüleg valami
               rejtekbe hullhattak! Így nemcsak reám, de mindenkire nézve elvesztek és nem kell a
               felfedeztetéstől félnem. Különben Ulrik éles esze tán meg fogja fejteni a rejtélyt...
               Ma meg kell érkeznie! bátoritotta önmagát, mialatt szép csendesen szobájáig
               lopódzott. Újra meg újra átgondolta az éjjel történteket, azután kissé aludni
               próbált, de felizgatott idegei messze kergették az álmot szemeiről. Így a szokottnál
               korábban csengette be Vencelt:</p>
            <p>- Az úrfi állapota szerencsésen megfordult, az orvos azonban azt mondja, hogy ez az
               öntudatlan, bódult állapot még napokig el fog tartani, - jelentette a buzgó
               betegápoló, azt hivén, hogy ezért hivatta gazdája.</p>
            <p>Őméltósága azonban türelmetlen kézmozdulattal szakította félbe.</p>
            <p>- Várj, amíg kérdezlek! - förmedt rá nyersen. - Mindenekelőtt egy lovaslegény
               vágtasson a szomszéd városba és tudakozódjék, nem érkezett-e egy idegen úr
               Bécsből?</p>
            <p>- Eckhardt Ulrik titkár úr még az éjjel megérkezett. De mikor meghallotta a szomorú
               eseményt, a vadászlakban szállt meg, mert nem akarta a halottasház nyugalmát
               zavarni! - felelte Vencel bizalmas vigyorgással, mint aki tudja, hogy várva-várt
               örömhírrel kedveskedik.</p>
            <p>- És ezt csak most mondod, te álmos krokodil! Miért nem jelentetted azonnal! - támadt
               rá.</p>
            <p>- A titkár úr igen keményen rámparancsolt, hogy aludni akar! - mentegette magát és
               görbe vállait sértődötten vonogatta.</p>
            <p>- Küldj érte azonnal! Rögtön jöjjön... Különben te menj érte magad! és siettesd!
               hallod, siettesd, türelmetlenül várom! - rivallt rá.</p>
            <p>Vencel elsietett, az ajtó előtt azonban Tarafás urammal akadt össze, aki a gyászhoz
               illő szomorú ábrázattal settenkedett a halottasszoba körül.</p>
            <p>- Hová sietünk ily korán, Vencel barátom! Csak nem történt valami? - kérdezte
               közönyösséget színlelve.</p>
            <p>- Őméltósága titkára, Ulrik úr, még az éjjel megérkezett. Érte megyek, a kamarás úr
               szörnyű türelmetlenül várja! - duzzogta hosszú orral.</p>
            <p>- Ulrik! Ulrik! Ahá, ez lesz a bizonyos titokzatos úr, akinek azok a titkos levelek
               mentek. De nem jártok túl az eszemen, mert a levelek tartalmát én is kisillabizáltam.
               Tehát megjött! No majd jól a szeme közé nézünk ennek a tizenhárompróbás
               cselszövőnek... - dörzsölte csontos kezeit. De midőn az előcsarnokban felhangzottak a
               közeledők léptei, a vén képmutató újra felvette a szomorúság álarcát.</p>
            <p>Azonban bármily nagy mester volt is a tettetésben, egy percre mégis elvesztette
               minden önuralmát. Vad diadallal meredt a mézédes mosolygással jobbra-balra
               leereszkedőleg köszöntgető titkárra...</p>
            <p>Ez azonban, úgy látszott, mit se vett észre, - mert Vencelnek mosolygó
               fejbiccentéssel intve köszönetet a kalauzolásért, eltűnt a kettős szárnyajtó
               mögött...</p>
            <p>- Ő az, ő az! - mormolta a volt nevelő leírhatatlan felindulással, azután felszikrázó
               tekintettel tette hozzá: - Kezemben vagytok! Kezemben vagytok!</p>
            <p>Őméltósága szintén látható felindulással sietett várva-várt cinkosa elé, ez azonban
               urát szóhoz se hagyva jutni, feltünő sietséggel kérdezte:</p>
            <p>- Ki az az alattomos, rezesképű egyén odakünn?</p>
            <p>- Leírásod csak egy személyre illik a kastélyban... és ez Tarafás uram, a volt
               nevelő! - válaszolta meglepetten a kamarás úr.</p>
            <p>- Ez az ember kileste multkori találkozásunkat, utánunk sompolygott, vagy pedig
               kihallgatta a beszélgetésünket! Óvakodnunk kell tőle! Ha csak egy nyomot lel, addig
               nem nyugszik, míg ki nem szaglászta az egészet! - felelte Ulrik.</p>
            <p>- Mit tegyünk hát? Le kell kenyereznünk, el kell hallgattatnunk?...</p>
            <p>A titkár finom ajkain gonosz mosoly vonult keresztül.</p>
            <p>- Természetesen, de máskép, mint te gondolod. Most azonban hagyjuk ezt... Mikor lesz
               a temetés?</p>
            <p>- Három nap mulva!</p>
            <p>- Természetesen egy Sághvárit megillető fénnyel és pompával... Hej, Ottó barátom,
               úgy-e, hogy éppen jókor jött ez a szerencsétlenség... Valóságos Deus ex machinaként,
               mintha csak hívtuk volna, mi? - és száraz, erőltetett kacaja mellé tréfásan
               hunyorgatott.</p>
            <p>A kamarás úr azonban nem vette tréfára a dolgot, mert magából kikelve ugrott fel
               ültéből.</p>
            <p>- Megmondtam neked, hogy én semmiről se tudok! semmitse sejtek... és nem is akarok
               tudni! - kiáltott heves tiltakozással.</p>
            <p>A titkár hideg gúnnyal bólingatott minden szavára:</p>
            <p>- Persze, hogy nem tudsz, sőt nem is akarsz sejteni semmit. Így sokkal kényelmesebb
               és megnyugtatóbb! Nem mosod kezeidet is?</p>
            <p>A kastély ura sötéten nézett rá...</p>
            <p>- Hagyd ezt a hangot. Nem értem, mi ütött beléd. Félek, hogy fiam is kezd sejteni
               egyetmást...</p>
            <p>- Ugyan mit! Egy fiú nem mer ujjat húzni apjával. Különben, mint már régebben
               tanácsoltam, tartsd jobban kordában...</p>
            <p>- Jó, jó! Erről még majd beszélünk. Most arra felelj, mit akartál előbb a
               temetéssel?</p>
            <p>- Csak azt, van-e elég készpénz a háznál. Tulpenbauer és a többiek három nap mulva
               itt lesznek, hogy kifizesd őket. Én a te nevedben megigértem. Nos?...</p>
            <p>A kamarás úr ragyogó arccal bólintott:</p>
            <p>- Kifizetem őket az utolsó dénárig! - és ezzel a mult el lesz temetve! Sághvári Ottó
               újra a nagyvilágba léphet büszkén, gazdagon és hatalmasan.</p>
            <p>- Hát annyi készpénz van abban a bizonyos vasládában?... - kérdezte éhesen villogó
               szemekkel.</p>
            <p>- Még több! De most hallgass ide, mik történtek velem a mult éjjel. Ezért zavartalak
               fel álmodból. A te éles eszed bizonyára megfejti a rejtélyt! - És feszülten figyelő
               bizalmasának elmondta az éjjel történteket.</p>
            <p>Midőn bevégezte, ez nyelvével csettentett.</p>
            <p>- Ügyesen és körmönfont furfanggal csinálta, mert mérget vehetsz rá, hogy a hű nevelő
               uram volt a te éjjeli kísérteted és nála van a levél a végrendelettel együtt...</p>
            <p>- Azt hiszed! Ez a korlátolt elméjű, iszákos fráter utánam lesett a könyvtárban? -
               kérdezte haragtól elfulva.</p>
            <p>- Ne kicsinyeld! Csak ügyefogyottnak teszi magát. Én azonban átláttam rajta az első
               pillanatban... és mondom néked, ravasz, félelmes ellenféllel van dolgunk... De
               mindegy! Azért mi kerülünk felül... A legravaszabb rókát a legegyszerűbb csapdában
               kell megfogni, különben gyanút fog... Igaz, hogy állunk a többiekkel? Az a fiú még
               itt van?</p>
            <p>Most meg a kamarás úr legyintett lekicsinylően.</p>
            <p>- Bátyám halála fölöslegessé teszi a megkezdett fínom cselszövény folytatását. Most
               én vagyok itt az úr és parancsoló s egyszerűen kiteszem a szűrét a kastélyból!
               Különben erre nem lesz szükség! Amint én ismerem, a temetés után megy ő magától is.
               Erről biztos lehetsz! Tőlem még az éhenhalás küszöbén se venné el a kenyeret, annál
               kevésbé lakna velem egy födél alatt... Ez a fiú elejétől fogva ellenségének tekintett
               és ezt nem is rejtegette előttem!</p>
            <p>- Hát csak úgy egyszerűen a világba eresszük! Mi?... Ezt a bolondot nem tesszük, Ottó
               barátom! Az oroszlán kölyökkorában is oroszlán. Ne félj! Akár nyiltan, akár titokban
               távozik a vidékről, embereink nem vesztik el szem elől és ha ördöge van, akkor se
               szabadul hálóink közül!</p>
            <p>Valaki gyors egymásutánban hármat koppantott az ajtón.</p>
            <p>- Ez Vencel! Hármas kopogtatása azt jelenti, hogy valami sürgős és fontos közlendője
               van! - mondta a kamarás úr és félrehúzta a reteszt.</p>
            <p>- Nos, mi hírt hozol? - kérdezte a belépőtől.</p>
            <p>- Elemér úrfi, Cseresznyés és az öreg Mátyás nagyon furcsán viselik magukat. Több
               munkással kiásatták a kereszt töredékét és a leszakadt hídgerendákkal együtt a
               tiszttartó faluvégi házába vitették...</p>
            <p>- Úgy! Akkor menj és tudd ki valahogy, mi célból tették! - parancsolta neki.</p>
            <p>Amint Vencel eltávozott, a két férfi egy ideig sajátságos módon nézett egymásra.</p>
            <p>- Különben is, mit tartozik ez ránk! - szólalt meg kis idő mulva elbizakodottan a
               kamarás úr. - Ha jól meggondoljuk a dolgot, hát a fiútól se kellett félnünk. Semmiről
               se tud, bizonyítékai nincsenek, mert a végrendelet és levél elveszett... Mivel tenné
               hát vitássá jogaimat? Mivel bizonyítaná az övéit?</p>
            <p>- Elfelejted Tarafás uramat, volt nevelődet! A levél és végrendelet nála van, arra
               mérget vehetsz...</p>
            <p>- Akkor sohse kerül Elemér kezei közé. Előbb dobja a tűzbe, mintsem neki adja. Hiszen
               velem szövetkezett a fiú ellen.</p>
            <p>- Nem is az ellen, hanem te ellened fogja használni! Téged fog zsarolni vele, hacsak
               hallgatását jó drágán meg nem vásárolod... Sőt ez az ember képes lesz mindaddig
               várni, míg annak adhatja el, aki többet ád érte...</p>
            <p>Sághvári Ottó elfojtott szitkokban tört ki.</p>
            <p>- Nem értelek! Bosszantani akarsz vagy megfélemlíteni? Biztosítlak, nem érsz célt
               egyikkel sem! - förmedt rá ingerülten.</p>
            <p>- Sem egyik, sem másik nincs szándékomban, Ottó! - felelte társa komolyan.</p>
            <p>- Akkor hát mit akarsz? Az előbb azzal biztattál, hogy lerázod ezt a kémkedő rókát a
               nyakunkról...</p>
            <p>- Meg is teszem! Mert hárman sokan vagyunk a játékhoz! Három bűntárs közül egy
               előbb-utóbb árulóvá lesz... Ezeket az eshetőségeket pedig azért hoztam fel, mert
               nagyon elbizakodottan beszéltél, Ottó barátom... Te semmibe veszed és nem félsz
               attól a fiútól. Én pedig számolni akarok minden eshetőséggel! Nyugodtan akarok élni
               és nyugodtan akarom élvezni szerencsénket... Azt akarom, hogy ez a fiú, bármilyen
               bizonyítékok kerüljenek is kezei közé, vádlóul ne léphessen fel ellenünk soha! Ezt
               pedig csak úgy érhetjük el, ha valami rosszra, bűnre csábíthatjuk. Gonosztevővé kell
               tennünk, hogy az ő nyaka akadjon legelőször is hurokra, ha minket akarna
               bevádolni...</p>
            <p>- Sokkal könnyebb volna szépszerével örökre megszabadulni tőle! - dörmögte a kamarás
               úr ördögi tekintettel.</p>
            <p>- Elég volna már ebből! Csak a legvégső esetben nyulhatunk ilyesmihez! Gondolj fiadra
               és gondolj a tiszttartóra! Ez és az öreg Mátyás amúgy is vigyázó szemekkel lesik
               minden lépésedet...</p>
            <p>- A temetés után mindkettőt elbocsátom a szolgálatból!</p>
            <p>- Légy nyugodt! Ha bűnre csábíthatjuk, csak olyan lesz, mintha halott volna. Ezt
               pedig el nem kerülheti...</p>
            <p>Suttogásukat a kastély udvarába vágtató hintók nehéz dübörgése szakította félbe.</p>
            <p>- Gyerünk! Segíts fogadni a temetésre érkező vendégeket! - mondta őméltósága és
               gyorsan magára kapkodta gyászöltözetét.</p>
            
         </div>
        <div type="chapter">
            <head>
               VIII. FEJEZET. </head><head>A FARKASOK KÖZÉ KERÜLT RÓKA.
            </head>
            <p>A temetés az elhúnyt rangját megillető fénnyel és gyászpompával megtörtént és
               Sághvári Balázs megtért őseihez.</p>
            <p>Őméltósága egyik gyászbaöltözött huszárját azzal az üzenettel küldte Cseresznyés
               uramhoz, hogy holnapután reggel jelenjen meg a kastélyban.</p>
            <p>- Éppen ezt akartam kérni én is őméltóságától! - felelte a tiszttartó fagyos
               fejbólintással.</p>
            <p>Délelőtt tíz óra tájban Cseresznyés uram pontosan megjelent a kastélyban és három
               hajdú követte a kulcsokkal, számadásokkal és az apróbb kiadásokra szánt
               pénzesládával.</p>
            <p>- Nemzetes uram, vendégek vannak ám a kastélyban. De uram bocsá’! olyan címeres
               akasztófára való pofákat még nem láttam! - mormogta az egyik a bajúsza alatt.</p>
            <p>- Hallgasson kend! Tartsa meg magának, amit gondol! - mordult rá a tiszttartó. Midőn
               azonban belépett, magában igazat adott a hajdúnak, mert csakugyan olyan
               szemenszedett, sunyi uzsoráspofákat, olyan pénzéhes vércseábrázatokat készakarva is
               nehezen lehetett volna összeverbuválni.</p>
            <p>A belépő tiszttartó láttára őméltósága bocsánatot kért kedves vendégeitől és
               behajtotta a terem ajtaját.</p>
            <p>- Készen vannak a számadások? - kérdezte fagyos, visszautasító arckifejezéssel.</p>
            <p>- Minden készen van az átvételre, az uradalmak és fekvőségek jövedelmei az utolsó
               dénárig pontosan ki vannak mutatva... - felelte a tiszttartó szomorú
               komolysággal...</p>
            <p>- Szeretem a pontosságot! - biccentett rá feszes mosollyal. - Legyen hát,
               kegyelmednek megbocsátunk, de azt előre is megmondom, hogy a régi, felelőtlen
               gazdálkodásnak egyszersmindenkorra vége van. Kegyelmed maradhat, ha alkalmazkodik,
               de annak a vén parasztnak, annak a haszontalan, szájaskodó vén Mátyásnak pusztulni
               kell szolgálatomból! Értette?</p>
            <p>Cseresznyés uram arcán egy vonás se mozdult.</p>
            <p>- Az öreg Mátyás hűségesen szolgálta megboldogult urunkat. De ki kell jelentenem,
               hogy méltóságodat aranyért se szolgálná... - felelte nyugodtan.</p>
            <p>Sághvári Ottó fenyegető gőggel emelte fel fejét:</p>
            <p>- Vigyázzon a szájára kegyelmed, nehogy visszavonjam igéretemet! - recsegte a kamarás
               úr.</p>
            <p>- Ami pedig engem illet, - folytatta a tiszttartó megzavarhatatlan nyugalommal, - épp
               azért hoztam el a tiszttartósági pénzszekrényt, a kulcsokat és számadásokat, hogy
               méltóságod kezeibe letéve, megköszönjem a további szolgálatot. Boldogult nagyságos
               urunk kegyességéből egy kis házam, szőlőm és földecském van, amiből az öreg
               Mátyással holtunkig megélünk.</p>
            <p>- Úgy? Nagyon jól van! - kiáltott kellemetlen meglepetéssel őméltósága, azután pedig
               dölyfösen folytatta:</p>
            <p>- Akkor hát még egyet! Amint hallottam, az a fiú - gondolom Elemérnek hívják, szintén
               az ön házánál tartózkodik. Küldje hozzám egy szóra. Valamelyes összeget szándékozom
               neki adni, hogy valamihez kezdhessen a világban... A Sághváriak kastélyából senkit se
               eresztenek el üres kézzel...</p>
            <p>Cseresznyés uram szomorú arca e szavakra még bánatosabb színt öltött, azután pedig
               olyan merev és átható tekintettel nézett rá, hogy kénytelen volt előtte lesütni a
               szemeit:</p>
            <p>- Azt a fiút, méltóságod helyesen emlékszik, Véghvári Elemérnek hívják, a temetés
               után azonban elhagyta a vidéket. A számadások között lévő leltárból meggyőződhetik
               méltóságod, hogy a rajta való ruhán kívül semmit se vitt el magával! - felelte az
               igazlelkű tiszttartó mélyen felháborodott hangon.</p>
            <p>- Csak semmi izgalom, tiszttartó uram! - szólt jéghideg visszautasítással. - Úgy
               látom, végeztünk! Akar még valamit?</p>
            <p>- Semmi egyebet, méltóságos uram, csak kegyeskedjék intézkedni, hogy annak
               rendje-módja szerint átadhassak mindent.</p>
            <p>- Meglesz! - bólintott őméltósága feszesen és kinyitotta a mellékterem ajtaját.</p>
            <p>- Kedves Tarafás felügyelő uram, szíveskedjék az átvételt a tiszttartó urammal annak
               rendje-módja szerint mihamarább elvégezni.</p>
            <p>Tarafás uram meredt nyakkal és büszkeségtől ragyogó orcával hagyta ott a dicső
               vendégkoszorút.</p>
            <p>Már jól bealkonyodott, midőn az átadás nagyjában véget ért. A tiszttartó dolmánya alá
               dugva a jóváhagyott számadásokat, rövid köszöntéssel távozni akart, de Tarafás uram
               útját állotta és kihívó diadallal nézett a szemébe:</p>
            <p>- Eljött a visszafizetés ideje, nemzetes uram! Most én nevetek, mert kegyelmed
               lealáztatott, én pedig felmagasztaltattam! Tudják meg, egyedül csak nékem
               köszönhetik, hogy Mátyással egyetemben el vannak bocsátva a szolgálatból! Ez az én
               búcsúszavam! - kiáltott bosszútól kielégült hangon.</p>
            <p>A tiszttartó becsületes arcán a haragnak vagy megbántódásnak nyoma se látszott.</p>
            <p>- Én pedig azzal búcsúzom, tartsa eszében kegyelmed, hogy aki üvegtetejű házban
               lakik, ne dobálódzék kövekkel! - felelte rá komoly, csaknem ünnepélyes hangon, azután
               szép csendesen tovaballagott a falu felé vezető úton.</p>
            <p>Másnap a vendég urak készülődni kezdtek. Vencel harmadmagával is csak a legnagyobb
               erőfeszítéssel tudott egy kis vasládát a kocsikhoz cipelni. A ládát, amelyből érces
               csengés hallatszott, az első kocsiba helyezték és a vendégek valamennyien úgy
               vigyáztak rá, mint a szemük fényére.</p>
            <p>- Kedves Tulpenbauer, - szólította meg a lépcsőkön lejövet őméltósága a legsunyibb
               tekintetü vendéget, - tegye meg nekem azt a szívességet és Bécsbe érkeztével fogadjon
               számomra egy jó szakácsot és udvarmestert a megfelelő úri szolgaszemélyzettel együtt.
               E paraszt ripőköket nem tudom szenvedni magam körül... Továbbá, miután egy unokahúgom
               fogja a háztartást vezetni, gondoskodjék egy előkelő dámát megillető női cselédségről
               is. Megteszi?</p>
            <p>- Méltóságod legkészségesebb szolgálataimra számíthat, - válaszolta Tulpenbauer,
               fekete fogait mutogatva, azután a többiektől félrehúzódva, élénk taglejtésekkel
               suttogtak még jó ideig egymással.</p>
            <p>A hintók már éppen indulni akartak, midőn Tarafás uram, a tegnap esti lakomától még
               mámorosan, a búcsúzásra megjelent. Mikor az utolsó hintó porfellege is elenyészett,
               csak akkor jutott eszébe, hogy neki tulajdonképpen előfogatokat kellett volna
               rendelni korán reggel a szomszéd város postaállomásán a vendég urak részére.</p>
            <p>- Tyűh, aki áldója van! A sok kocintgatásban erről egészen elfeledkeztem! - dünnyögte
               fejét vakarva és gondolkozni kezdett, vajjon bevallja-e mulasztását urának?</p>
            <p>- Ha elkövetted, tagadd! - gondolta és ebben egészen megnyugodott. Még az ő gyanakodó
               és kitanult ravasz eszével se sejtette, hogy éppen ebben rejlik a kelepce számára és
               méltóságos ura a sötétlelkű Ulrikkal éppen erről suttog az írószobában.</p>
            <p>- Meg van fogva! Minden a véletlen játékának látszik... tehát nem gyanakodhatik...
               Eszerint mégis igaz az a közmondás: «A farkasok közé került rókának nem használ a
               ravaszsága!» - mondta nevetve a hitvány cinkos.</p>
            <p>Sághvári Ottó helybenhagyólag biccentett.</p>
            <p>- Röstelleném is, ha túl nem járnánk őkelme körmönfont ravaszságán... Különben könnyű
               Katót táncba vinni! Szívesen le hagyta magát itatni, anélkül, hogy észrevette
               volna...</p>
            <p>- Hogy az a célunk, hogy elfelejtsen előfogatokat rendelni.</p>
            <p>- Így tehát gyanú nélkül a városba küldhetjük, ha a küldönc megérkezik... Ezt remekül
               kigondoltad, Ulrik!</p>
            <p>- No, no! Nyugtával dicsérjük a napot, Ottó barátom!</p>
            <p>- Máris dicsérhetjük! Tulpenbauer és a többiek ki vannak fizetve és ezután még
               hívebben fognak szolgálni, mint azelőtt, mert látják, hogy nem fukarkodom a
               jutalmazással... Hiába, az arany mindenható marad, míg a világ világ és az emberek
               emberek lesznek! Hidd el nekem, míg gazdag vagyok, semmitől se félhetek!</p>
            <p>- Részben igazad van! De mindig jobb az az ember, aki el van hallgattatva, mint aki
               csak hallgat...</p>
            <p>A kamarás úr felkacagott.</p>
            <p>- A szójáték sikerült! Légy rajta, Ulrik, hogy be is teljesedjék! Ezzel a legutolsó
               és legkellemetlenebb tanutól szabadulunk!</p>
            <p>- Rajta leszek, abban bízhatol! De míg a várt idő elérkezik, beszéljünk másról...
               Télire a palotába teszed át lakásodat, nemde?</p>
            <p>- Természetesen! Elég soká unatkoztam e bagolyfészekben! Nem a télen, de mindjárt ősz
               elején Sághvári Ottó visszatér Bécsbe és palotája, valamint termei újra a régi
               fényben és pompában fognak megnyílni a társaságok előtt. Ide csak nyári üdülésre és
               nagyobb vadászatokra rándulunk ki barátainkkal... Hanem most én kérdezek tőled
               valamit. De kérlek, felelj őszintén és tartózkodás nélkül...</p>
            <p>- Nos? - kérdezte meglepetve.</p>
            <p>- Te még nem nyilatkoztál! Ha vagyonom felét kéred, ezt sem tagadhatom meg tőled. Mi
               szándékod van? Mennyit kívánsz? - kérdezte és társának merőn a szeme közé nézett.</p>
            <p>- Mi szándékom van? Hát továbbra is az udvari kancellária és a te hű magántitkárod
               fogok maradni. Mit szólna a világ, ha egyszerre én is gazdag uraságként kezdenék
               szerepelni? Mindjárt azt kérdeznék, hol vettem, kitől kaptam? A főváros sürgő-forgó
               zajából pedig vidékre, vagy máshova telepedni, nincs kedvem. Maradok szépen
               melletted, hisz ezután még nagyobb szükséged lesz tanácsaimra, mint ezelőtt... aztán
               valami váratlan esemény is történhetik... Mi most már nemcsak személyünkkel vagyunk
               elválaszthatatlanul egymáshoz kötve!</p>
            <p>A kandalló tetején álló óra elütötte az ötöt.</p>
            <p>- Azt hiszem, jó lesz, ha hozzákezdünk - szólt Ulrik. - A küldönc minden percben
               jöhet. Te most hívasd össze a kastély cselédségét, én pedig megyek. Éjfél előtt nem
               hiszem, hogy visszatérhessek. Tehát csak ügyesen, nehogy ő kelme neszt fogjon
               valamikép, mert akkor mindennek vége! Az elszalasztott rókát másodszor nem lehet
               tőrbe csalni! - szólt nyomatékosan, azután távozott.</p>
            <p>Őméltósága pedig becsöngette Vencelt, ráparancsolt, hogy a belső cselédséget gyüjtse
               a csarnokba. Tarafás urat pedig hívja ide.</p>
            <p>A cselédség rosszat sejtve gyülekezett a kijelölt helyen, mert azt hitték, hogy a
               napok óta rebesgetett elbocsátás perce érkezett el. Minden oldalról szorongó
               pillantásokkal kísérték a pöffeszkedve közeledő Tarafás uramat és jövendő sorsukat
               rezes ábrázatáról iparkodtak leolvasni.</p>
            <p>Torkán egyet köszörült s éppen be akart nyitni a nagy szárnyajtón, midőn ez feltárult
               és őméltósága jelent meg a küszöbön.</p>
            <p>- Pszt! Csak csendesen! Csendesen! Hű titkárom hajnal óta szörnyű fejgörcsökben
               kínlódik! - suttogta, azután mindenkit csendre intve, betette az ajtót maga után.</p>
            <p>Parancsoló tekintetét végighordta a lesütött fejű cselédségen, rámutatott a mellette
               álló Tarafásra és szigorú szavakban megparancsolta, hogy a felügyelő úrnak mindenben
               engedelmeskedjenek, mert távolléte alatt ő vezeti a kastélyt és a jószágokat illető
               ügyeket. Őméltósága oly szépen és lendületesen beszélt, hogy az elmondottakat
               kivéve, egy szavát se értették meg, de azért az arcok mind kiderültek, mert az
               elbocsátásról szó sem volt. Tarafás uram ábrázata pedig a büszkeségtől és diadaltól
               valósággal ragyogott.</p>
            <p>Beszéde közben egyszerre csak mozgás támadt a hátul állók között. Egy kocsisforma
               férfi furakodott előre és egy levelet adott át őméltóságának.</p>
            <p>- Mi az ördög? Vendégeim ott rekedtek a városban! Hát nem rendelt felügyelő úr
               részükre előfogatokat? - kérdezte, miután a levelet átfutotta.</p>
            <p>Tarafás uram fejét nyaka közé húzva, csak ötölt, hatolt, félszemmel pedig urasága
               arcát leste, vajjon nem haragszik-e? Midőn látta, hogy harag helyett inkább mosolyog,
               nagy bocsánatkérések között bevallotta, hogy biz ő ezt elfelejtette.</p>
            <p>- No, nem nagy baj! Vendégeink nappal helyett éjjel indulnak! Ennyi az egész! Nekem
               pedig nagyon jól jő ez a kis feledékenység - mondta őméltósága homlokára ütve. -
               Tulpenbauer bankár urat ugyanis elfeledtem megkérni, hogy az arany burnótszelencém
               fedeléből hiányzó gyémántköveket rakassa be Eskelesz ékszerésszel és rendeljen még
               egy hozzá hasonló másik szelencét... Tarafás uram mulasztása azonban helyre üti a
               hibát. Sétáljon át a szomszéd városba és e szelencét adja át százhúsz darab arannyal
               a bankár úrnak. Megteszi? Tudja, ilyen nagy értéket cselédfélére nem bízhat az
               ember... De most jut megint eszembe, kegyelmed mégsem mehet! Hiszen minden lovunk és
               hintónk a vendég urakkal távol van!</p>
            <p>- Ó, kérem alássan! Átsétálok gyalog! Nem egyszer megtettem már ezt az utat... -
               ajánlkozott Tarafás úr készségesen.</p>
            <p>- Igaz! Igaz! De egészen öreg este lesz már, mire odaér! - aggodalmaskodott
               őméltósága.</p>
            <p>- Nem tesz semmit! Az éjszakák világosak. Azután visszafelé úgyis kocsin jövök...</p>
            <p>- Igaz! Igaz! No hát akkor átadom a szelencét és aranyakat, hogy rögtön indulhasson
               kegyelmed! - és eltűnve az ajtó mögött, csakhamar visszatért és a szelencét rejtő
               csomagot, egy tekercs arannyal együtt átadta neki.</p>
            <p>Mihelyt az ajtó nehéz szárnyai becsukódtak utána, a nyájas mosoly eltünt arcáról,
               mintha csak letörülték volna, vonásai megint feszült, várakozó kifejezést vettek fel,
               mint a mult napokban. Minél jobban közeledtek az est órái, annál nyugtalanabb
               léptekkel méregette végig az egymásba nyiló termek hosszú sorát.</p>
            <p>Vacsora után közölte Vencellel, hogy ma már semmire sem lesz szüksége. A legnagyobb
               csendet parancsolta, mert a titkár kissé elszunnyadt, midőn azonban minden
               elcsendesedett és a folyosó lámpáit eloltogatták, lesurrant a földszíntre, a parkra
               néző egyik ablakot zajtalanul kinyitotta és kikémlelt a szuroksötét éjszakába.</p>
            <p>Tizenegy óra felé járhatott az idő, midőn a bokrok közül egy sötét árnyék osont a
               kastély felé és nesz nélkül ugrott be a nyitvahagyott ablakon.</p>
            <p>- Ulrik, te vagy? - kérdezte fojtott, aggodalmas hangon.</p>
            <p>- Én hát! Minden rendben van! - felelt a másik.</p>
            <p>- Akkor gyorsan fel a szobába! Én majd bezárom az ablakot! - suttogta.</p>
            <p>Abban a pillanatban, hogy felért szobájába, nagy zaj és dübörgés verte fel a
               kastélyudvar csendjét. Noha Vencelt már elbocsátotta, most mégis hevesen csengetett
               neki.</p>
            <p>- Nem a legnagyobb csendet parancsoltam! Micsoda pokoli dübörgés ez az udvaron? -
               rivallt rá bosszúsan.</p>
            <p>- A vendég urakat vivő hintók érkeztek vissza a városból - jelentette Vencel.</p>
            <p>Szavai végeztével nyöszörgés hallatszott a mellékszobából.</p>
            <p>- Kívánsz valamit? - kérdezte fejét bedugva őméltósága.</p>
            <p>- Egy kis melisszaszeszt kérnék. Ez végleg csillapítani fogja görcseimet! - felelték
               belülről, amire Vencel, ura intésére, behozta a kívánt szeszt. Ulrik titkár uramat
               nyakig bepólyázva, fején hidegvizes borogatással látta heverni a nyugágyon.</p>
            <p>- A hintók érkeztek meg! Eredj csak Vencel és küldd fel egy szóra Tarafás urat!
               Valamelyik hintón neki is meg kellett érkeznie!</p>
            <p>Vencel lement, de azzal a hírrel tért vissza, hogy Tarafás uramat a kocsisok közül
               egyik se látta, se az úton, se a városban.</p>
            <p>- A korhely! A könnyelmű! Bizonyára valami csapszékben késedelmeskedik! - dohogta
               őméltósága, majd Vencelnek meghagyta, hogy reggel mindjárt küldje hozzá, meg akarja
               mosni a fejét!</p>
            <p>Reggelre kelve azonban egyszerre csak nagy lótás-futás keletkezett a kastélyban és a
               cselédség rémült arccal, összedugott fejjel azon tanácskozott, fel merészeljék-e
               verni őméltóságát édes álmaiból. Midőn megszólalt az ébredést jelző csengetyü, Vencel
               vacogó állal, remegő térdekkel azt jelentette neki, hogy Tarafás uramat, vérében
               úszva, össze-vissza törve találta egy paraszt a töltés melletti vízmosás fenekén.</p>
            <p>- Meghalt? - kiáltott őméltósága elszörnyűködve, és e hírre, mintha kiöntötték volna,
               ugrott ki csipkés, selyemfüggönyös ágyából.</p>
            <p>Ulrik titkár úr is előjött szobájából és úri színük elébe vezettette a parasztot,
               akit töviről-hegyire kikérdeztek, de a jámbor ember még most is annyira meg volt
               ijedve, hogy a reszketéstől alig tudott kérdéseikre felelni...</p>
            <p>- A szerencsétlen! Bizonyára leitta magát és lezuhant a töltésről! - kiáltott a
               méltóságos úr mély megilletődéssel.</p>
            <p>- Vagy pedig orgyilkos kezek taszították a mélybe, hogy elrabolják tőle az aranyakat!
               Nagy summa pénz volt nála! - felelte a titkár hangosan, hogy mindenki hallhassa.</p>
            <p>- Igaz! Igaz! Mi is láttuk! Nagy summa aranyat vitt magával! Rálestek és leütötték! -
               suttogták a cselédek.</p>
            <p>- Siessetek, emberek! Első dolog a segítség! Hátha még nem halt meg! Fel emberek! A
               kastélyba kell szállítani, egy lovász pedig vágtasson orvosért... - parancsolta
               sebesen a kastély ura.</p>
            <p>- Nincs abban már egy mákszemnyi élet se, méltóságos uram! Vérében úszva
               mozdulatlanul feküdt és szemei már egészen meg voltak üvegesedve! Nem segít már azon
               semmiféle doktor! - felelte fejét csóválva a jobbágy.</p>
            <p>- Mindegy! Ide kell hozni a kastélyba... Előre, gyorsan, emberek! - siettette az
               indulókat és megparancsolta, hogy rögtön jelentsék neki, ha visszaérkeznek. Ez úgy
               déltájban meg is történt.</p>
            <p>De mekkora volt őméltósága rémülete, amikor közölték vele, hogy a holttest
               nyomtalanul eltünt a baleset színhelyéről. Halálsápadt lett és szédülni kezdett a
               szörnyű hír hallatára...</p>
            
         </div>
        <div type="chapter">
            <head>
               IX. FEJEZET. </head><head>A HÁLÓ.
            </head>
            <p>A temetést követő nap hajnalán Elemér megkopogtatta az öreg Ambrus ablakát, aki
               rögtön ajtót nyitott neki. Csak egy szomorúan résztvevő pillantással üdvözölte
               Elemért, leakasztotta az őrizetére bízott kulcsokat és megindultak a kastély északi
               szárnya alatt fekvő sírbolt felé.</p>
            <p>Komor, borongós reggel volt, a kastélyban még minden lélek aludt, csak a fák és
               bokrok leveleiről alápergő kövér cseppek kopogása hallatszott a hajnali csöndben.</p>
            <p>- Azt mondják, hogy a kastély egyik szobájából titkos lejáró vezet a sírboltba -
               törte meg a hallgatást az öreg Ambrus, de nem kapott feleletet. Némán felzárta Elemér
               előtt a nehéz vasajtókat, ő maga pedig félrevonulva, leült a lépcsők aljára.</p>
            <p>Az örökmécses halvány sugarai bágyadt fényt hintettek a tömör oszlopközökre, melyek
               alatt, kettős sorban nehéz érc- és márványkoporsókban a Sághvári ősök aludták örök
               álmukat.</p>
            <p>Nehéz sóhajjal borult térdre a legutolsó előtt, melynek oldalain ércből vert egyszerű
               betűkkel Sághvári Balázs neve ragyogott hidegen és komoran. Homlokát a hideg ércre
               hajtotta, ajkai lassan mozogtak, mintha imádkoznék...</p>
            <p>Fájdalmas elmerültségéből az öreg Ambrus figyelmeztető köhécselése riasztotta fel,
               mert a cselédség már ébredezni kezdett a kastélyban.</p>
            <p>Még egyszer megcsókolta a hideg betűket és felállott.</p>
            <p>- Ravatalodnál tett fogadásomat íme újra megújítottam előtted, atyám és jóltevőm,
               segíts, hogy rátaláljak a nevemet és születésemet födő titokra... Most pedig légy
               áldva nyugvó poraidban és a te védő szellemed legyen vezérlő őrangyalom az ismeretlen
               nagyvilágban! - suttogta remegő ajkakkal, aztán gyorsan kilépett a napvilágra.</p>
            <p>Az öreg Ambrus már készen várta. Midőn a nehéz vasajtók csikorogva bezárultak, úgy
               érezte, mintha a szívét szorító kétségbeesés egyszerre lehullott volna róla, és az
               elhagyatottság vígasztalan érzése helyett remény és önbizalom térne lelkébe.</p>
            <p>A kastély szögleténél néma kézszorítással búcsúzott el az öregtől, aki, bármennyire
               erőlködött, mégsem tudta elrejteni mély megindulását.</p>
            <p>- Mondanék valamit, Elemér úrfi... de mégsem mondok, hiszen elmondtam tegnap... de
               annyit mégis mondok, hogy van igazság odafenn! Viszontlátjuk mi még egymást e
               kastélyban... - szólt fojtott meghatódással, mialatt könnyei fehér szakállára
               peregtek.</p>
            <p>Elemér csak néma fejrázással felelt, azután megindult Cseresznyés uram faluvégi kis
               háza felé, aki az öreg Mátyással már útrakészen várta.</p>
            <p>- A határig elfogadom a kíséretet, tovább ne fáradjanak! - mondta, amint a teletömött
               tarisznyákat meglátta. Eddigi viselete helyett a vándordiákok öltözetét vette
               magára: fácántollas süveg, oldalán bőröv lecsüngő tőrrel, iszákja mellett pedig
               vállán át volt vetve egy bő köpönyeg, jó védelem a zivatar és hideg éjszakák
               ellen.</p>
            <p>A két férfi mély szomorúsággal nézte készülődését és mialatt Cseresznyés apó gondosan
               elrakosgatta a fiú levetett ruháját, az öreg Mátyás egyszerre csak sírva fakadt.</p>
            <p>- Ne szomoríts még jobban, öreg! Úgyis oly nehéz a szívem, majd megszakad...</p>
            <p>Cseresznyés apó szintén komolyan közbeszólt:</p>
            <p>- Úgy van, ne töltsük most az időt elérzékenyüléssel. Ha már Elemér úrfi semmit se
               akar elfogadni tőlem útravalóul, ezt mégis el kell fogadnia. Jó kézben hatalmas
               fegyver! - és egy ólommal beöntött vadkörtefabotot nyomott a kezébe, mely azonfelül
               még kardnagyságú, éles acélpengét is rejtett magában.</p>
            <p>- Ezt köszönettel fogadom, Cseresznyés apó.</p>
            <p>- Azt a csekélyke összeget is elfogadhatná ám tőlem, ha másképp nem, hát
               kölcsönképpen...</p>
            <p>Elemér elkomolyodva rázta fejét.</p>
            <p>- Aki idegenbe, ismeretlenbe indul, mint én, az nem vehet adósságot a nyakába. Nem
               tudom, mikor fizethetném vissza, s akad-e keresetem vagy sem...</p>
            <p>- Éppen azért! Kegyelmed meg fog élni a jég hátán is! Attól nem félek! - erősködött
               hévvel Cseresznyés apó.</p>
            <p>- Nem! Köszönöm! Pár arany és néhány tallér van az erszényemben, melyeket jó sikerrel
               letett vizsgáim és egyéb ünnepélyes alkalmakkor áldott emlékű Balázs bátyámtól
               kaptam. Ez elég lesz útravalónak. Néhány könyvön és csekélyke fehérneműn kívül
               egyebet nem hoztam el a kastélyból... Minden más egyebet ott hagytam az új
               birtokosnak... Hanem hátha indulnánk! - tette hozzá és felállt.</p>
            <p>A két férfi nyakába akasztotta a tarisznyákat és mialatt Cseresznyés apó becsukta a
               házat, Elemér bánatosan nézett a kastély felé.</p>
            <p>- Szegény Rudolf! Élet-halál közt fekszik és én el se búcsuzhattam tőle... -
               sóhajtotta lehajtott fővel.</p>
            <p>Egy kevésbbé járt mellékösvényt választva elhagyták a falut. Elemér hátra-hátra
               nézett, mindaddig, amíg csak a park százados fái egészen el nem takarták a kastély
               tornyait.</p>
            <p>Ekkor, mintha csak összebeszéltek volna, megkettőztették lépteiket. Egyikük se szólt,
               mert mindegyik a saját szomorú gondolatával volt elfoglalva.</p>
            <p>Az országútra kiérve, a fordulónál még egyszer megvillantak a kastély tornyai és
               Elemér fájó sóhajjal intett búcsut annak a helynek, hol boldog gyermekéveit
               töltötte.</p>
            <p>- Ki tudja, viszontlátlak-e még valaha! - röppent el akaratlanul ajkairól.</p>
            <p>- Él az Isten! - dörmögte torkát köszörülve Mátyás. Cseresznyés uram pedig
               széleskarimájú kalapját még jobban a szemére húzva, csak akkor szólalt meg, midőn ki
               kellett mondani a búcsút és válást jelentő szavakat:</p>
            <p>- Itt van a határ!</p>
            <p>Elemér megindultan ölelte meg két kísérőjét:</p>
            <p>- Úgy hát válnunk kell, hosszú, hosszú időre! Az Isten áldjon meg és tartson meg
               benneteket! - Mély megindulása elfojtotta ajkán a további szavakat. Az öreg Mátyás
               hevesen megragadta és összevissza csókolta a kezeit.</p>
            <p>- Hát csakugyan hírét se fogjuk hallani évekig az úrfinak? Élünk-e mi vének addig?
               Megérjük-e azt az időt? - kérdezte a zokogástól alig érthető hangon.</p>
            <p>Elemér még egy utolsó kézszorítással Istenhozzádot mondott mindkettőjüknek, fejébe
               nyomta fácántollas süvegét és anélkül, hogy csak egyszer is hátranézett volna, gyors
               léptekkel sietett lefelé a kanyargós országúton.</p>
            <p>Pedig, ha hátranézett volna, láthatta volna, hogy a két öreg mindaddig néz utána, míg
               csak karcsú, ruganyos alakja el nem tűnik az alávezető meredek mögött.</p>
            <p>A közeli mezővároskához érve, Elemér felkereste azt a fiatal doktort, aki Balázs urat
               lelkiismeretes gonddal és fáradhatatlan igyekezettel ápolta.</p>
            <p>Ettől megtudakolta Rudolf állapotát és nagyon megörült, midőn meghallotta, hogy még
               nehéz beteg ugyan, de már minden veszélyen túl van. Innen a postahivatalba ment, ahol
               megkérdezte, mikor indul a postakocsi Nagyszombat felé.</p>
            <p>- Éppen most fognak be! Ma van az indulás napja. A kocsis mellett künn egy tallér, a
               belső ülés kettő! - felelte a postamester kurtán.</p>
            <p>Noha nagyon gazdálkodni kellett a pénzével, Elemér mégis lefizette az egy tallért,
               csakhogy mielőbb Nagyszombatba érhessen és felkereshesse volt nevelőjét, Vitál
               atyát...</p>
            <p>Vitál atyát egy könyvekkel és iratokkal borított asztal mellett találta. Egykori
               nevelője meleg szeretettel tárta karjait Elemér felé, aki hangos örömkiáltással
               borult mellére.</p>
            <p>- Szegény fiú te! Mily korán meg kell ismerkedned az élet nehéz küzdelmeivel, -
               mondta megindultan.</p>
            <p>- Tanácsot kérni jöttem, atyám! Ne tagadd meg tőlem! - szólalt meg Elemér, midőn
               megindulását legyőzte és helyet foglalt a magashátú, faragott diófaszékek
               egyikén.</p>
            <p>- Leveledből mindent megértettem, fiam és szívem vérzett, midőn ama rettentő
               szerencsétlenségnek hírét vettem. Te azt állítod, hogy orgyilkos bűntény történt és
               bizonyítékok vannak kezeitek között...</p>
            <p>- Igenis, bizonyítékok vannak kezeink között... és ha majd elég erősnek érzem
               magamat, visszatérek és rettentő számadásra vonom a bűnösöket! - vágott közbe Elemér
               hevesen.</p>
            <p>- A bűntett nagy és égbekiáltó! A büntetést mégis bízd rá fiam, az Örök Biró sújtó
               kezeire... Ne szennyezd be lelkedet a bosszúállás vérszomjas bűnével. Várj, míg az
               örök igazság keze utoléri a bűnösöket! - szólt Vitál atya komoly intelemmel.</p>
            <p>- Várni fogok, mert várnom kell! Hiszen én, a név és vagyon nélkül világba taszított
               fiú, úgy sem tudnám felvenni a hatalmasokkal a harcot. De tűrni és várni fogok, míg
               oly polcra jutok, ahonnan megkezdhetem a küzdelmet. Nevelőatyám és jótevőm halála nem
               maradhat bosszulatlanul! Nem, ha életembe kerül is, ha lelkiüdvösségemet teszem is
               kockára vele! - felelt Elemér tántoríthatatlan eltökéltséggel.</p>
            <p>- Fiú! - kiáltott az utolsó szavaknál ijedt megbotránkozással a kolostorfőnök.</p>
            <p>- Bocsáss meg, atyám, de nem tehetek máskép és most hagyjuk a levélben foglaltakat! -
               kérte szelíden Elemér. - A levélben körülményesen meg kellett írnom a helyzetet és
               történteket, hogy megtudj mindent. Meg kellett gyónnom néked mindent, hogy kínzó
               vádjaimtól meneküljek. De most hagyjuk ezt, nem avégett jöttem hozzád, hanem
               tanácsért. Mitevő legyek, mihez fogjak vígasztalan helyzetemben?</p>
            <p>Vitál atya megindult tekintettel nézett a fiú halvány, de eltökélt arcára.</p>
            <p>- Mondok egyet! - szólalt meg komolyan kis idő mulva. - Szép pályát ajánlok neked,
               ahol anyagi küzdelmek nélkül is magasra juthatsz! Légy pappá!</p>
            <p>Elemér a váratlan ajánlatra megrezzenve sütötte le szemeit. Nem felelt, csak fejét
               rázta csendesen, tagadólag.</p>
            <p>- Igaz, elfeledtem! Mindig a katonaélethez volt kedved! Ez volt szívednek, lelkednek
               álma, vágya. Nos hát! Korodhoz képest túlságos erős, alkatra pedig valóságos óriás
               vagy. Lépj be a hadseregbe és régi álmod teljesül!</p>
            <p>- Egyiket se tehetem! - felelt Elemér szomorú, lemondó sóhajtással. - Szabadnak kell
               maradnom, hogy a nevemet és születésemet fedő titkot felderíthessem. Jogot és
               törvényt akarok tanulni, hogy fogadásomat beválthassam!...</p>
            <p>Vitál atya homloka már az első szavaknál elborult.</p>
            <p>- Lehetetlen munkára vállalkozol! A tengerbe ejtett tűt akarod megtalálni! Hová
               indulsz, hol akarsz kutatni minden nyom és útbaigazítás nélkül? - kérdezte
               szomorúan.</p>
            <p>Elemér szorongó, könyörgő pillantással nézett rá.</p>
            <p>- Cseresznyés apó megvallotta, hogy te, atyám, tudnál útbaigazítást adni. Jótevőm a
               titok nagy részébe beavatott...</p>
            <p>- Nem tagadhatom, de húszéves korodig mitse szabad elárulnom és néked is tisztelned
               kell jótévőd akaratát! - felelte enyhe szigorral.</p>
            <p>Elemér kis ideig hallgatott.</p>
            <p>- Tiszteletben fogom tartani. Most, hogy biztosan remélhetek, nehezen bár, de
               elviselem a kétség hosszú éveit - szólt azután megadó sóhajjal.</p>
            <p>- Ezt a feleletet vártam tőled. Eddig is sok keserű órát szereztél vele magadnak, -
               no de ne beszéljünk többet róla. Lássuk további terveidet. Azt, hogy a nyers
               hadipálya helyett a tudománynak adod magadat - lelkemből helyeslem... Eddigi
               tanulmányaid, fényes tehetséged szép jövővel kecsegtet. Melyik egyetemen akarod tehát
               a jogi és egyéb tudományokat tanulni?</p>
            <p>- Fontos okaim vannak, hogy a bécsi egyetemet válasszam.</p>
            <p>- És ezek az okok?</p>
            <p>Elemér késlekedett a felelettel.</p>
            <p>Vitál atya fejét csóválgatta:</p>
            <p>- Sejtem!... Cseresznyés gazda és Mátyás a tett helyén, ő pedig Bécsben akarja azokat
               a bizonyos embereket szemmel tartani. Hiába akarnám lebeszélni, nem hajtana a szóra!
               - mormogta magában és midőn megtudta, hogy tanítványa, miként diákkorában ő is,
               tanítással és leckeadással akarja magát fenntartani, elérzékenyülten ölelte
               magához:</p>
            <p>- Isten adjon erőt és szerencsét hozzá, gyermekem! Én a külföldi egyetemeken
               sanyarogtam, néked bizonyára jobb alkalmaid és kilátásaid lesznek a gazdag és fényes
               császárvárosban! - biztatta.</p>
            <p>Midőn Elemér távozni akart, nem eresztette, hanem egész napját a klastromban kellett
               töltenie, hogy Vitál atya megirhassa az ígért ajánlóleveleket bécsi ismerőseihez.</p>
            <p>Másnap a hajnali vecsernye után búcsút vett öreg tanítójától, a pozsonyi kapun át
               távozott a városból és oly szaporán lépkedett, hogy csakhamar messze háta mögött
               maradtak a városnak aranyos reggeli párában csillámló ódon falai és tornyos
               épületei.</p>
            <p>Délfelé már a nap annyira melegen tűzött alá, hogy a szomjúságtól és fáradságtól
               elcsigázva, valami árnyas hely után kezdett nézelődni, hogy egy kissé pihenhessen.
               Ezért nagy örömmel üdvözölte a völgynek vezető útforduló mentén elhúzódó erdőséget,
               melynek hűvös boltozata alatt, úgy remélte, forrást is talál.</p>
            <p>Rövid keresés után egy vén fa tövéből kibugyogó forráskára akadt... Verejtékező arcát
               megmosta, nagyot ivott a hideg, kristálytiszta vízből, azután újra tovább indult.
               Csakhamar megint ki kellett kerülnie az országútra, mert az eddigi világos, szálerdő
               helyébe, egy vízmosásoktól szaggatott, tüskés vadon következett.</p>
            <p>Rossz kedvvel vette észre, hogy mennél inkább nyugovóra hajlik a nap, annál sötétebb
               felhőtábor húzódik az égboltra és a mindinkább feltámadó szél esővel és zivatarral
               fenyegetődzik.</p>
            <p>Megkettőztette tehát lépteit és az útjába eső magaslatokról valami közeli falut vagy
               védőfödelet keresett, ahol az éjszakát tölthetné. De nem látott semmit - és az
               elhagyatottság keserű érzése kétszeres súllyal nehezedett lelkére... Az egymást
               követő szélrohamok már egy-egy kövér esőcseppet is hullattak sietségtől hevült arcába
               és a mindinkább sötétedő alkonyat egyforma, alaktalan homályba burkolta a tájat.</p>
            <p>Nem annyira magát, mint inkább egyetlen öltözet ruháját féltette a sártól és
               lucsoktól, épp azért fel szeretett volna ujjongani örömében, midőn a szélben és
               sötétben való hosszú ide-oda botorkálás után fénysugarat látott megcsillanni és az
               innen-onnan felhangzó kutyavakkantások elárulták a falu közellétét.</p>
            <p>Fáradtságát, elhagyatottságát feledve, torony irányában sietett a mind fényesebben
               tündöklő világosság felé és egy meredek úton csaknem legurulva, megpillantotta a
               sötétségbe burkolt községet is, melynek apró ablakai hivogató fénnyel ragyogtak
               feléje a fekete, zivataros éjszakából. A község alatt egy csapat elkésett fuvarosra
               akadt, akiktől megtudta, hogy ez a nagyközség rendes megálló- és etetőhelye a
               Bécsből és a német tartományokból jövő-menő fuvarosoknak. Olcsó pénzért jó éjjeli
               szállást is lehet kapni a falubeli fogadóban.</p>
            <p>Csakugyan az udvar közepét elfoglaló állás, valamint a tágas szinek és istállók tömve
               voltak málhákkal terhelt kocsikkal és szekerekkel, a tágas ivószoba pedig csakúgy
               hemzsegett a sok vendégtől.</p>
            <p>Elemér zavartan nézett körül a tele asztalok között. Egy görbehátú, alacsony idegen,
               aki egymaga ült egy asztalnál, belépésétől kezdve élesen nézett rá. Elemér kénytelen
               volt melléülni és miközben vékony vacsoráját fogyasztgatta, az idegen barátságos
               hangon kezdett vele beszélni. Kifaggatta céljai, tervei felől és mikor megtudta, hogy
               diákkal van dolga, érdeklődő arccal kérdezte tőle:</p>
            <p>- Mint diák ember, bizonyosan szépen tud írni, ugyebár?</p>
            <p>- Nevelőm mindig azt mondta, hogy betűim olyanok, mint a gyöngyök, azután
               meglehetősen tudok rajzolni is! - felelte Elemér elvörösödve, mert nehezére esett
               önmagát földicsérni.</p>
            <p>- Hiszen ez pompás! - kiáltott az idegen és örömében térdét csapkodta. - No,
               hallgasson ide, diák uram! Az egyetemen még csak egy hónap mulva kezdődnek meg az
               előadások. Pénze, amint látom, nem sok van, anélkül pedig nehéz az első lépéseket
               megtenni. Álljon az én szolgálatomba arra az egy hónapra. Nem lesz nehéz a dolga.
               Én bolondja vagyok a mindenféle régi irásoknak, érmeknek és címereknek, sőt
               kegyelmednek bizalmasan még azt is megsúgom, hogy titokban kereskedem is ezekkel a
               dolgokkal. Leiratom, hasonmásukat készíttetem. Hanem ez nagy titok ám! Senkinek se
               szabad még csak sejteni se, nehogy mások is megpróbálják ezt a jól jövedelmező
               mesterséget...</p>
            <p>- Én nem fogom elmondani senkinek!</p>
            <p>- Csak egy bökkenő van a dologban. Egy kicsit rigolyás, furcsa természettel áldott
               meg az Isten. Hozzá tud-e szokni diák uram ezekhez? Mert némely különös dolgoknak
               kell ám alávetni magát. Például nem szabad tudnia a hely nevét sem, ahol lakni
               fogunk... tudja - biztonság okáért!</p>
            <p>- Rigolyáit, furcsaságait eltűröm, kiváncsi nem leszek, s kívánságait teljesítem, ha
               csak valami bűnös vagy becstelen cselekedetet nem kíván tőlem! - felelt Elemér komoly
               hangon.</p>
            <p>Az idegen erőltetetten kacagott:</p>
            <p>- Haha! Ugyan mi jut eszébe diák uramnak! Hiszen több tudós ember és diák dolgozik
               nálam. No de majd meglátja. Jól megfizetem a munkáját. A dologgal tehát egészen
               rendben volnánk. Ugyebár elfogadja? Igaz bizony... még a nevét se kérdeztem!</p>
            <p>Elemér megnevezte magát, mire az idegen kezébe csapott s ezzel az egyesség meg volt
               kötve. Ő is megmondta nevét, Edelbeck Sebaldusnak nevezte magát.</p>
            <p>- Addig maradhatok szolgálatában, ameddig nekem tetszik? - kérdezte még Elemér.</p>
            <p>- Ameddig tetszik! Azaz, ameddig nekem tetszik, barátocskám! - igazította helyre
               szavait. Ha nem végzi jól munkáját, egy napig sem marad meg házamnál, - mondta
               Edelbeck.</p>
            <p>Elemér udvariasan meghajtotta magát és szabadon fellélegzett. Ez utóbbi szavak minden
               aggodalmát eloszlatták. Nem lesz tehát lekötve; akkor távozhatik, amikor neki
               tetszik. Mitől féljen hát?</p>
            <p>Edelbeck még az éjjel tovább akart utazni. Rövid idő mulva jelentette a kocsis, hogy
               a lovak kipihenték magukat. Erre beleültek a magas, bárkaalakú kocsiba.</p>
            <p>Jóformán egész éjszaka utaztak, de a koromsötétségben Elemér azt se tudta, előre vagy
               hátrafelé indultak-e el és melyik világtáj irányában haladnak. Utitársa egyetlen egy
               szóval se törte meg a csendet, sőt nemsokára szuszogó horkolással jelentette, hogy
               elaludt, mire ő is befészkelte magát az ülés szögletébe és követte a jó példát.</p>
            <p>Hatalmas zökkenés ébresztette fel, de rögtön elkáprázva hunyta be szemeit, mert a nap
               aranyos sugarai árasztották el a hintó belsejét és csattogó madárének, méla erdőzúgás
               zaja szüremkedett be hozzájuk. Szét akart a tájon tekinteni, ekkor látta azonban,
               hogy kocsijuknak ablakai nincsenek, hanem a világosság a tetőn lévő kerek nyíláson
               árad befelé...</p>
            <p>Noha Edelbeck uram ezt már este fájós szemeivel magyarázta neki, mégis különösnek
               találta ezt a börtönszerű elzárkózottságot. Valóságos megváltásnak tekintette, midőn
               a harmadik nap éjszakáján kocsijuk egy minden oldatról magas falakkal körülzárt
               udvarra robogott be és Edelbeck uram nagyot nyujtózkodva így szólt:</p>
            <p>- Itthon vagyunk! Izsák gazda majd megmutatja fekhelyét, a többiről pedig majd
               holnap!</p>
            <p>Erre ugyanaz a félszemű ember, aki kaput nyitott, több egymást szelő folyosón
               keresztül, egy szűk kamrácskába vezette.</p>
            <p>Amint az ajtó becsukódott utána, Elemér vizsgálódva nézett körül a barátságtalan,
               rideg cellácskában, melynek összes bútorzata az ágyon kívül, egy rozogalábú szék és
               ócska asztal volt, mely fölött egy keskeny, vasrácsos ablakocskának megvakult
               üvegkarikáin szűrődött be a nappali világosság.</p>
            <p>- Akárcsak egy börtön! - gondolta lehangoltan. Különben az íródeákoknak sehol se
               adnak selyemfüggönyös ágyat, velencei tükrökkel ékesített szobát... Majd meglátjuk,
               mit hoz a holnap? Ha nem tetszik, egy házzal odább megyek! - igyekezett magát
               megnyugtatni és mivel már későre járt az idő, hozzálátott a lefekvéshez.</p>
            <p>Elemér másnap csak a portól és esőtől szivárványos üvegkarikákon átderengő reggeli
               világosságra ébredt fel, mire sietve felöltözködött. Alig hogy elkészült, már
               megismerte a félszemű csoszogását, aki csakugyan érte jött, hogy a ház urához
               vezesse.</p>
            <p>Szó nélkül intett neki és egy sötét csigalépcsőn az emeletre vezette, melynek
               megvakult ablakai azonfelül, hogy kifelé minden kilátást elzártak, sűrű
               sodronyhálóval voltak befedve.</p>
            <p>Egy ósdi bútorzatú szobában Edelbeck uram várt rá és az asztalon álló egyszerű
               reggelire mutatott. A reggeli végeztével felnyitott egy emeletes írópolcot, ahonnan
               többféle megsárgult okmányt és függő pecsétes diplomát vett elő.</p>
            <p>- Itt van minden hozzávaló! Ezt a pecsétet kísérelje meg, le tudná-e rajzolni, ezeket
               a diplomákat pedig hüen lemásolni. Vonásról-vonásra ám! A másolatot ne lehessen
               megkülönböztetni az eredetitől. Mindjárt meglátjuk, érti-e a mesterségét! A rajz
               legyen az első! - krákogta és vöröskarikájú szemeivel sebesen pislogott.</p>
            <p>A benyíló szobában el volt készítve minden, úgy, hogy csak a rajztábla elé kellett
               ülnie, de Edelbeck uram egy intéssel még tartóztatta:</p>
            <p>- A házirend nálam nagyon kevésből áll. Semmiről se kérdezősködni! Én vagy
               helyettesem megmondja ami kell. A fecsegés és kíváncsiskodás tiltva van, valamint a
               műhelyekben és az épületben való ácsorgás. Kiki maradjon kiszabott helyén és
               dolgozzék. Különben erről gondoskodva van, - folytatta rövid, határozott modorában
               és ezzel behúzta maga után az ajtót.</p>
            <p>Három nap mulva, amely idő alatt a félszemű kapuson kívül, aki este szobájába le-,
               reggel pedig felvezette, egy lelket se látott, - elkészült a szikszói káptalan
               pecsétjének a rajza. Midőn Edelbeck uram megnézte, ugyancsak karikára nyitotta
               bagolyforma szemeit, mert a rajz nagyságra és alakra hajszálig hű másolata volt az
               eredetinek...</p>
            <p>Erre sajátságos vigyorgással nézett rá és megdícsérte érte. Azután egy csiszolt
               rézlapot vett elő, meghagyta, hogy ugyanezt a legaprólékosabb gonddal karcolja reá
               egy finom acéltűvel. Aztán néhány furcsa díszítésű rajzot kellett készítenie és egy
               régi ajándéklevelet, ugyanolyan avatag, megsárgult íróhártyára, csakhogy más nevekkel
               és dátummal kellett utánoznia. Ettől a naptól fogva maga járt le és föl az emeletre,
               a félszemű Cerberus nem kísérte többé.</p>
            <p>Ezek alatt a napok alatt meggyőződött arról is, hogy hármukon kívül még számosan
               vannak a házban, sőt éjszakánként kocsidübörgést is hallott, tehát vendégek is
               érkeztek, egyik reggelen pedig ura egy alattomos tekintetű, sárgaképű olaszt mutatott
               be neki, mint helyettesét, aki a rézmetszés további titkaiba be fogja avatni.</p>
            <p>Őszre járt az idő és hideg zivatarok dühöngtek odakünn, midőn Edelbeck uramnak
               valamiért távoznia kellett, helyettese: signore Onufrio pedig annyira túl volt
               halmozva dologgal, hogy Elemérre sokszor félnapig se nyitotta rá a benyíló
               ajtaját.</p>
            <p>Egyik nap, mikor valami ismeretlen szorongó érzés nehezedett lelkére, és
               kimondhatatlanul vágyódott egy bizalmas barát vagy társ után, akinek kétségeit és
               aggodalmait elmondhatná, egyszerre csak csikorgó kattogást hallott a falban, mintha
               rúgók járnának a szekrények mögött. Gyorsan hátrafordult és kimondhatatlan
               bámulatára, egy keskeny nyílást látott tátongani a falban a két szekrény között. A
               nyílás keretében egy magas, vékony, nálánál pár évvel idősebbnek látszó ifjú állott,
               szelid tekintetű szemeit őrá függesztette.</p>
            <p>Pár percig mindketten néma meglepetéssel néztek egymásra, mire az idegen bizalmasan
               elmosolyodott.</p>
            <p>- Már régen kerestem e találkozást, de míg a gazda itthon volt, nem lehetett, mert a
               házban a falaknak is fülei vannak. Éjféltájban szobádba lopódzom... Feltétlenül
               beszélnem kell veled. De ne sejtess semmit! Ebben az átkozott házban még az arc
               vonásaiból is olvasnak. A viszontlátásig tehát! - szólott rokonszenves, de fojtott
               hangon, mialatt kissé hátrább húzódva, be akarta csattintani a rejtek ajtaját...</p>
            <p>Elemér, aki eddig az örömtől és meglepetéstől mozdulatlanná válva, mintegy álomban
               hallgatta e szavakat, hirtelen felugrott és mindkét kezét hevesen feléje
               nyujtotta:</p>
            <p>- Csak egy kézszorítást, hogy itt voltál, nem álmodtam! - kiáltott örömre gyúlt
               szemekkel, mert az ismeretlen szelid, rokonszenves arca szívét az első pillanatban
               megnyerte.</p>
            <p>- Pszt! Csendesen! - intette ez. A kézszorítást melegen viszonozta, azután a
               rejtekajtó száraz csattanással becsapódott...</p>
            <p>Elképzelhető nyugtalansággal várta az estét és hogy a feltűnést elkerülje, a rendes
               időben ment el szobájába, és szokása szerint egy-két órácskát olvasgatva könyveiből,
               a szokott órában oltotta el faggyúgyertyáját és feküdt le ágyába.</p>
            <p>Ezek az órák voltak valamennyi között a leghosszabbak. Végre éjfél felé lassú nesz
               hallatszott és a rejtekajtón sötétséghez szokott szeme egy még feketébb alakot látott
               besurranni...</p>
            <p>- Isten hozott, barátom! - suttogta ágyában felülve. A két fiú hosszan és melegen
               megölelte egymást...</p>
            <p>- Mi a neved?</p>
            <p>- Véghvári Elemér! Ghillányi-Erzburg Ákos! - kérdezték és felelték egymásnak
               egyszerre.</p>
            <p>Ákos ezután Elemér ágyára ült, aki folyvást szorongatta a kezét. - Ó, milyen boldog
               vagyok, hogy ebben a néma, titokteljes házban egy hű barátra találtam. De mondd csak,
               honnan ismersz engem, mit akarsz velem közölni, hiszen mi sose láttuk egymást? -
               kérdezte kíváncsian.</p>
            <p>- Olyan dolgokat hallottam felőled beszélni, hogy érdeklődés és rokonszenv ébredt
               irántad szívemben és a hallottak után sejtettem, hogy bízhatom benned, és mihelyt
               megtudod, milyen helyre vezetett balsorsod, menekülni fogsz velem együtt...</p>
            <p>- Milyen hely hát ez? - kérdezte rosszat sejtve Elemér.</p>
            <p>- Pénz- és okmányhamisítók barlangja, bűntettek tanyája - mormogta fülébe Ákos
               halkan.</p>
            <p>Elemér majd elszédült, mikor ezt meghallotta. Most már megértette, mire való az a
               nagy őrködés, titkolódzás és elzárkózottság. Görcsösen szorította meg barátja
               kezét.</p>
            <p>- Mondj el mindent! - sürgette minden ízében remegve.</p>
            <p>- Úgy-e téged is íródeáknak fogadtak fel és olyan kocsiban utaztattak idáig, hogy nem
               láthattad hová, merre felé visznek? Én már két éve vagyok itt, de azt máig se tudtam
               kifürkészni, hol vagyunk? Magyarországon-e, vagy pedig Ausztriában? Csak annyit
               tudok, hogy ez a várforma kastély kívülről elhagyatottnak és lakatlannak látszik, és
               a környéken lakók mind cimborái és szövetségesei e bandának!</p>
            <p>- Miért nem hagytad itt e bűntanyát, amikor a titkot megtudtad? Én egy percig se
               maradok tovább! - szólt Elemér kemény, szemrehányó hangon és bizalmatlanul lökte el
               magától Ákos kezeit.</p>
            <p>- Mert nem lehetett, - felelte rá Ákos sóhajtva. Úgy-e, téged is azzal csaltak ide,
               ha nem tetszik, bármikor elmehetsz? Próbáld meg! Ettől a perctől fogva még álmaidat
               is őrizni fogják és ha terhükre leszel, hát eltesznek láb alól... Gondold meg,
               életünkkel játszunk, ha a legkisebbet is megsejtik... annál inkább, mert veled
               különös céljaik vannak! Azt akarják, hogy gonosztevő legyen belőled, hogy itt kelljen
               maradnod örökké és ne mutathasd magadat a világban az emberek között!</p>
            <p>- Kik akarják ezt? - kiáltott összerázkódva Elemér.</p>
            <p>- Az istenért, csendesen, vagy itt hagylak! - susogta Ákos ijedten. - E házban a
               falaknak is fülei vannak. Hallgass meg nyugodtan. Én már két hosszú éve senyvedek itt
               és gyártom a hamis okiratokat, pedig borzadok és irtózom ettől. De tennem kell, hogy
               menekülhessek, vígnak, elégedettnek mutatom magamat, hogy azt higyjék, megkedveltem
               ezt az életet és nem kívánkozom el innen. Ezzel, hála Istennek, célomat értem. Gyanú
               és őrködés nélkül mozoghatok a házban és a magas falakkal körülvett belső
               udvarban.</p>
            <p>Elemér bocsánatkérőleg nyúlt a beszélő jobbja után és hévvel megszorította.</p>
            <p>- Egyik nap mintázó keveréket olvasztottam össze különféle anyagokból, de a szél
               annyira visszaverte a belőle kiáradó fojtó bűzt és füstöt a terembe, hogy nem bírtam
               kiállani... Egyszerre eszembe jutott, hogy a kandalló légvonata kihúzza a füstöt, a
               másik percben azután már bebújtam a terem északi oldalán tátongó óriási kandallóba és
               füstös falain valami horgot vagy láncfélét kerestem, ahová az üstöt akaszthatnám.</p>
            <p>Viasztekercsem pislogó fényénél csakugyan találtam is egy lelógó kormos láncot, midőn
               azonban meghúztam, vajjon elég erősen áll-e a falban, egyszerre csak száraz zörej
               keletkezett s a por és korom hullása közben egy alacsony üreg tárult elém, a széles
               vastábla pedig eltűnt a falban. Az első meglepetés elmúltával habozás nélkül beléptem
               a szűk és alacsony üregbe, rövid idő mulva azonban lassú, majd fokonként erősbödő
               beszédet hallottam. Tapogatódzva mentem tovább és egyszerre halványan fénylő
               pontocskát láttam a falon. Ezen keresztülnézve a gazda szobáját és őt magát láttam
               signore Onufrioval beszélgetésbe mélyedten magam előtt...</p>
            <p>Most tudtam csak meg, hogy a falak közé vájt rejtekben vagyok és a mesterségesen
               elhelyezett nyílásokon át még a leghalkabb suttogást is meghallhattam.</p>
            <p>Külföldi összeköttetéseikről és arról beszélgettek, hogy mindent itt fognak
               összpontosítani, miután itt nem félhetnek a felfedeztetéstől. Azután a magyar
               aranybányákból és pénzverdékből lopott aranyra, ezüstre tértek át, mire Edelbeck
               uram epésen megjegyezte, hogy a lopásokat felfedezték és noha a tárnokmester maga
               vezeti egész szigorral a vizsgálatot, még sem fog kideríteni semmit.</p>
            <p>Már-már fel akartam hagyni a hallgatódzással, midőn Edelbeck uram közeli útjáról és
               rólad kezdett beszélni. Azért indul maga, hogy biztosan hatalmukba keríthessenek,
               mert ügynöke roppant tisztelettel beszélt a te éleslátásodról, elhatározott és szívós
               akaraterődről. Bármennyire vigyáztam is, neveket nem hallottam, csak annyit tudtam
               meg, hogy árva vagy és sok pénznek, nagy birtokoknak kellett volna reád szállani. De
               útjában vagy egy magasállású és hatalmas úrnak, aki nemcsak pénzzel, de hivatala és
               befolyása által is meghálálná, ha téged valahogyan hamisítóvá, vagy olyan
               gonosztevővé tudnának tenni, hogy ne léphess fel ellene soha és semmi körülmények
               között, hanem vagy mint gonosztevő rejtőzködj és bujdokolj, vagy pedig, mint ilyen,
               életfogytiglan tömlöcbe kerülj, ha őt vádolni és jogaidat keresni akarnád. Ezért
               ébredt fel irántad ismeretlenül is a legmélyebb rokonszenv lelkemben és megfogadtam
               magamban, hogy beavatlak mindenbe és együtt menekülünk, ha ugyan bízol bennem, -
               fejezte be szelid szemrehányással hangjában.</p>
            <p>Elemér, aki e rettentő felfedezéseket verítékező homlokkal hallgatta, az utolsó
               szavaknál sírva borult nyakába... Most érezte csak, milyen elhagyottan, milyen
               tehetetlenül állana e hű barát nélkül a megsemmisítő cselszövény ellenében.</p>
            <p>- Az a fő, hogy mielőbb menekülhessünk innen! - szólt Ákos. - És ez sikerülni is fog.
               Mert midőn Edelbeck uram elutazott, signore Onufrio minden idejét a földalatti
               pinceboltokban levő pénzverőben töltötte. Én ekkor újra megvizsgáltam a rejteket.
               Rájöttem a mester szobáiba vezető ajtóra, ahol téged is megleptelek, a szögletszoba
               falazatának végén pedig, kimondhatatlan örömömre, megleltem a kastélyból kivezető,
               mély földalatti utat, amelyen Isten segítségével menekülni fogunk a legelső zivataros
               éjszakán.</p>
            <p>- Az előbb pénzverőkről beszéltél. Ezektől ered hát éjjelenként az a tompa,
               földalatti zakatolás és csengés-pengés.</p>
            <p>Ákos helybenhagyólag intett. Még jó ideig tanakodtak lassú suttogással az éj néma
               csendjében, midőn pedig eltávozott, még egyszer lelkére kötötte Elemérnek a
               legnagyobb óvatosságot és elővigyázatot. Elemér ezt meg is tartotta, mert a
               szabadulás reményétől erősítve, annyi ügyességgel és készséggel felelt meg a rábízott
               feladatoknak, hogy még signore Onufrio örökké éber gyanakodását is sikerült
               elaltatnia...</p>
            
         </div>
        <div type="chapter">
            <head>
               X. FEJEZET. </head><head>MENEKÜLÉS.
            </head>
            <p>Régen elmúlt már az az idő, amikor Elemérnek Bécsbe kellett volna mennie, de Ákos
               tanácsára nem is mutatta, hogy mit forgat a fejében. Úgy tett, mintha megszerette
               volna foglalkozását és ezzel sikerült is őrzői gyanuját elaltatnia. Közben beállt a
               tél és a két barát csak várt, várt a jó alkalomra...</p>
            <p>- Jó ujsággal jövök! A mester azt üzente signore Onufrionak, hogy csak újév után tér
               haza! Közel a menekülés ideje! - ezzel a jó hírrel köszöntött be szokott éjjeli
               látogatásai egyikén Ákos barátjához.</p>
            <p>- Adja Isten mielőbb! Ó, bárcsak már ma menekülhetnénk ebből az átkozott fészekből! -
               felelte rá Elemér üdvözlő kézszorítással.</p>
            <p>- Nem soká kell várnunk! A holdnak sűrű, zavaros udvara van. Ez közeli hóesést
               jelent. Légy készen tehát mindennap, de úgy, hogy észre ne vegyék. Szegény anyám
               bizonyára halottként sirat, hiszen két hosszú év óta híremet se hallotta. Milyen
               boldog viszontlátás lesz az! Téged is fiaként fog szeretni - suttogta megindult
               hangon.</p>
            <p>- Hát még élnek a szüleid? - kérdezte mély megilletődéssel Elemér, mert ez a szó
               mindig fájdalmas húrt érintett szívében.</p>
            <p>- Özvegy anyám és húgom csekélyke nyugdíjból élnek Bécsben, mert atyám a királyi
               sóbányák és sótárak főfelügyelője volt és midőn meghalt, édesanyám visszaköltözött
               szülőhelyére, a császárvárosba. Ott könnyebben meg tudott élni csekélyke
               jövedelméből, miután atyám váratlanul, egy hivatalos vizsgálat alkalmával halt meg és
               semmi vagyont se hagyott hátra. Beszéltek ugyan egyetmást és édesanyám is
               megerősítette a mondottakat... de bizonyítékai nincsenek... az az ember pedig sokkal
               hatalmasabb személyiség, semhogy üres szóbeszédre elítélnék... Mi vesztenénk
               rajta...</p>
            <p>- Nem értelek, barátom!</p>
            <p>- Mindjárt megértesz! Már nem emlékszem, melyik királyi sótár igazgatója valami
               véletlen szerencsétlenség alkalmával halálra sebesült és ezt Isten büntetésének
               vélve, magához hivatta atyámat és haláloságyán töredelmes vallomásokat tett, hogy a
               kincstárt már évek óta rettentő nagy összegekkel csalják és károsítják. A bűnös
               üzelmekbe nemcsak alantas, de magasabb személyiségek is bele voltak keverve, akik a
               hamisított számadásokat helybenhagyták.</p>
            <p>Atyám rögtön jelentést tett, mire őt küldték ki a vizsgálatra, de a vizsgálat
               vezetésével az udvari kancellária egyik magasabb hivatalnokát bízták meg.</p>
            <p>Midőn atyám megtudta e magasabb úr nevét, más személy kiküldését kérte, miután ő
               tudta, hogy ez az úr szintén ludas a dologban. De óvását semmibe se vették. Nehéz
               szívvel utazott el tehát a községbe, ahonnan a vizsgálat megejtése után rögtön Bécsbe
               készült utazni, hogy titkos közléseket tegyen a vizsgálat ügyében.</p>
            <p>Ez útja alatt akarta a kezéhez gyűlt hivatalos pénzeket is egyúttal beszolgáltatni,
               sőt magával vitt egyezernégyszáz darab nehéz aranyat is, saját vagyonát, anyánk
               bátyja Bécsben bankár lévén, nála akarta gyümölcsözően elhelyezni, mivel ő igen
               kecsegtető nyereséget helyezett kilátásba. A községbe érkezve, a bányagróf és a
               bécsi kiküldött majd megölték szívességükkel. A bányagróf palotájába kellett szállnia
               és vacsora végén tájékoztatni akarták a vizsgálatról, de atyám mindjárt határozottan
               kijelentette, hogy a legszigorúbb igazsággal fog tisztében eljárni.</p>
            <p>Édesanyám állítja, hogy a bányagróf egyik inasa látta, midőn atyám az udvari
               kiküldött jelenlétében a hivatalos pénzeket átadta a bányagrófnak és midőn reggel
               halva találták ágyában - a vasládában egy vörös garast se találtak... a hivatalos
               pénzekkel a mi összes vagyonunk is eltünt. Édesanyám egyenesen a bécsi urat vádolja
               és gyanusítja atyánk hirtelen halálával, vagyonunk eltünésével, mert neki állott
               érdekében a vizsgálatot mindenáron megakadályozni.</p>
            <p>- Nos és nem tudod ennek az embernek a nevét?</p>
            <p>- Dehogy nem! Ma már még magasabb rangban van. Kamarás és még nem tudom mi. Különben
               Sághvári Ottónak hívják, ha akarod tudni.</p>
            <p>A gyűlölt név hallatára Elemér minden ízében összerándult és nem tudta visszatartani
               magát, hogy fel ne kiáltson.</p>
            <p>- Mi lelt?</p>
            <p>- Semmi, csak folytasd! - felelte a szertelen felindulástól alig hallható hangon.</p>
            <p>- Már nincs tovább. Szegények lettünk, mint a templom egere. Áldott jó édesanyánkra
               keserves napok következtek és ugyancsak küzködnie kellett, hogy engem és Hedvig
               húgocskámat felnevelhessen. Nekem már gyermekkoromban különös tehetségem volt a
               rajzoláshoz, írásom pedig olyan volt, mint a metszés, tanulmányaim mellett tehát szép
               keresetre tettem szert.</p>
            <p>Később festő akartam lenni és ügyességemnek a híre annyira elterjedt, hogy egy napon
               egy gazdag morva nagybirtokos megbízottja állított be hozzám és fényes jutalmat
               ígért, ha urának ősi képeit kijavítom. A sok pénz annyira elcsábított, hogy habozás
               nélkül követtem - és ezeknek a gonosztevőknek a körmei közé kerültem.</p>
            <p>- Mit tünődöl? - kérdezte azután kis idő mulva Ákos, miután szavaira nem kapott
               feleletet.</p>
            <p>- Azon, hogy ugyanegy kéz mindkettőnknek a megrontója - szólt Elemér ünnepélyes
               hangon. Te csak egy részét ismered a velem történteknek, halld tehát most az egészet.
               - Elmondta a sághvári kastélyban történteket elejétől végig és így fejezte be
               elbeszélését:</p>
            <p>- Abban, hogy a sors ily véletlenül összehozott bennünket, egy felsőbb hatalom
               ujjmutatását látom az együttes cselekvésre! Mindkettőnknek csak egy célja lehet az
               életben: az igazság kiderítése és a megtorlás. Akarod ezt?</p>
            <p>- Akarom! - felelte Ákos szilárdan és a két ifjú hosszú kézszorítással pecsételte meg
               fogadását. Midőn nemsokára elváltak, Ákos ezzel búcsúzott el Elemértől:</p>
            <p>- Légy készen mindennap! A csókák és varjak nagyon ellepik a tetőt. Ez időváltozásra
               mutat!</p>
            <p>Csakugyan másnap délután kissé meglágyult az idő, estefelé pedig hózivatar
               kerekedett, amely majd leszedte a vén kastély tetejét.</p>
            <p>Elemér tehát nem vetkőzött le, hanem csekélyke holmiját maga mellé készítve, ruhástól
               bújt a takaró alá és nyugtalan várakozással hallgatta a szél sírását.</p>
            <p>Egyszerre nagyot dobbant a szíve, mert egy kéz erősen megszorította az övét a
               sötétségben.</p>
            <p>- Készen vagy-e? - kérdezte Ákos.</p>
            <p>- Egészen! - ugrott fel Elemér és köpenyébe burkolva magát, botja és iszákja után
               nyúlt.</p>
            <p>- Úgy hát add kezedet és induljunk!</p>
            <p>A folyosón hideg szél süvöltött szemük közé és dörögve csapta be a keresztjárat
               ajtaját. Mindkét kezüket a falnak vetve, ereszkedtek lefelé a keskeny csigalépcsőn s
               mennél alább ereszkedtek, a levegő annál dohosabb, nyirkosabb lett, a falak pedig
               nyálkás salétromot izzadtak a földalatti nedvességtől. A koromsötétség lassan-lassan
               engedni kezdett annyira, hogy kivehették a földalatti út végénél fehérlő hótakaró
               derengését...</p>
            <p>Egy iszalaggal össze-vissza font vén vadrózsabokor takarta el a nyílást s ennek a
               tövénél bújtak ki a szabadba. Midőn Elemér a téli éjszaka szabad szelét, üvöltő
               hóviharát érezte fülei mellett elzúgni, hálás meghatottsággal emelte szemeit a havas
               felhőktől sötétlő égbolt felé.</p>
            <p>- Szabadok vagyunk!</p>
            <p>- De most merre, hová a téli éjszakában? - kérdezte Elemér.</p>
            <p>- Hátunk mögött a bűntanya, tehát előre! Az erdő végénél délnek fordulunk. A nyáron a
               padlásablakból arrafelé ezüstös szalagot láttam a fák közül kicsillámlani, valami
               folyónak kell tehát ott lennie! - felelt Ákos.</p>
            <p>- Azt se tudjuk, hol vagyunk! Magyarországban-e, vagy pedig a határon túl?</p>
            <p>- Mindegy! Az első ember majd megmondja. Most az a fő, hogy a környékről meneküljünk.
               Reggel majd megpihenünk valahol.</p>
            <p>Az erdőből kiérve, hajnalfelé irányt kellett változtatniok, mert jobbfelől
               kutyavonítást hallottak és midőn a téli szürkület ködös homálya kissé oszladozni
               kezdett, itt-ott elmosódó fekete tömeget pillantottak meg a láthatár szürke
               messzeségében.</p>
            <p>- Nádas és fűzfás berek! - mondta Elemér, a reggeli világosságban jobban szemügyre
               véve a tájat. Felmászott a legmagasabbnak látszó fűzfa tetejére és széttekintett.</p>
            <p>- Arrafelé, mintha füstöt és háztetőket látnék - mondta eddig követett útjukkal
               ellenkező irányba mutatva, de mire Ákos is melléje kapaszkodott, már akkor újra
               eltakart mindent a sűrűsödő ködfátyol.</p>
            <p>- Mindegy, menjünk csak arrafelé! - és reményüket nemsokára az is megerősítette, hogy
               egyik-másik fűzfa kopaszon meredezett az ég felé, koronájuk csak egy óriási nagy
               bucka volt, körülnőve új hajtásokkal.</p>
            <p>- Ejnye, hová kerekedik ez a sok varjú? - szólott egyszerre Elemér. - Ott valami dög
               lesz...</p>
            <p>Az előttük fekvő nagy halom felett csakugyan a varjak mintha országos gyűlést
               tartottak volna, egészen befeketítették az eget és fülsiketítő károgással hol
               lecsaptak, hol megint felkerekedtek ijedt kavargással.</p>
            <p>Amint a domb tetejére felértek, Elemér borzadva látta, hogy balsejtelme igaz
               volt.</p>
            <p>Lent, az eddig hiába keresett országút mellett, a gazzal benőtt árok fenekén nagy,
               vöröslő tömeg feküdt... egy lónak a hullája... Annak a maradványai felett vitatkozott
               egy sereg holló és megszámlálhatlan sokaságú varjú, öt ordas farkassal.</p>
            <p>A rémület pár pillanatra szinte szoborrá merevítette mindkettőjüket. Valami ötszáz
               lépésnyire lehettek a marakodó vadaktól, midőn a legvénebbik egyszerre megpillantotta
               őket, mire valamennyien ott hagyták a véres lótetemet és éleshangú, üvöltő
               csaholásokkal ösztökélve egymást, feléjük iramodtak.</p>
            <p>- Fel a legközelebbi fűzfára! - kiáltotta botját megmarkolva Elemér és Ákost előre
               rántva, rohantak a legszélső, vén, kopár füzfa felé...</p>
            <p>Az ijedtség mindkettőjüknek szárnyat kölcsönzött, s egy perc alatt fenn voltak a fa
               tetején, csak ekkor vették észre, hogy közepén egy nagy nyílás van, az egész fa
               belseje pedig végtől-végig odvas, úgy hogy nemcsak egy ember, de szükségből kettő is
               jól elférhet benne.</p>
            <p>- A fa teteje szűk mindkettőnknek. Ereszkedj le belé, Ákos! te vékonyabb vagy - szólt
               Elemér és kardhosszú pengéjét előrántotta.</p>
            <p>- Te is elférsz az oduban!</p>
            <p>- Menj! - parancsolta Elemér olyan hangon, hogy tovább nem ellenkezett, hanem
               leereszkedett a mély oduba, mely egészen a vén fa bütykös gyökeréig terjedt. Egy
               régi, vastag ág helyén a fa oldala ki volt odvasadva, s a lyukon keresztül, mint
               valami padlásablakból, messzire ki lehetett látni.</p>
            <p>- Gyere le! Itt védve leszünk! - kiáltott fel az oduból.</p>
            <p>Elemér azonban nem ért rá válaszolni, mert az öt ordas csakhamar a fa körül
               száguldozott.</p>
            <p>Egyszerre a legvénebbik, egy egészen deres ordas, hosszan elüvöltötte magát, mire
               mind a négyen háttal fordultak a fa felé és hátulsó lábaikkal sebesen szórták-rúgták
               a havat a fa tetején álló Elemér szemei közé, hogy elvakítva leszédüljön.</p>
            <p>Hanem ő már sokat hallott a farkasok fortélyairól. Süvegét jó előre mélyen szemébe
               húzta, így nem sokat árthattak neki. Amint a farkasok ezt észrevették, más módon
               kezdték meg a fűzfa ellen az ostromot.</p>
            <p>Bozontos fejüket összedugva, csúnya nagy üvöltéssel ordították tele a környéket,
               azután roppant szökéseket tettek a magasba, hogy a fűzfa koronáját elérhessék.</p>
            <p>- Elemér, ereszkedj le az oduba. Vagy én is felmegyek! - kiáltozta eközben a
               barátjáért rettegő Ákos.</p>
            <p>- Ne félts engem! Farkas nem tud akkorát ugrani, hogy ide feljusson! - bátorította
               szilárd, határozott hangon.</p>
            <p>Csakugyan, minden erőlködésük mellett se érte el egyik toportyánféreg se a fa
               koronáját, mire ezzel a támadásukkal is felhagyva, kilógó nyelvvel lóstatták körül
               párszor a fát, azután, mintha megint tanácsot tartanának, körbe ülve vonítottak,
               üvöltöttek, de lángoló szemeiket egy percre se vették le a fa tetején álló
               ifjúról.</p>
            <p>Kis idő mulva a legvénebb ordas bosszúsan megrázta deres bundáját, rövid
               csahintásokat hallatott, mire a többiek, mintha rúgó lökte volna fel őket,
               felpattantak ültökből...</p>
            <p>Kieszelték az új támadási tervet. Észrevették, hogy a fűzfa dereka egy kissé félre
               van hajolva, s akkor aztán messziről nekiiramodva, igyekeztek ezen az oldalon a fa
               tetejére kapaszkodni.</p>
            <p>Ez a haditerv nem lett volna rossz, mert csakugyan feljutottak a fa koronájáig,
               csakhogy itt olyan kemény vágások fogadták őket, hogy véres fővel potyogtak,
               oldalogtak vissza.</p>
            <p>Így valami tízszer-tizenötször próbáltak már rohamot, de Elemér, hogy egyensúlyát el
               ne veszítse, baljával egy ágmaradékba fogódzkodva, mindannyiszor visszaverte a
               vérszomjas bestiákat. Már maga a vén deresbundájú ordas is vérzett, a legázolt hó
               pedig köröskörül vértől fecskendezve, lehámlott szőrrel és kéregdarabokkal volt
               borítva.</p>
            <p>- Vigyázz! Vigyázz! A bestiák hátul akarnak rád támadni! - ordította az üvöltők
               kardalát túlkiáltva Ákos.</p>
            <p>Elemér nagy óvatosan megfordult, hogy a fagyos ág valahogy ki ne csússzék talpa alól,
               és látta, hogy a farkasok, mintegy parancsszóra, kezdenek hátraoldalogni, de sunyin
               leütött fejükkel azért folytonosan a fatetőre sandítanak.</p>
            <p>Szilárdabb támasztékot keresett tehát lábának s éppen hátát készült megvetni a
               maradék ágakon, midőn Ákos rémült kiáltását hallotta:</p>
            <p>- Le az istenért, le gyorsan, hogy meg ne lássanak... A távolban Onufriót láttam négy
               ember élén felbukkanni! Üldöznek bennünket!</p>
            <p>Még el se hangzottak e szavak, midőn felharsanó ordítás közt valamennyi ordas
               egyszerre oldalt fordult és villámsebes rohanással egy tömegben vetették fel magukat
               a fatetőre. Elemér is sebesen vissza akart fordulni, de lába elsiklott a csúszós
               fakérgen... és egyensúlyát veszítve, egyenesen Ákosnak a nyakába zuhant, akit az esés
               egészen elszédített...</p>
            <p>Ő azonban még válságos helyzetében sem veszítette el lélekjelenlétét. Noha
               zúzódásokat szenvedett, mégis sebesen talpra szökött, felkapta az odu fenekére
               dobott köpenyét, begöngyölítette, betömte vele az üreget, hogy a farkasok utánuk ne
               nyomulhassanak.</p>
            <p>Csak most kémlelt ki a lyukon üldözőik után, de bármerre nézett is, csak az üres,
               puszta, fehér hólepelt látta közelben és távolban.</p>
            <p>- Nem tévedtél? - kérdezte barátjától.</p>
            <p>- Nem! Az olaszt és a félszemű kapust megismertem a nagy távolság ellenére is.</p>
            <p>Perc perc után múlott el gyötrő várakozásban, úgy látszott egyik veszedelem feledteti
               velük a másikat, mikor valami mormogás és szuszogás támadt közelükben...</p>
            <p>A vén ordas járta körül szimatolva a fát, véres orrát egészen a fa tövébe fúrta,
               hátborzongató üvöltéssel vonította maga köré társait, mire aztán vele együtt ezek is
               rágni, kaparni kezdték a földet az odu töve körül.</p>
            <p>Csakhogy ez nem laza homokföld volt, amely fagyottan is enged, hanem kemény tőzeges
               láp, jó mélyen megfagyva, amelybe még az acélos farkasköröm is belekopik.</p>
            <p>Nem sokáig folytatták hát a kaparást, csak addig, amíg a vezér meg nem pillantotta
               dühben égő szemeivel az ökölnyi lyukat a fa oldalán...</p>
            <p>Ennek a helyén valamikor egy nagy oldalágat fűrészelhettek le s ez aztán idővel
               kirohadt.</p>
            <p>Az ordas most ezt a nyílást kezdte körmeivel és csattogó fogaival tépni, szaggatni,
               csak úgy hullott a pudva, hasadozott a fakéreg. A többiek pedig nyelvüket lógatva,
               veszettül ugrándoztak és kaparták a fa oldalát és midőn már jókorára kitágította a
               lyukat, fejét befúrta merészen a faoduba...</p>
            <p>Szemei páros gyertyaként villogtak az odu sötétjében, bűzös lehellete pedig undokul
               gőzölgött csattogó agyarai közül a nagy erőlködésben. Elemér a kétségbeesés
               vakmerőségével, villámgyorsan kirántotta övébe szúrt görbe kését és megragadva az
               ordas bozontos füleit, egy kanyarintással leszelte mind a kettőt..</p>
            <p>Bőszült ordítással rántotta vissza a vén bestia vértől patakzó fejét a nyíláson és
               megvert kutyaként üvöltve, eszeveszett ijedtséggel tova inalt, mire a többiek is
               megrettenve, vad futással menekültek utána...</p>
            <p>- Ezektől megmenekültünk! A vérnyomok és a legázolt hó azonban üldözőinket
               rejtekünkre vezetik! Itt nem maradhatunk! - szólalt meg Elemér mélyen fellélegezve.
               Kissé kifujta magát, aztán felhúzódzkodott a fa tetejére.</p>
            <p>Bármerre tekintett is, egy lelket se látott. Az egyedüli lény az utolsó farkas volt,
               amely éppen ekkor tünt el a többiek után, az erdő lombvesztett sűrűségében.</p>
            <p>Erre Ákos is nagy kínnal felhúzta magát. Lecsúsztak a fáról és hogy üldözőik
               figyelmét kikerüljék, az út mentén elvonuló, mély esőnyomás fenekén siettek tova,
               amennyire csak összevissza horzsolt és ütődött tagjaik engedték.</p>
            <p>Elemér azonban csak nagy kínnal tudta magát továbbvonszolni. Egyik lába az eséstől
               valószínüleg kificamodhatott, mert minden lépésnél úgy érezte, mintha szegeket
               vertek volna lábszárán keresztül. Össze kellett harapni fogait, nehogy feljajduljon a
               fájdalomtól.</p>
            <p>- Igy nem birom ki tovább! - szólalt meg kis idő mulva egészen sápadt, vértelen
               arccal. - Lábam kificamodott! Próbáld meg, tán helyre tudod rántani! - és leült egy
               hóból kiálló kődarabra.</p>
            <p>Ákos résztvevő arccal ugrott melléje és lehúzva lábbelijét, a püffedni kezdő
               lábfejről látta, hogy csakugyan ez a baj, amit egy erőteljes rántással helyre lehet
               igazítani...</p>
            <p>Midőn ez megtörtént, Elemér halvány mosollyal állott fel s lábával párszor keményen a
               fagyos földre dobbantott.</p>
            <p>- Köszönöm. Most már rá tudok állani! Mehetünk!</p>
            <p>Ákos azonban hallani se akart erről, hanem minden áron hátára akarta venni, amibe
               Elemér semmikép se akart beleegyezni.</p>
            <p>- Életemet mentetted meg és még ezt a csekélységet se fogadod el viszonzásul - mondta
               szemrehányó hangon.</p>
            <p>- Eh mit, a magam bőrét ugyanúgy kellett védelmeznem! Azután nem fogadtuk-e erős
               fogadással, hogy veszélyben, szerencsében híven kitartunk egymás mellett? - kérdezte
               nemes egyszerűséggel.</p>
            <p>Ebben a pillanatban, mintha elnyujtott kiáltást és ostorpattogásokat hallottak volna
               a távolban...</p>
            <p>Ákos intett neki, hogy kímélje fájós lábát, azután gyorsan felkapaszkodott a vízmosás
               oldalán. Hangos örömkiáltással tudatta, hogy fuvaros kocsikat lát a távolban, melyek
               valószínűleg Bécs felé igyekeznek.</p>
            <p>Erre barátja segítségével Elemér is felkapaszkodott s torony irányában nekivágtak a
               lassan döcögő fuvarosszekereknek, melyek óriási terjedelmük ellenére, csak apró
               skatulyáknak látszottak a messzeség kicsinyítő ködében, a nyugatnak néző
               látóhatáron.</p>
            <p>Alkonyattájban utólérve a magasoldalú, födött szekereket, a posztót szállító morva
               fuvarosoktól megtudták, hogy a nikolsburgi úton vannak. Rövid alku után megegyeztek,
               hogy fél tallérért mindkettőjüket elviszik a bécsi vámvonalig.</p>
            <p>- Ha ez itt a nikolsburgi út, úgy már tájékozódni tudok. Az a nádas láp a holicsi láp
               volt. Edelbeck uram bűntanyája tehát Szakolca környékén fekszik, - mondotta Ákos
               félhangon, midőn a posztókötegeken, a szekér védőernyője alatt fáradtan
               elhelyezkedtek.</p>
            <p>Elemér csak némán bólintott, mert fájós lába a megerőltetéstől egészen beledagadt
               lábbelijébe és újra hevesen fájni, tüzelni kezdett...</p>
            
         </div>
        <div type="chapter">
            <head>
               XI. FEJEZET. </head><head>BÉCSBEN.
            </head>
            <p>A harmadik napon Bécs határába értek és Ákos alig tudott hová lenni
               türelmetlenségében és izgatottságában, midőn a jól ismert tájképet: a császári
               vadaskertet és a Dunán kelepelő malmokat megpillantotta. Midőn pedig már oly közel
               jutottak Bécshez, hogy a Szent István-tornyát is megláthatták, könny szökött szemébe
               az örömteljes meghatottságtól.</p>
            <p>- Két éve nem láttam anyámat és húgomat. Bizonyára halottként siratnak mindennap, -
               mormogta elérzékenyülten, majd aztán, hogy felvidítsa a halvány és szenvedő Elemért,
               így folytatta: - hogy fog anyám és Hedvig húgom örülni! Úgy fognak téged is
               szeretni, mintha saját fiúk volnál - és három tizest ígért a fuvarosnak, ha kissé
               gyorsabb ügetésre nógatja lovait.</p>
            <p>A morva fuvarosok sietve hajtattak át a külső erődítményeket elválasztó árkon és a
               vámsorompón.</p>
            <p>- A Szent István-téren egy portechaise-ba ültetlek, az majd elvisz a
               Szobieszky-utcába!</p>
            <p>- Mibe? - kérdezte Elemér, aki e szót még sohse hallotta.</p>
            <p>- Nos, hát egy gyaloghintóba! Ez egy négyszögletes alakú, ablakos szekrényforma,
               melyet négy ember rúdon visz. A gavallérok és úri dámák, kivált sáros időben, ezen
               vitetik magukat.</p>
            <p>- De hát én nem vagyok se gavallér, se úri dáma! - tréfálkozott gyenge mosollyal
               Elemér.</p>
            <p>- Nem ám! De tüzesre dagadt lábaddal egy lépést se tudsz tenni. Hanem, hála Istennek,
               most már vége minden bajnak. A jó ápolás rövid idő mulva meggyógyít.</p>
            <p>A nehéz társzekerek eközben csattogó robajjal gördültek végig az egymást keresztező,
               magastetejü házakkal szegett szűk utcák hepehupás kövezetén, és nemsokára odaértek
               az ős Szent István-székesegyház boltokkal és áruraktárakkal körülvett terére.</p>
            <p>Ákos odaintett egy gyaloghintót és besegítette barátját a párnázott ülésre, majd
               indulást parancsolt, mire a két hordár a rudaknál fogva vállaira kapta a sárga
               alkotmányt és sebes léptekkel megindultak.</p>
            <p>Közel a Szobieszky-utcához, a mellettük ballagó Ákos egyszerre csak felindult hangon
               megállást parancsolt és hevesen széttaszigálva a járókelőket, az egyik mellékutcából
               kijövő feketeruhás leányka elé rohant.</p>
            <p>- Hedvig! Hedvigem! - kiáltott ölelésre tárva karjait.</p>
            <p>A sudártermetű, bánatos arcú leányka először elfojtott sikoltással döbbent vissza és
               egy pillanatig halotthalványan meredt az előtte állóra, a másik pillanatban azonban
               imakönyvét és hímzett retiküljét elhajítva, zokogó örömsikoltással borult halottként
               siratott bátyja nyakába.</p>
            <p>A járókelők köréjük gyűlve, bámultak rájuk, Ákos azonban pár gyors szóval
               felvilágosította húgát a történtekről, majd odavezette és bemutatta barátjának.</p>
            <p>A bájos arcú leányka szerető testvérként üdvözölte Elemért és ibolyakék szemeiben a
               legmélyebb hála tükröződött. Midőn befordultak a Szobieszky-utcába, előreszaladt,
               hogy bánatos édesanyjukat előkészítse e nem remélt örömre és viszontlátásra.</p>
            <p>A vén Oppenheimer-ház boltozatos kapualja olyan viharos örömnek és olyan igaz
               szeretetnek még nem volt tanuja, mint aminővel az elébük szaladó özvegy Ghillányiné
               sokat siratott fiát keblére zárta - és Elemér, is kimondhatatlan gyönyörrel most
               érezte először az anyai szív édes, meleg ölelését és igaz, szerető szavait.</p>
            <p>Pár pillanat mulva azután már ott ült az egyszerű, barátságos lakás kényelmes
               kerevetén, és fájós lábát, láztól borzongó testét gondos női kezek kötözgették és
               hüsítették. Az orvos kezelése alatt azután egészsége pár hét mulva teljesen
               helyreállott.</p>
            <p>Egy napon Hedvig azzal az ujsággal lepte meg őket, hogy a szomszéd üres lakást egy
               barátságos öreg úr vette ki. Valami hivatalnok az udvarnál és a legkellemesebb
               szomszédnak ígérkezik, mert hogy a jó szomszédságot fenntartsa, estére eljön, hogy
               bemutatkozzék.</p>
            <p>Vacsora után csakugyan bekopogtatott egy deresbajuszú, katonás kinézésű öreg úr, aki
               magát Krasek Gottfriednek, kancellistának mondotta: a főudvarmesteri hivatal
               gazdasági irodájában dolgozik. Az ismeretség hamar megtörtént és a két ifjú hiába
               tagadta volna, igen kellemes estét töltött el, mert Krasek uram, mint világlátott
               ember, utazásairól és gazdag tapasztalatairól oly érdekesen és tanulságos modorban
               tudott beszélni, hogy az órák percekként repültek el. Ákos nem is fojthatta el azt a
               kérdést, hogy ilyen gazdag tapasztalatokkal és tudománnyal miért nem iparkodott
               magasabb hivatalba jutni?</p>
            <p>Krasek uram erre egy percig megütődve nézett reá, azután fejét rázta:</p>
            <p>- Ilyen a sors! Az ember nem tudhatja, mi vár rá öregségére! A hadipályán hírnév és
               dicsőség kínálkozott számomra. Mint egyszerű kornétás kezdtem és ismereteim és
               merészségem folytán hamarosan kapitánnyá neveztek ki. A legfényesebb
               előléptetésekről álmodoztam, midőn egyszer egy ostoba golyó rokkanttá tett. Igy a
               jövendő tábornokot szűkre szabott nyugdíjjal nyugalomba küldték, és családomnak
               koplalni kellett volna, ha magasrangú pártfogóim révén kancellistának be nem jutok! -
               felelte aztán elkomorodva.</p>
            <p>- Családja is van szomszéd uramnak? - kérdezte tőle Ghillányiné.</p>
            <p>Krasek uram nehéz sóhajtást fojtott el:</p>
            <p>- Csak volt, asszonyom, csak volt! Derék nőm, jó fiam és éppen ilyen kedves lánykám
               egyszerre haltak el kolerában. Ezért keresek idegen családi körben feledést és
               szórakozást. Ime, ez az oka, amiért annyira iparkodtam megismerkedni kegyelmetekkel!
               - mondotta olyan megindulással, mely csaknem könnyeket csalt a jószívű Ghillányiné
               és leánya szemeibe.</p>
            <p>- Ah, Istenem, ez nehéz csapás! - felelte részvéttel, és midőn a vendég távozni
               készült, a legszívélyesebben máskorra is meghívta, ha körükben jól érzi magát.</p>
            <p>És Krasek uram élt is ezzel az engedelemmel, mert nap-nap után bekopogtatott
               hozzájuk. A fiúknak könyveket, a nőknek narancsot, déligyümölcsöt és más apróbb
               csemegefélét hordott ajándékba, vasár- és ünnepnap pedig egy se múlt el anélkül, hogy
               pár üveg jó bort ne állított volna az asztalra. Az ital nagy részét azonban mindig ő
               iddogálta meg...</p>
            <p>Eközben Elemér lába is teljesen meggyógyult és Boldogasszony fogantatása ünnepén
               előkereste Vitál atya ajánlólevelét és az augusztinusok zárdájába akart menni, hogy
               felkeresse vele Porhammer Bonaventura atyát.</p>
            <p>- Addig nem foghatok semmihez, míg tanácsát nem kérdeztem. Ezt megígértem volt Vitál
               atyának. És most már csakugyan itt az ideje, hogy jövőmről gondoskodjam. Elég soká
               voltam özvegy édesanyád nyakán - szólt egy napon Elemér.</p>
            <p>- Micsoda beszéd ez! Hát nem úgy határoztuk, hogy karácsony után megkezdjük a
               tanulást?</p>
            <p>- Addig pedig valami keresetforrás után nézünk. Enélkül nem kezdhetjük meg a
               tanulást. Édesanyád amúgyis nehezen él szűkre szabott jövedelméből. Kötelességünk,
               hogy mi is gyámolítsuk valamivel! - mondotta Elemér komolyan.</p>
            <p>E percben lépett be Ghillányiné és meghallotta az utolsó mondatokat.</p>
            <p>- Aggodalmaid fölöslegesek, édes fiam! - szólott barátságosan. - A nehéz időknek,
               hála Isten, vége van, mert egy nagynénémtől valamicskét örököltem, így szükséget nem
               szenvedünk. Ezelőtt fél évvel pedig - mint mondtam - felkeresett bennünket férjemnek
               egyik rokona, Ghillányi ezredes, aki fiain részére rokoni pártfogását és segítségét
               ígérte. Úgy mondotta, újév után a nádor kíséretében Bécsbe jön. Várjátok meg tehát
               ezt az időt! Azután meg jó volna, ha szomszédunkkal és házunk igaz barátjával is
               beszélnétek efelől...</p>
            <p>Elemér egy kevés ideig gondolkodott.</p>
            <p>- Megfogadom a jó tanácsot. De azért a levelet elviszem Bonaventura atyához.</p>
            <p>Úgy is tett, csakhogy az augusztinusok klastromában azt az értesítést kapta, hogy
               Porhammer atya állandóan a Burgban tartózkodik a beteg császár mellett.</p>
            <p>- Persze, persze! - bólintgatott helybenhagyólag Krasek szomszéd is, midőn efelől
               megkérdezték. Porhammer atya ő fenségének a gyóntatója és lelki tanácsadója. Egy
               percre se ereszti el ágya mellől. Azzal ugyan egyhamar nem beszélhettek.</p>
            <p>- Nem tudna kegyelmed tanácsot adni, hogy lehetne hozzá bejutni a Burgba? - kérdezte
               Elemér.</p>
            <p>- Oda sehogy se! Mert éjjel-nappal a császár körül van, - felelte a szomszéd
               fontoskodó arccal. A politikai helyzet nagyon zavaros... Hatodik Károly császárunk,
               kit az Isten még soká éltessen, amint hallhattátok, nehéz beteg és nem reméli, hogy
               felépül, ezért éjjel-nappal azon tanakodik bizalmasaival, miként biztosíthatná
               egyetlen leánya, Mária Terézia részére a trónt és a koronát.</p>
            <p>E célból szerkesztették a pragmatica sanctiót, melyet minden európai hatalom
               elfogadott, midőn azonban a császár efelől megkérdezte bizalmasát, a vitéz Pálffy
               János tábornagyot, ez szokott őszinte, szókimondó természetével azt felelte:</p>
            <p>«Felséges uram, egy jól felszerelt hadsereg és tele kincstár többet ér az európai
               hatalmak ígéreteinél. Kétszázezer katonában többet bízom, mint ugyanannyi diplomáciai
               szerződésben! Ezért pénzt és hadsereget kell mindenáron teremtenünk.»</p>
            <p>- Ezt felelte a vitéz tábornagy, - nevetett teleszájjal Krasek szomszéd, - és azt
               mondom, igaza is van. Éppen ezért lázas sietséggel szaporítják, verbuválják az
               ezredeket, és gyüjtik a pénzt a kincstárba, emiatt aztán a Burgban olyan lótás-futás
               és felfordulás uralkodik, hogy oda most semmiféle kérvényezőt be nem eresztenek.</p>
            <p>Elemér kedvetlenül húzta össze szemöldökeit.</p>
            <p>- Sohse búsulj azért, fiam! Ha egyik nem, sikerül a másik. Mondjatok el a szomszédnak
               őszintén mindent, bizonyára tanácsol valamit! - biztatta Ghillányiné, mire azután
               Ákos, barátját megelőzve, rendre elbeszélt mindent.</p>
            <p>Krasek szomszéd bokros szemöldökei magasra húzódtak a szörnyűködéstől.</p>
            <p>- Hah, a bitang! Beste Karaffia! Lator! - kiabálta közbe felindultan, végül pedig
               üstökét dörzsölve, nagyot fujt:</p>
            <p>- Ó! Hisz ez szörnyűséges dolog! Persze, persze, fel kell a latrokat jelenteni!
               Embereket fogdosni! Hamis pénzt verni! Iratokat hamisítani! Csak egy nagy baj van,
               fiatal barátim! Ebben a zavaros időben, ha fel is jelentitek, nem érnek rá a bűntanya
               után keresgélni, mert úgyebár, azt sem tudjátok, merre, melyik környéken fekszik az a
               bizonyos kastély? - kérdezte feltűnő érdeklődéssel.</p>
            <p>- Valóban, nem tudjuk! A határon innen-e, túl-e? - sietett Elemér a válasszal.</p>
            <p>- No látjátok! - kiáltotta a szomszéd diadalmasan. Még ti kerülnélek a csávába, mint
               bűnrészesek! Szépen börtönbe dugnának benneteket, míg sorát kerítenék a
               vizsgálatnak.</p>
            <p>- Az Istenért, akkor inkább hallgassatok! - kiáltotta Ghillányiné aggodalmasan.</p>
            <p>- Persze hallgatni, hallgatni! - bólintgatott helybenhagyólag az ősz udvari
               kancellista. - Aztán ti mondtátok, hogy mindenüvé elér annak a latorszövetkezetnek a
               hatalma, nos, akkor legjobb, ha szépen hallgattok, hadd higyjék, hogy megfagytatok
               az úton, vagy megettek a farkasok.</p>
            <p>- Igaz! Igaz! Ne is beszéljünk többet róla! - ijedezett az özvegy.</p>
            <p>- Úgy van! Ez helyes! Ami pedig a másik kérésteket illeti, azt majd nyélbe ütjük
               hamarosan. Én ugyan nem, de az udvari számvevő- és ellenőrzési irodák igazgatója, aki
               nékem testi-lelki jóbarátom, majd kerít számotokra munkát. Holnap mindjárt beszélek
               vele.</p>
            <p>- Látjátok, milyen jó volt, hogy őszintén beszéltetek a szomszédúrral, - örvendezett
               Ghillányiné.</p>
            <p>- A jó szomszédoknak kötelessége egymáson segíteni! - felelte rá kenetteljes hangon a
               nyugalmazott kapitány. A két fiú is megköszönte neki, és midőn elváltak, még
               egyszer megígérte, hogy már másnap nyélbe üti a dolgot.</p>
            <p>Az idő már későre járt, ők is jó éjszakát kívántak egymásnak. Hedvig azonban nem
               eresztette el Elemér kezét.</p>
            <p>- Miért vagy ma este olyan komoly és kedvetlen? - kérdezte gyengéd
               nyugtalansággal.</p>
            <p>- Hát te miért vagy olyan komoly? - kérdezte Elemér, tréfával akarva elütni a
               kérdést.</p>
            <p>A lányka egy pillanatig ránézett sugárzó szemeivel:</p>
            <p>- Én megmondom neked! Lásd, nem tudom, mitől van az, de ha te víg vagy, én is jókedvü
               vagyok, ha meg komolynak, kedvetlennek látlak, én se tudok örülni, - mondotta
               lesütött szemekkel.</p>
            <p>Elemér erre gyengéden megszorította a jobbjában nyugvó kezecskét.</p>
            <p>- Gyengéd testvéri szavaidat sohse fogom elfeledni. Megmondom hát, miről
               gondolkoztam. A mult jutott eszembe, melyet te is ismersz. Az szomorított el.</p>
            <p>- Ne szomorkodj rajta. Keserveid után a jövő majd kétannyi jóval kárpótol. Meglásd,
               ez így lesz! Nekem ezt súgja valami! - biztatta édes hangon, azután belebbent
               édesanyja után szűk hálókamrácskájukba.</p>
            <p>- Vivát! Viktoria! Győzelem! - ezzel a harsány köszöntéssel állított be másnap Krasek
               uram, és nagybüszkén kétfelé sodorintva deres bajuszát, elmondta, hogy
               igazgató-barátja az ünnepek után mindkettőjüket ellátja munkával, de természetesen
               elébb látni kívánja őket, mert ez titkos, bizalmi dolog...</p>
            <p>Ghillányiné rábólintott, hogy ez igen természetes. Ha valaki munkát ád valakinek,
               előbb látni is kívánja.</p>
            <p>- No hát majd bemutatom neki az én fiatal barátaimat az «Utolsó garasban».</p>
            <p>- Miféle hét csoda ez az utolsó garas? - kérdezte az özvegy meglepetve.</p>
            <p>- Bécs városának legjobb kocsmája, noha a vámon kívül fekszik. A nagyasszony is ivott
               már borából. Onnan hordom én ezeket a butéliákat. Igazi, hamisítatlan magyar borok!
               Csak ott lehet kapni. Azért, aki beszélni akar az igazgatóval, ott keresi fel.
               Agglegény lévén, csak aludni jár a szállására, és a hivatalába idegeneknek nem szabad
               belépni.</p>
            <p>- Hát hiszen oda is elmehetnek! - jegyezte meg a nagyasszony. - Kegyelmedre bízom
               őket!</p>
            <p>- Annál inkább, mert nevemnapjára úgyis meg akartam invitálni az én fiatal
               barátaimat. Majd meglátják, milyen pompás vendégkoszorú lesz ott. Csupa udvari
               tisztek és hivatalnokok. Még a főudvarmesteri hivatalból is odajárnak a tüzes magyar
               borok kedvéért. Valóságos nektár! Csak Magyarországon teremnek ilyen borok. De a
               nevemnapján még különbet iszunk! A kocsmáros azt mondta, őfelsége se kóstolt olyant.
               A cimborák alig várják azt a napot, - mondta háromszögletű katonakalapja után
               nyúlva.</p>
            <p>De nemcsak a cimborák, hanem maga a tisztes szomszéd uram is alig várta ezt a napot,
               mert nem múlt el nap, hogy ne emlegette volna. Midőn az ünnepek után a várva-várt
               délután végre elérkezett, egy könnyű szánkó állott meg az Oppenheimer-ház kapuja
               előtt.</p>
            <p>- Ejnye, szomszéd uram, tán barátnak készül, vagy talán fogfájása van? - nevetett
               Ghillányiné, midőn Krasek uram földet seprő hosszú köpönyegben, fején túlérő,
               felhajtott gallérral, bekopogtatott, hogy induljanak.</p>
            <p>- Valóban egy kis fülszaggatásom van és olyan köszvényféle hasogatja a combjaimat. De
               a jó bortól majd elmúlik. Hazafelé majd gyalog jövünk. Ne aggódjék hát, ha a fiatalok
               kissé elkésnek, - felelte nagy vígan.</p>
            <p>- Ejnye, Krasek bácsi, mutassa csak! Milyen cifra egyenruha villant meg a köpönyege
               alatt! - kiáltott tréfásan Hedvig és odaugorva, szét akarta köpönyegét nyitni. De ő
               még jobban beburkolózott és zavartan, meglepetten nevetett:</p>
            <p>- Ejnye, ejnye! Milyen hamis szemei vannak! No, de előre, fiatal gárda! Siessünk!
               Mert barátomért is beszólunk útközben!</p>
            <p>- No hát jó mulatást! De azt mondom, le ne itassa ám fiaimat, mert felmondom a
               barátságot! - kiáltotta utánuk egészen komolyan Ghillányiné nagyasszony... Mikor
               Elemér meghallotta, hogy gyalog térnek vissza, a szobába szaladt botjáért.
               Ghillányiné közben ezt súgta a fülébe:</p>
            <p>- Édes fiam, vigyázz Ákosra. Ne engedd túl a mértéken!</p>
            <p>Vígan siklott a csengős lovacska által húzott könnyű szán az egymást keresztül-kasul
               szelő szűk utcákon, melyekben már a téli délutánok homálya kezdett szürkülni. A
               külváros egyik háza előtt Krasek uram harsányan megállást parancsolt és leszállott a
               szánról.</p>
            <p>- Itt lakik az igazgató barátom, felmegyek érte!</p>
            <p>Pár perc mulva azonban hosszú orral, dohogva tért vissza:</p>
            <p>- Kutyateremtette! Erre a vén medvére is most jött rá a nyavalyáskodás. Nem jöhet,
               mert a hideg rázza. A ti számotokra azonban itt küldi a foglalót! - ezzel sunyi
               pillantással oldalzsebére ütögetett. - Hajts kocsis!</p>
            <p>A szán csak úgy repült a külváros keményre fagyott, göröngyös utcáin, és a düledező
               zsidóvároson keresztülhaladva, a vámsorompón túl, a vadaskertek alatt vivő útra
               fordultak.</p>
            <p>- Ugyancsak jól künn lakik ez a kocsmáros, - mondta Ákos.</p>
            <p>- Azért nem fizet vámot a boraiért. Különben ott világítanak az ablakai, - dünnyögte
               a szomszéd, miközben rámutatott a lombjavesztett fák és bokrok közül kimagasló
               épületre.</p>
            <p>Az «Utolsó garas» kocsmárosa nagy sürgéssel-forgással fogadta az érkezőket és az a
               barátságos parolázás és egyetértő hunyorgás, amivel egymásra vigyorogtak, mutatta,
               milyen bizalmas és otthonos vendég itt Krasek uram. Maga se tudta miért, de Elemérnek
               nagyon nem tetszett ez a sűrű vigyorgás: mintha valami kárörömet olvasott volna a
               kocsmáros apró, ravasztekintetű szemeiben.</p>
            <p>- Rendben van-e minden, Zifferle apó? - kérdezte, miközben a fiatalokat a középső
               szoba felé tolta.</p>
            <p>- Minden rendben van - felelte sokatjelentő hangon a kocsmáros és megint sunyin
               hunyorgott hozzá...</p>
            <p>A belső szobában a kocsmárosné tett-vett a terített asztal körül, mire Krasek uram
               meglepetve felkiáltott:</p>
            <p>- Kutyateremtette! Mi vagyunk az elsők! No, de mindegy! Jönnek, nem jönnek, hozhatják
               a vacsorát! Zifferle anyó, mi éhesek vagyunk.</p>
            <p>Pár perc mulva hosszúnyakú borospalackok álltak s párolgó ételek gőzölögtek az
               asztalon. Krasek uram emberül hozzálátott és nyakrafőre kínálgatni kezdte a
               fiatalokat is.</p>
            <p>- Hogyha ez valami hivatalos lakoma volna, akkor először nem engemet, hanem fölséges
               urunkat, a császárt kellett volna éltetned, fiatal barátom! Igy kívánja az illem! -
               szólott hamiskás hunyorintással, midőn Ákos a koccintásnál pár szóval fel akarta
               köszönteni.</p>
            <p>- Minthogy azonban ez nem hivatalos lakoma, hát a felköszöntő el is maradhat! -
               mondotta kurtán Elemér, aki furcsának kezdte találni, hogy a kocsmáros és ravaszképű
               felesége folytonosan az asztal körül őgyelegnek...</p>
            <p>- Ej! Ej, fiatal úr, - szólt erre közbe édeskés hangon a kocsmáros, - már miért nem
               akarja őfelségét a császárt éltetni? Ez minden hű polgárnak a kötelessége!</p>
            <p>- Ne csavarja kend félre a szavaimat. Ha tudni akarja különben, hát megmondom. A trón
               sokkal magasztosabb, szentebb valami, semhogy útszéli csárdákban, boros poharak közt
               emlegessük. Különben senki sem fogadta meg kendet prókátornak! - vágott vissza
               száraz visszautasítással.</p>
            <p>A kocsmáros apró, ravasz szemei alattomos bosszúsággal pislogtak. Krasek uram pedig
               öklével nagyot csapott az asztalra.</p>
            <p>- Kutyateremtette! Hát veszekedni jöttünk ide, mi? - kiáltott harsányan, mire a
               mellékszobában mintha halk fegyverzörej hallatszott volna... - Ide hallgassatok!
               Igenis éltetni fogjuk és tüstént inni fogunk őfelsége a császár egészségére és ti is
               inni fogtok, még pedig nagyot! - és ezzel belső zsebéből két csomag bankót vett elő s
               az elbámult fiúk kezébe nyomta.</p>
            <p>- Ötven tallér fejenként! Ez a foglaló! Őfelsége küldi, a császár pénze ez, akinek e
               perctől fogva szolgálatában álltok. Koccintsunk hát és éltessük a mi bőkezű felséges
               urunkat!</p>
            <p>- Bizony Isten, magamnak is kedvem volna bőkezű felséges urunk magas egészségére
               koccintani! - kiáltott a kocsmáros elragadtatott hangon.</p>
            <p>- Rajta hát, Zifferle apó! - és egy tele poharat a kocsmáros elé tartva, a fiúkra
               rivallt:</p>
            <p>- Nos, mit tátjátok a szátokat! Tegyétek el a pénzt, és kiáltsatok velem: Isten
               éltesse felséges urunkat, Károly császárt.</p>
            <p>Ezzel odacsendítette poharát a fiúkéhoz, akik, hogy kedvét ne szegjék, a kocsmárossal
               is koccintottak és együtt éltették az uralkodót.</p>
            <p>Amint poharaikat kiürítették, Krasek szomszéd felállt és a kocsmáros-párhoz
               fordult:</p>
            <p>- Ti láttátok és tanui voltatok, hogy ez a két fiatal elvette a foglalót és a
               legfelsőbb hadúr, a császár egészségére ivott? - kiáltott egyszerre elváltozott
               hangon.</p>
            <p>- Igen, igen, tanui voltunk! - vigyorgott Zifferle apó kárörvendő pofával, felesége
               pedig a szemközti ajtóhoz szaladt és felrántotta.</p>
            <p>- Mi is láttuk és ezek a katona urak is látták! - rikácsolta és görbe ujjaival a
               küszöbön álló négy fegyveres katonára mutatott...</p>
            <p>Ákos és Elemér a váratlan meglepetéstől szinte dermedten bámult. Krasek uram ledobta
               magáról földig érő köpönyegét, a toborzó őrmesterek félelmes egyenruhájában állott a
               meglepett fiúk előtt, akikre most már az előlépés reménye nélkül való, rabszolgai
               közkatonaság várt. Jogi pályájukra nem is gondolhattak többé...</p>
            <p>- Ghillányi Erzburg Ákos és Véghvári Elemér, ti katonák vagytok! Legények,
               köszöntsétek új bajtársaitokat! - intett a fegyvereseknek és deres bajuszát
               pödörgetve, falrázkódtató hahotával röhögött szemük közé...</p>
            <p>- Csaló, gazember! - tört ki a rekedt kiáltás Ákosból, aki reszkető kezeivel úgy
               vágta a felmarkolt pénzt Krasek uram szeme közé, hogy beleszédült. Elemér ezalatt
               villámgyorsan félrelökte a kocsmárost, Ákost karjánál fogva megragadta és kirohantak
               a legközelebb eső mellékajtón...</p>
            <p>Szerencséjükre még ott állott a befogott szánkó, mert a kocsis, aki Krasek
               cinkostársa volt, a túlsó oldalon az ablaknál leste a történteket.</p>
            <p>- Fel! Fel! - lihegte Elemér az ülésre pattanva. A kivilágított kocsma egy pillanat
               mulva eltűnt a ködös téli sötétségben...</p>
            <p>- A vámnál leugrunk s míg üldözőink az üres szánt kergetik, addig a kerteken
               keresztül hamarosan eljutunk hazáig! - kiáltotta vad rohanás közben Ákos barátja
               fülébe, Elemér még egyszer megcsapkodta a lovat, aztán mindketten a hóval telt árokba
               ugrottak, ahonnan épkézláb kikapaszkodtak, átvetették magukat egy kerítésen és
               lélekszakadva siettek a város felé.</p>
            <p>Övig hóban, vízben gázolva, kóbor kutyáktól hajszolva, toronyirányban vágtak át a
               kerteken, udvarokon és e vad, lélekszakasztó hajszában tikkadt, kihagyó lélekzettel
               tanakodtak a menekülés további módjáról.</p>
            <p>- Anyám, itthon egy percig se lehet maradásunk. Különböző utakon a határon át
               menekülünk és Pozsonyban a hajóhíd táján mához tíz napra találkozunk egymással! - e
               szavakkal rohantak be lucskosan, megtépve és kimerülten a szobába.</p>
            <p>Ghillányiné és Hedvig kezüket tördelve hallgatták a szörnyű hírt. Hedvig volt az
               első, ki lélekjelenlétét visszanyerve, gyorsan száraz ruhákat és egyéb útravalót
               kapkodott elő.</p>
            <p>- Anyám, most ne jajgassunk! Minden perc drága! Fiaidnak menekülniök kell!
               Segíts!</p>
            <p>- Igazad van! Ó, Istenem! Megint elveszítsem fiamat! Férjem után fiam! Ó, Istenem! Mi
               lesz belőletek? - jajdult fel fájdalmasan és százszor megátkozta azt a percet, amikor
               az a vén katonakerítő szobájába betette a lábát.</p>
            <p>Hedvig eközben remegő szívvel szaladgált ki az utcára, nem közelednek-e fegyveresek.
               Midőn mindketten útrakészen álltak az erősszívű leányka könnyeit elfojtva búcsúzott
               el tőlük.</p>
            <p>Nem így az özvegy, aki majd elolvadt könnyeiben és alig tudott fiától megválni.</p>
            <p>- Tüstént futárt küldök Ghillányi ezredes sógorhoz. Legalább mire Pozsonyba értek,
               pártfogót és segítséget találtok.</p>
            <p>- Anyám, minden perc drága! El akarod veszteni fiaidat! - figyelmeztette leánya
               remegő hangon.</p>
            <p>- Nem! Nem! Eredjetek hát! Siessetek! Az Isten védjen és oltalmazzon benneteket! -
               Azután még egyszer megölelte őket és a két fiút kituszkolta az ajtón.</p>
            <p>- A kerten át, a hátsó utcán menjetek, - figyelmeztette őket Hedvig és előreszaladva,
               kikémlelt a sötét, elhagyatott mellékutcára.</p>
            <p>- Gondolsz-e néha rám? - kérdezte Elemér a kis remegő kezeket megragadva.</p>
            <p>- Mindig! - válaszolta hévvel a lányka, miközben tiszta homlokát odatartotta még egy
               végső, testvéri búcsúcsókra.</p>
            <p>Az éjszaka homályának védelme alatt szerencsésen kiértek a városból. Az első
               határkőnél azzal az ígérettel váltak el egymástól, hogy legkésőbb tíz nap mulva
               Pozsonyban viszontlátják egymást és aki előbb odaér, a hajóhíd táján várakozik a
               másikra.</p>
            
         </div>
        <div type="chapter">
            <head>
               XII. FEJEZET. </head><head>SORSFORDULÓ
            </head>
            <p>A vásáros szekerek segítségével Elemér szerencsésen eljutott az ősi koronázó város
               falai közé és megolvasva pénzecskéjét, olcsó szállást fogadott az alsóvárosban, egy
               jóravaló kézművescsaládnál.</p>
            <p>- Mondja csak, deák uram, mit őgyeleg ebben a pogány hidegben naphosszat a hajóhíd
               táján? Talán segíthetek valamiben? - kérdezte egyik napon a becsületes esztergályos
               mester, akinek feltűnt, hogy Elemér nap-nap után a lombjavesztett dunaparti ligetben
               őgyeleg és minden este csalódottabb, csüggedtebb arccal tér haza.</p>
            <p>- Egy barátomat várom! De félek, hogy valami baj érte az úton. Már három nappal
               ezelőtt meg kellett volna érkeznie, - felelte töprengéséből felriadva.</p>
            <p>- No, no, nem kell mindjárt aggódni. Ki tudja, mi késlelteti! - biztatta az
               esztergályos mester, aki családjával együtt már az első naptól fogva csendes,
               tisztelettudó modoráért nagyon megszerette fiatal lakóját... Másnap korán reggel,
               midőn meghallották kopogását a kis padlásszoba alávezető lépcsőjén, a jószívű
               mesterné beszólította.</p>
            <p>- Megint a Dunapartra, deák uram? Még ilyen metsző hidegünk nem volt az idén! -
               mondta a mester az ablakkarikákon csillámló jégvirágokra mutatva, a mesterné pedig
               már akkor előtte állott egy pohár forró füszeres borral.</p>
            <p>- Enélkül testét-lelkét átjárja a hideg, deák uram. Tessék, fogadja el!</p>
            <p>Elemérnek kétszeresen jólesett a forró ital. Egyrészt ez a jószívű gondoskodás,
               másrészt pedig csakugyan jól esett neki, mert egészen felmelegedett. A metsző szél
               fütyölve sivított végig a Dunaparton a fák kopasz ágai között.</p>
            <p>- Valóban, egy jóravaló kutyát se kellene kiverni e pogány időben! Szegény Ákos!
               Félig megfagyva érkezik meg, ha elindult! - gondolta aggodalommal vegyes
               reménységgel, mialatt szemei kutatva siklottak végig a környéken és a liget fái
               között.</p>
            <p>Jó darab ideig azonban egy lelket se látott. Akinek nem volt valami halaszthatatlan
               dolga, az ma otthon maradt a meleg kályha mellett. Délfelé azonban mégis egy hosszú
               prémes bundába burkolt öreges urat látott fel-alá sétálgatni, aki időnként
               meg-megállt és elefántcsontgombos spanyolnád pálcájára támaszkodva nézegette a
               beállott folyó göröngyösre fagyott jégtábláit.</p>
            <p>E naptól kezdve azután mindennap találkozott ezzel a nyugalomba vonult tőkepénzesnek
               látszó öregúrral, aki azonban tekintetre se méltatta a nap-nap után ott fagyoskodó
               deákot, noha ők voltak az egyesegyedüli sétálók az egész környéken.</p>
            <p>Egyik napon azonban mégis összebarátkoztak. A fagyos lejtőn ugyanis az öreg úr lába
               megcsúszott és egyenesen a felfelé igyekvő Elemér elé hemperedett, akit a lábai közé
               keveredett prémes sapka és elefántcsontgombos pálca szintén majd levert a
               lábáról.</p>
            <p>Készséggel segítette föl a nyöszörgő öreg urat, aki vállaira támaszkodva vezettette
               el magát a legközelebbi csapszékig. Bárhogy vonakodott is, Elemérnek is be kellett
               térnie egy korty borra és egy falat harapnivalóra.</p>
            <p>- Hogy hívják ezt az urat? - kérdezte azután a kocsmárostól, midőn az öreg bizalmas
               köszöntéssel, kissé sántikálva eltávozott.</p>
            <p>- Nem ismerem! Sohasem láttam! Pedig minden valamirevaló lakóját ismerem a városnak!
               - felelte a szintén öreg, de még mindig virgonc, erőteljes kocsmáros.</p>
            <p>Másnap azután már messziről köszöntötték egymást és a találkozás vége az lett, hogy
               Elemért ma is meghívta halpaprikásra ugyanabba a csapszékbe.</p>
            <p>Elemér vonakodott, mert most különösen lehangoltnak érezte magát. Ákos késése
               napról-napra jobban leverte és aggodalommal töltötte el szívét. Már február hava is
               végét járja anélkül, hogy valami hírt hallott volna felőle.</p>
            <p>De az öreg úr nem tágított. Életmentőjének, fiának nevezte és addig beszélt és addig
               erősködött, míg végre, csakhogy szabadulhasson, beleegyezett, de kedvetlenül
               megjegyezte, hogy ez a reggeli az utolsó, amit elfogad tőle.</p>
            <p>Az öreg úr furcsán felnevetett:</p>
            <p>- Az utolsó! Legyen hát az utolsó, - mondotta helybenhagyólag és nagy hangon két kupa
               bort és halpaprikást parancsolt, midőn az úri vendégek számára berendezett kis
               benyílóba léptek.</p>
            <p>- Ejnye no, kiszólok a kocsmárosnak, hogy ma a legjobb asszúborából hozzon! -
               kiáltott egyszerre felkelve, mintha csak most jutott volna eszébe. Nemsokára hozták a
               paprikást és a jóféle aszút, melyeknek egyike a konyhát, másika pedig a kocsmáros
               pincéjét dícsérte.</p>
            <p>Alig kezdtek azonban az evéshez, midőn egy mindenesnek látszó ember azt az üzenetet
               hozta az öreg úrnak, hogy felesége rosszul lett, siessen hazafelé.</p>
            <p>- Akkor sietnem kell! Kedves, édes öcsémuram, hívja csak ide a kocsmárost, hadd
               fizessek! - kérte Elemért, ki el is ment érte a söntésbe. Mikor visszatért, már akkor
               az öreg úr nyakig felhajtott bundájában készen állt a távozásra, és midőn a kocsmáros
               bejött, annyira sietett, hogy még a visszajáró aprópénzt is ott felejtette, amit
               azonban majdnem utána hajítottak.</p>
            <p>Elemért meglepte a különben szíves kocsmárosnak hirtelen gorombává változott
               modora.</p>
            <p>- Furcsa gusztusa lehet az uraknak! Az én asszúboromat nem kell cukrozni! - tört ki
               egészen megbántódva a kocsmáros. Elemér bámulva nézett rá: nem értette, szavai mire
               vonatkoznak.</p>
            <p>- No igen, - folytatta. - Ezen a függönyös tolóablakon át láttam, mikor deák uram
               kiment, az öreg úr gyorsan valami fehér port hintett a poharába, sőt úgyhiszem a
               paprikásba is... Mire való ez? El van ez készítve becsületesen!</p>
            <p>- Az enyémbe? - kiáltá izgatottan az ifjú.</p>
            <p>- A kegyelmedébe hát! Tán bíz attól fél, hogy megmérgezte? Azt mindjárt
               megpróbálhatjuk.</p>
            <p>Ezzel kiszaladt és egy gazdátlan macskával tért vissza. Vigyázva kiöntötte az
               asszúbort: fehéres pormaradékot láttak a cinkupa fenekére leülepedve. Ezt egy kevés
               tejjel összekeverte és a kiéhezett macskának adta.</p>
            <p>A macska mohón megette, de tíz perc mulva keserves nyávogás között felhemperedett és
               rövid vonaglás után, szemük láttára élettelenül elnyúlt.</p>
            <p>- Ezért szaladt úgy el a vén méregkeverő gazember! Még egyszer lássam csak meg
               kocsmám körül! - kiáltotta dühvel a becsületes öreg, Elemérnek pedig még az ajka is
               elhalványodott.</p>
            <p>- Szerencsére azóta nem ittam belőle! - mondta megrázkódva, azután sietve
               elbúcsúzott, hogy a kocsmáros kérdezősködései elől kitérhessen.</p>
            <p>- Ez Edelbeck és cinkostársainak a műve! Vajjon szegény Ákos barátom nem ilyen
               gaztettnek esett-e útközben áldozatul? - gondolta elszoruló szívvel, midőn hazafelé
               sietett. Rosszullét ürügye alatt szobájába zárkózott, hogy zavartalanul
               gondolkozhassék.</p>
            <p>- Ügyelnem kell magamra. Ezentúl semmiféle ismeretlennel nem állok szóba! Ghillányiné
               asszonynak pedig hírt küldök, ha utolsó garasomat kell is rááldozni! - határozta el a
               nyugtalanul eltöltött éjszaka után. Lement házigazdájához, hogy efelől
               tudakozódjék.</p>
            <p>- Én jobbat tanácsolok. Michaelis nagykereskedő uram fuvarosai elviszik a levelet és
               meg is hozzák rá a választ - s mindössze csekély borravalóba kerül. Sőt enélkül is
               megteszik. Írja csak meg deák uram, a levelet és két hét mulva megkapja rá a választ!
               - biztatta az esztergályosmester és még aznap maga személyesen vitte el a Bécsbe
               szóló levelet a nagykereskedőház egyik fuvarosához.</p>
            <p>A korán beállott tél korán engedett és a befagyott Duna zajlani és áradni kezdett, a
               lágy időjárás pedig olyan ködfátyolt borított a városra és környékére, hogy nappal
               is botokra akasztott lámpásokkal kellett a járókelőknek közlekedni. Elemér mindennek
               ellenére nap-nap után végigjárta a partot és környékét, pedig már végkép lemondott a
               viszontlátás reményéről.</p>
            <p>Annál nyugtalanabbul leste-várta a fuvarosok visszatértét és midőn egy keddi napon
               házigazdája azzal az ujsággal örvendeztette meg, hogy ma estére megérkeznek a
               málhásszekerek, szinte megkönnyebbülve sóhajtott fel:</p>
            <p>- Legalább valami bizonyosat tudok! Bármi hír jőjjön, jobb lesz a kínzó
               bizonytalanságnál.</p>
            <p>- Csakhogy én ma nem mozdulhatok el az esztergapad mellől. Ezzel a munkával reggelre
               készen kell lennem! - mondta a mester, zavarában fejét vakargatva.</p>
            <p>- Elmegyek hát én! - ajánlkozott Elemér, aki a zajló Dunán is örömest átment volna,
               csakhogy ne kelljen még reggelig is a kínos bizonytalanságot tűrnie.</p>
            <p>- Jó lesz! - biccentett rá a mester, és mindjárt meg is mondta, melyik irányban és
               mely utcákon ér oda leghamarább.</p>
            <p>Kilenc óra tájban aztán nyakába kerítette köpönyegét és vándorlásainak hű társával, a
               pengét rejtő görcsös vadkörtefafütykössel megindult a belváros felé.</p>
            <p>Háromnegyed tizet ütöttek a belváros órái, midőn Pozsony város legnagyobb
               kereskedőházának az udvarára lépett, melynek raktáraiban, a késő éjjeli órákban is
               még élénk sürgés-forgás volt. Itt azonban hosszú várakozás után azt a leverő hírt
               hallotta, hogy a bécsi fuvarosok csak holnap reggel érkeznek haza.</p>
            <p>- Tehát még egy nyugtalan éjszaka, tele kétséggel és bizonytalansággal, - sóhajtotta
               csalódottan. Szomorúan bandukolt hazafelé a síri csendességű üres utcákon, csak
               lépteinek zaja vert ködtől tompított visszhangot.</p>
            <p>A puszta, elhagyatott Dunapartra kiérve úgy rémlett neki, mintha a fák galyait rázó
               szélsivítás között jelző füttyentést és futó lépteket hallana... ugyanebben a
               pillanatban három sötét alak rohanta meg és egy nehéz pokrócot dobtak a fejére.</p>
            <p>Szerencséjére a pokróc melléje esett, ő pedig találomra olyant vágott közéjük, hogy
               támadói káromkodva ugrottak szét. Hidegvérrel gyorsan pengét rántott, nem várta, hogy
               újra megtámadják, hanem odaszúrt, odavágott, ahonnan nesz hallatszott... és érezte
               hogy elevenre talált, mert az egyik orvtámadó fájdalmasan elordította magát: «Mellbe
               szúrtak!» rá pedig egy másik üvöltött fel nagy jajgatással és végigzuhant a
               földön.</p>
            <p>- Ne ordítsatok, hanem vessétek rá a pokrócot! - parancsolta egy ismerősnek tetsző,
               fojtott hang. Hanem Elemér találomra megint úgy közéjük vágott, hogy erre végleg
               szanaszét szaladtak.</p>
            <p>Fegyverét erősen megmarkolta és figyelő tekintetével át akart hatolni a sötétségen,
               de mitse látott, csak támadóinak egyre távolodó dobogását hallotta.</p>
            <p>Kissé lehiggadva, óvatosan tovább indult, miközben végiggondolta jelenlegi
               helyzetét:</p>
            <p>Ez a támadás a multkori meghiusult merényletnek a folytatása. Edelbeck és
               cinkostársai félnek az elárultatástól, ezért mindenáron el akarják tenni láb alól...
               s bárhová menjen is, kifürkészik, utána lopódznak és egész élete a küzdelmek és
               védekezés szakadatlan láncolata lesz. Hová menjen, merre forduljon, mi védené meg
               ellenségeinek mindenhová elérő kezei elől? Azok sokan vannak, ő egymaga. Hová menjen,
               mihez fogjon tehát? Mihez és hová?...</p>
            <p>- Mi történt? - ugrott fel elszörnyedve az esztergályosmester, midőn kezében a véres
               pengével berohant, dúlt arcára pedig a lelkében háborgó gyötrelmek voltak írva.</p>
            <p>Elemér csak ekkor vette észre, hogy a meztelen pengét még mindig markában szorítja és
               a penge vasán, köpenye elején vérfoltok piroslanak.</p>
            <p>- Az történt, hogy multkor méreggel, most pedig orvul támadtak rám a gazok! -
               kiáltott elkeseredetten és mintha valami benső kényszernek engedelmeskedne,
               menekülésétől kezdve elmondta a vele történteket.</p>
            <p>- E városban tovább nem maradhatok! Hová menjek, mihez fogjak? Adjon valami tanácsot,
               mester! - mondta valamivel nyugodtabban, mintha az elmondottaktól kissé
               megkönnyebbült volna.</p>
            <p>Az egyszerű, becsületes kézműves kezei akaratlanul ökölbe szorultak a felháborodástól
               és szitok szitkot ért ajkain.</p>
            <p>- Nem olyan fekete az ördög, ahogy festik! - mondta azután komolyan, de mégis
               biztatóan. - Aludjunk rá egyet! E fedél alatt ne féljen a gazok mesterkedéseitől. Itt
               egy hajaszálát sem görbíthetik meg...</p>
            <p>- Nem a félelem bánt engem! - szakította félbe indulatosan.</p>
            <p>- No, no, nem úgy értettem... Mondom, aludjunk rá egyet! Napvilágnál mindent
               másképpen lát az ember... Mire felkel, elhozom a levelet és ha addig ki nem találja,
               akkor majd elmondom, mit tegyen.</p>
            <p>Reggelre csakugyan ott volt a levél. Hedvig írta és noha a legmélyebb szomorúság
               szólt minden sorából, Elemért mégis módfelett megörvendeztette, mert megtalálta benne
               a feleletet arra, hogy mit tegyen...</p>
            <p>«Anyánk beteg a bánattól és aggodalomtól», - írta a kedves lányka gömbölyű, ékes
               betűkkel -, «mert Ákos, hogy minden további cselvetéstől és támadástól
               megmenekülhessen, katonának állt a maga jószántából és így mégis abba az örvénybe
               jutott, amely elől megfutamodott. Most a Neipperg-ezreddel már útban van
               Felső-Sziléziába, a háború színhelye felé, de mihelyt Ghillányi rokont értesíthetjük,
               édesanyánk számít rokoni segítségére és támogatására.</p>
            <p>«Hogy megérthesd, hogyan került vissza Ákos Bécsbe, röviden elmondom: baj nélkül
               eljutott Szakolcáig, itt azonban kisebesedett lábai miatt pár napi pihenőt kellett
               tartania. Midőn újra útnak indult, az erdőn átvezető úton többen megrohanták és
               kezét-lábát összekötözve, egy ponyvával fedett szekérbe dobták.</p>
            <p>«Támadói beszélgetéséből megtudta, hogy azok hatalmába került, ahonnan megszöktetek
               és azt is hallotta, hogy néked is nyomodban vannak már. Képzelheted, mit álltunk ki,
               mialatt ezeket elbeszélte, mert bátyámnak sikerült a kezeit szorító köteleket
               fogaival kioldani és leugorni a szekérről. Midőn üldözői utána eredtek, az
               országúton közeledő fuvarosok oltalmába menekült, akik azután lőcsre kaptak és
               megfutamították a gazembereket.</p>
            <p>«Amint hazaérkezett, első dolga volt, hogy futárt küldjön utánad és figyelmeztessen a
               veszélyre, de a futár kimondhatatlan bánatunkra és aggodalmunkra, azzal érkezett
               vissza, hogy nem talált rád Pozsony városában.</p>
            <p>«E naptól fogva sokszor megsirattunk. El sem tudod tehát azt a kimondhatatlan nagy
               örömet képzelni, midőn leveled megérkezett és megtudtuk belőle, hogy még mindig
               szeretettel gondolsz reánk. Amint tábori posta vagy hirnök érkezik, tudatom az
               örömhírt Ákossal is, aki, miután katonának állott, nem félhet Krasek őrmester
               bosszújától se. A gazfickónak különben azóta színét se lehetett többé látni.»</p>
            <p>Hasonló meleg érzéstől voltak áthatva a levél többi sorai is és szíve egészen
               felüdülve, megnyugodva dobogott az olvasás után.</p>
            <p>- Bizonyára a te imáid mentettek meg mind a kétszer! - suttogta magában, midőn nehéz
               lépések verték fel a visszaemlékezés édes álmodozásaiból és házigazdája nyitott be
               kis padlásszobácskájába.</p>
            <p>- Hohó! Úgy látszik, már megvan a jó tanács! - kiáltott Elemér önbizalmat és erélyt
               sugárzó tekintetét látva.</p>
            <p>- Megvan! Ez a levél megmondta, hogy mit tegyek. Katonának állok, úgyis ez volt régi
               vágyam! - felelte rá villámló szemekkel.</p>
            <p>- Én is ezt akartam tanácsolni! - biccentett rá elégedetten a házigazda. - Hanem nagy
               ujság van ám... A nép egészen ellepte a Dunapartot, mert a jeges ár valahol kiöntött.
               Egész háztetők, emberek és állatok hullái úsznak az egymásra torlódó jég fölött. Azt
               rebesgetik, mi is veszedelemben forgunk! Ne nézzük meg?</p>
            <p>- Nem bánom! - felelte Elemér, köpenyét és botját véve.</p>
            <p>A rohamosan áradó Duna csakugyan rémületet keltő képet tárt színig dagadt medrével a
               partját ellepő néptömeg elé.</p>
            <p>A zajló ár közepén rohanó, törékeny jégtábla tetején egy hat-hét évesnek látszó
               lányka térdepelt s vörösre fagyott kezeit kétségbeesve nyujtogatta a parton állók
               felé.</p>
            <p>- Csónakot! Csónakot! - ordította az egész tömeg, mire azonban a csónakok
               előkerültek, senki se mozdult a leányka megszabadítására.</p>
            <p>- Száz arany annak, aki a lánykát megmenti! - kiáltotta el magát messzehangzó, érces
               hangon az a katonás tartású, magas, őszbevegyült úriember, akivel maga a polgármester
               is a legnagyobb tisztelettel beszélt.</p>
            <p>Azonban felhívására csak néma csend felelt.</p>
            <p>- Emberek! Hát nincs egy bátor férfi se köztetek, aki életét kockára merné tenni,
               mi?...</p>
            <p>- De van! Én megkísérlem száz arany nélkül is! - kiáltotta el magát a lélegzetfojtó
               csendben egy ifjú csengő hang és a másik pillanatban Elemér már a zajló jég között
               lebegett ingó csónakján.</p>
            <p>Erős karral taszigálta el evezőjével a keskeny lélekvesztőt fenyegető jégtáblákat. A
               lánykát félórai nehéz küzdelem után utólérte és a csónakja orrán függő kötelet
               derekára hurkolva, a csónakba emelte. Olyan hidegvérrel és ügyes számítással siklott
               át a minduntalan összetorlódó jégtáblák rései között, hogy hosszú és fáradságos
               küszködéssel, végre is szerencsésen partra értek.</p>
            <p>Egetverő örömujjongással rohant mindenki feléje. A parthoz ütődő csónakot száz meg
               száz kéz igyekezett megragadni, de a szikár, őszbevegyült úr mindenkit haragosan
               visszaparancsolt, maga emelte ki a megmentett leánykát s ő nyujtotta kezét meleg,
               kitüntető kézszorítással a kiállott fáradtságtól és erőfeszítéstől kimerült
               Elemérnek.</p>
            <p>- Én Pálffy János tábornagy vagyok, öcsém! Ha kipihented magad, elvárlak palotámban!
               - szólította meg nyájasan.</p>
            <p>Elemér elpirult.</p>
            <p>- Bocsánat merész szavaimért, kegyelmes uram. Nem jutalomért tettem!</p>
            <p>A tábornagy tetőtől talpig végigmustrálta sasszemeivel s úgylátszik, a szemle jól
               ütött ki, mert nyájasan elmosolyodott.</p>
            <p>- Szót se! Az ilyen önfeláldozó merész tett önmagában hordja jutalmát. Beszélni
               akarok veled, fiam, értetted s most még egyszer, mielőbb elvárlak palotámban! -
               mondta és barátságosan kezet nyujtott. A megmentett leánykát ideiglenesen a
               polgármester gondjaira bízta, de megígérte, hogy jövőjéről gondoskodni fog...</p>
            
         </div>
        <div type="chapter">
            <head>
               XIII. FEJEZET.</head><head> A POZSONYI ORSZÁGGYŰLÉS.
            </head>
            <p>A Pálffy-palota egyike volt a város ősrégi úriházainak. Elemér alig akart hinni
               szemeinek, midőn a kettős oszlopsorokon nyugvó címeres kapuboltozat előtt őrtálló
               silbakban a sághvári kastély egyik volt erdőkerülőjét ismerte fel, akinek ölesnél
               jóval nagyobb termete és ormótlan nagy kezei-lábai miatt annyi gúnyt és csúfságot
               kellett elnyelni a faluban, hogy a különben jóravaló és csendes természetű legény
               emiatt egyszerre csak otthagyta a vidéket és senki se tudta mi lett belőle.</p>
            <p>Annál nagyobb volt tehát a szegény fiúnak az öröme és majd elhajította vörös kezeiből
               a puskát, midőn Elemér megszólította és megkérdezte, merre juthatna be a
               tábornagyhoz?</p>
            <p>- Majd még beszélünk együtt! Mikor érsz rá, Gyuri?</p>
            <p>- Estére felváltanak. Akkor szabad vagyok, ifiuram! - felelte újra merev, katonás
               állásba zökkentve magát, mintha feljebbvalójával beszélne, de szemeinek élénk
               csillogása, a hátát verő copfnak billegése elárulta a benne zajló örömet, mely Elemér
               szívében is élénk visszhangot ébresztett. Ez az ismerős arc a régi otthonra, az ott
               töltött boldog napokra emlékeztette vissza.</p>
            <p>Úgy látszik, a tábornagy már kiadta rá nézve a parancsot, mert a fontoskodó képű
               ajtónálló szörnyen megszelidülve tárta fel előtte az ajtót.</p>
            <p>- A pontosságot szeretem! Mindjárt meg is mondom, miért hivattalak - e szavakkal
               fogadta a tábornagy és jobbját barátságosan vállára tette.</p>
            <p>- Rossz próféta lennék, ha néked a hadipályán nem a legfényesebb jövőt jósolnám.
               Ilyen emberek kellenek a hadak élére. Mondd meg hát őszintén, akarnál-e katona lenni,
               fiam? Ha igen, a többiről én gondoskodom...</p>
            <p>Elemérnek arcát pirosra festették e szavak, s hirtelenében nem tudott mit felelni.
               Láthatólag küzdött magával, mert ennyi jóakarattal és pártfogással szemben, nem lesz
               szabad multját elhallgatni! Hamis pénzverőkkel cimborált és a toborzó őrmestert
               megtámadta, - nem kovácsolnának-e ellenségei ezekből megejtő csapdát számára?
               Elhinnék-e ártatlanságát, ha most elhallgatja és elhiszi-e ez a magasállású úr, ha
               most őszintén elmond mindent?</p>
            <p>Villámgyorsan repültek át agyán e gondolatok és arcáról annyira le lehetett olvasni
               küzdelmét és habozását, hogy Pálffy a legjóságosabb hangján biztatta:</p>
            <p>- Mondd ki mindazt bátran, amit el akarnál hallgatni. Ha úgy akarod, nem hallottam
               semmit...</p>
            <p>- Hosszú lesz, kegyelmes úr! - felelte erőlködve.</p>
            <p>- Akkor ülj le! És kezdj hozzá. Vannak-e szüleid? Mi a neved?</p>
            <p>Fájdalmas rángás cikázott át Elemér arcán s lehajtotta fejét.</p>
            <p>- Nincsenek és még csak nevem sincs! Véghvári Elemér nevem olyan, mint ez a ruha! Rám
               adták, rám szabták az igazi hiányában... - Úgy érezte, mintha szíve megnyílna és
               egyszerre csak azon vette magát észre, hogy kicsi gyermekkorától kezdve elmond
               mindent. Egyszerre csak azt látja, hogy a magasállású kemény katona elérzékenyülten
               hallgatja, s midőn elhallgat, hosszú csend támad a teremben...</p>
            <p>- Értelek, fiam, - szólalt meg azután kis idő mulva. - De légy türelemmel, amint
               jótevődnek és nevelődnek fogadtad. A sors kitérített utadból, ne állj hát ellent az
               intelemnek! Katona akartál lenni - légy hát az - és én olyan hős mellé adlak
               iskolába, akinek oldalán marékkal tépheted a babért és dicsőséget - addig pedig -
               miután öreg titkárom nemrégiben meghalt - és e bizalmi állásra tanult emberre fölötte
               nagy szükségem vagyon - foglald el ideiglenesen a hivatalát. A többiről pedig még
               beszélni fogunk!</p>
            <p>Elemér örömtől ragyogó arccal ragadta meg a vitéz jobbját és egy hálateljes csókot
               nyomott rá, mert szavakban nem tudta volna azokat az érzelmeket kifejezni, amelyek
               szívében zajlottak.</p>
            <p>- Magától értetődik - a mai naptól fogva e ház lakója vagy. Udvarmesterem megmutatja
               szobádat és be fog avatni a házirendbe! - Becsengette az udvarmestert, akinek aztán
               mindjárt ki is adta erre nézve a parancsokat.</p>
            <p>Az udvarmester távoztával zaj támadt az előszobában: az ajtónálló egy udvari futár
               érkeztét jelentette, aki a császárné őfelségétől és Bartenstein államkancellártól
               hozott fontos sürgönyöket.</p>
            <p>- Mindjárt meg is kezdheted új hivatalodat - szólott a tábornagy és a futárt
               elbocsátva, felvágta a nagy császári pecséttel lezárt borítékot. Mialatt olvasta,
               széles melle mind hevesebben járt fel-alá, villogó szemei megnedvesedtek.</p>
            <p>- Fiú! - kiáltotta el magát szívének túláradó örömében. - A rendeket országgyűlésre
               hívják Pozsonyba, ahol császárnénk június 26-án ünnepélyesen magyar királlyá
               koronáztatja magát... Lássuk hát, mit ír a kancellár?</p>
            <p>E levél azonban a harag és gondok sötét felhőit csalta homlokára.</p>
            <p>Bartenstein ugyanis azt írta, hogy alig egy órával III. Károly császár elhunyta után,
               Törring gróf, a bajor követ, máris levelet intézett az osztrák miniszterekhez,
               melyben megparancsolja nekik, hogy törvényes uruknak az ő urát, Károly Albert bajor
               választó-fejedelmet tartoznak elismerni, aki I. Ferdinánd végrendeletének értelmében
               az osztrák örökös tartományokat ezennel birtokába veszi, miután Károly császár
               elhunytával a Habsburgok férfiága kihalt.</p>
            <p>Mária Terézia éppen vele és férjével, Ferenc István toszkánai nagyherceggel
               tanácskozott, midőn Neusz tanácsos a bajor követ levelét átadta.</p>
            <p>- Boldogult ipam megjövendölte ezt! Ime, alig hunyta be szemeit, máris itt van a
               bajor fejedelem, hogy nőmet koronájától és országától megfossza! - sóhajtott a
               nagyherceg.</p>
            <p>Mária Terézia arcát a harag és méltatlankodás pírja borította el.</p>
            <p>- Európa minden fejedelme elismerte a pragmatica sanctiót, csupán a bajor nem! Nos
               tehát, kényszeríteni fogom, hogy elismerje! - kiáltott merészen, azután
               Bartensteinhez fordult:</p>
            <p>- Bartenstein, intézkedjék, hogy egy udvari marsall azonnal a bajor követ lakására
               menjen és vigye meg neki parancsomat, hogy Bécset két óra lefolyása, az osztrák
               tartományokat pedig folytatólag hagyja el, - és két század huszár kísérje a
               határszélig! Levelükre ez a feleletem! Mária Terézia elég erős lesz, hogy maga és
               gyermekei örökét megvédje!</p>
            <p>«Császárnénk koronázása után azonban más Hiób-hírek is érkeztek - folytatta levelében
               a kancellár.</p>
            <p>- Nemcsak a bajor, hanem még több európai fejedelem is megszegte a pragmatica
               sanctiót. II. Frigyes porosz király, azon ürügy alatt, hogy a bekövetkezhető háború
               alatt nem veszélyeztetheti Sziléziát, Poroszország védbástyáját, harmincezer
               emberrel betört és galád lépése után Gotter grófot azzal a rendkívüli követséggel
               küldte Bécsbe, hogy ha Szilézia birtokában meghagyják, szövetségese lesz Mária
               Teréziának a többi fejedelem ellen.</p>
            <p>Ajánlata azonban kerek elutasításra talált és Gotter grófnak huszonnégy óra alatt el
               kellett Bécset hagynia. Ennek következtében a háború megkezdődött és Neipperg
               tábornok serege Mollvitznál vereséget szenvedett.</p>
            <p>E név hallatára Elemér szíve nagyot dobbant, mert Ákost a Neipperg-féle ezredbe
               sorozták be.</p>
            <p>Vereségünk híre a többi fejedelmet is fölbátorította s miután a francia udvar is
               nyiltan a pragmatica sanctió ellen szövetkezett, mindenfelől ellenség fenyeget
               bennünket. Az ellenünk szövetkezettek elhatározták, hogy Frigyes porosz király
               Sziléziát, Ágost szász fejedelem Moraviát, a szárd király Lombardiát, Bajor Károly
               Osztrák- és Csehországot, Franciaország pedig Belgiumot kapja.</p>
            <p>Ennyi veszedelem között, mely trónját és örökét fenyegeti - a császárné elhatározta,
               hogy ő maga saját felséges személyében és a trónörökössel Pozsonyba megy vitéz és hű
               magyarjai közé, hogy kegyelmességed bölcs tanácsait, hű magyarjai segedelmét kikérje
               és Szent István koronáját fennkölt homlokára tétesse.»</p>
            <p>Körülbelül ezeket írta a kancellár és így álltak a dolgok, midőn az országgyűlésre
               egybehívott rendek Pozsonyba gyülekeztek, ahová egész udvarával a császárné
               megérkezett, miután az érdemekben gazdag ősz Pálffy Jánost nádorrá választották.
               Eszterházy Imre prímás június hó 26-án Mária Teréziát magyar királlyá koronázta.</p>
            <p>Egyetlen nemzeti ünnep se adta az egyetértés, bensőséges és lelkesedéstől áradozó
               szeretetnek olyan bizonyítékát, mint e koronázás. A koronázási ünnepélyek lezajlása
               után, ezeknek feledhetetlen varázsával szívükben, kezdtek a rendek a tanácskozáshoz,
               mialatt azonban az ország ügyeit intézték, napról-napra aggasztóbb hírek érkeztek
               Pozsonyba.</p>
            <p>Mária Terézia azonban emelt fővel nézett szembe az örökét és koronáját minden
               oldalról fenyegető veszedelemmel. Nem félt, nem csüggedett, mert a legnagyobb vész
               közepette megtalálta a szilárd támasz és menekülés ama talizmánját, melyre bizton
               számíthatott, hogy trónját megmenti.</p>
            <p>E talizmán a vitéz, a hű és nagylelkű magyar nemzet volt, mely hősi karjával, apáitól
               örökölt vitézségével mindenkor áldozatkészen és egy emberként sietett a trón és a
               király védelmére.</p>
            <p>Az összegyült országos rendek türelmetlenül várták a királynét, tudva azt, hogy
               rendkívüli pénz- és véráldozatra fogja őket felszólítani. A mágnások nagyobbrészt
               hajlandók voltak az áldozatra, de a követek többsége hidegen, zárkózottan viselte
               magát, ami kezdetben csendes, a szenvedélyek felhevültével azonban mind hangosabbá
               váló vitatkozásra adott okot.</p>
            <p>A nagy szárnyajtók kitárultak, a zaj mintegy varázsütésre megszünt, mert a küszöbön
               egy bájtól és fenségtől sugárzó magas női alak jelent meg. A jelenlevők
               hódolatteljes, mély meghajlása között lépdelt a mennyezetes trónig.</p>
            <p>Gróf Batthyány hangja ünnepélyes megindultsággal szólt a rendekhez. Komor hangon
               szólt a trón fölé tornyosuló veszedelmekről, s lelkesen, lángoló szavakkal festette a
               bizalmat, mellyel őfelsége trónját, személyét és családját egyedül a vitéz magyar
               nemzet kipróbált hűségére s védelmére bízza.</p>
            <p>Utána az ország ősz főpapja, Eszterházy Imre prímás beszélt. Reszketeg hangja tompán
               szállt a teremben, de az ő meggyőződéstől és megindultságtól áthatott szavai se
               keltettek nagyobb hatást a kancellárénál. Egyesek ugyan harsányan éljeneztek, az
               országos rendek nagyrésze azonban komor és hallgatag maradt.</p>
            <p>Ekkor a királyné, aki halványan és szorongva ült trónján, mint egy ihlettől
               megkapatva, felállott és kipirult arccal a jelenlevők kimondhatatlan bámulatára és
               meglepetésére, a legtisztább klasszikus latinsággal beszélni kezdett.</p>
            <p>«Ügyeink szomorú állapota arra indított bennünket, hogy kedvelt Magyarországunk hű
               rendeinek az ellenségnek Osztrákhonba való betöréséről és a birodalom veszélyéről
               jelentést tegyünk, felszólítván egyszersmind őket, mi módon lehetne ezt a veszedelmet
               elhárítani?</p>
            <p>Magyarhon is veszélyben forog, továbbá személyem, gyermekem és koronám...</p>
            <p>Mindenkitől elhagyatva fordulok a hű rendekhez, a magyarok hősi fegyveréhez és régi
               vitézségéhez és pedig azon sürgős kérelemmel, hogy e nagy veszélyben a karok és
               rendek rögtön tanácskozzanak azon eszközök felől, melyek személyünk, gyermekeink és
               koronánk biztosítására legcélszerűbbek, de melyek azonnal foganatba is
               vétessenek.</p>
            <p>Mi pedig ezennel biztosítjuk Magyarországnak hű karait és rendeit, nemkülönben a
               magyar nemzetet, hogy ami a közjó helyreállítását és Magyarország régi fényét illeti,
               mindenben hű közreműködésünkre és jóakaratunkra számíthatnak.»</p>
            <p>Amily egyszerűek voltak e szavak, annál viharosabb és rendkívülibb volt a csengő,
               érzésteljes hang hatása s midőn a királyné gyermekeit említette, feledve volt a
               századokon át szenvedett méltatlanság és hitszegés, feledve a megaláztatások és
               szenvedések keserű pohara... Minden szívet leírhatatlan lelkesedés hevített, az arcok
               pirulni, a szemek villogni kezdtek és a keblet feszítő indulatok harsány kiáltásban
               törtek ki százak és százak ajakán:</p>
            <p>«Vitam et sanguinem pro rege nostro Maria Theresia!»</p>
            <p>És a kardok cikázva repültek ki hüvelyeikből, feszülő karok villogtatták, hősi
               lángtól villogó szemek igérték lelkesedve: Életünket és vérünket Mária Terézia
               királyunkért!...</p>
            <p>Ebben a szent és ünnepélyes pillanatban a bécsi udvaroncok között páváskodó, hitét és
               magyarságát rég megtagadott Sághvári Ottó gúnyos mosollyal súgta oda az egyik német
               méltóságnak:</p>
            <p>- Vitam et sanguinem - sed avenam non!</p>
            <p>Jó, hogy senki se ügyelt a falakat rengető kiáltásban e vásott megjegyzésre, mert
               minden szem szent lelkesedéssel a királyné fenséges alakján függött. Ő pedig e
               jelenet fenségétől elragadtatva, szintén kardot rántott, - és legdrágább
               gyöngyökkel: könnyekkel szemeiben esküt tett, hogy hazánk alkotmánya szent lesz
               előtte, soha meg nem sérti, hanem e szép hont régi fényébe állítja vissza és szívébe
               zárja.</p>
            <p>Erre még orkánszerűbb tombolással tört ki a lelkesedés árja. Ősz hazafiak, komoly
               férfiak elragadtatva borultak térdre a trón előtt és egy szívvel-lélekkel
               kiáltották:</p>
            <p>- Moriamur pro rege nostro Maria Theresia! Haljunk meg királyunkért, Mária
               Teréziáért!... - mire a felhők között komoran bujkáló nap is, mintha áldását küldené
               ez örökszép jelenetre, ragyogó sugárözönt lövelt be a terembe és túlvilági glóriaként
               övezte körül a királyné hódító szép alakját...</p>
            
         </div>
        <div type="chapter">
            <head>
               XIV. FEJEZET.</head><head> AZ ELSŐ TŰZKERESZTELŐ.
            </head>
            <p>Hogy minél hamarább testté váljék az ige és foganatba menjen a karok és rendeknek a
               nemzet nevében tett igérete, még aznap megbízást kapott a nádor, hogy a mellé rendelt
               bizottsággal minél elébb elkészítse javaslatát, miként lehet a veszély megkívánta
               gyorsasággal, olyan haderőt sikra állítani, hogy mindenfelé leverhessük a
               betolakodott francia, porosz és szász seregeket.</p>
            <p>- No, fiú, van már munka csőstől, csak győzzed! De ne félj! Nem sokáig koptatod a
               tollat. Az első sereggel te is indulni fogsz! - biztatta Elemért a nádor, midőn a
               választmány feladatához látott, melyben neki kellett a határozatokat jegyzőkönyvbe
               iktatni, a felhívásokat, kimutatásokat, valamint az egyéb aprólékos jegyzékeket
               megszerkeszteni.</p>
            <p>Mária Terézia jól ismerte hű magyarjai érzületét, tudta, hogy a magyar katona
               lelkesültebben siet a csaták vérmezejére, oroszlánként harcol, ha az, ki az ellen
               haláltokádó ágyúi és csörrenő fegyverei elé vezeti, édes anyanyelvén buzdítani,
               lelkesíteni tudja. Ezért a trón védelmére rögtönzött kilenc gyalog- és tizenegy
               huszárezredből álló új sereg vezéreiül: Eszterházy Józsefet, Károlyi Sándort, Csáky
               Györgyöt, Baranyay Endrét, Koháry Györgyöt, Festetich Józsefet, Forgách Ferencet,
               Pálffy Lipótot, Andrássy Pétert, Ghillányi Jánost és a hősök hősét: Nádasdy Ferencet
               nevezte ki.</p>
            <p>A királyné tapintatos és kedveskedő tette annyira felvillanyozta az egész nemzetet
               kunyhóktól palotákig, - hogy, habár az újoncozási törvény csak harmincnyolcezer
               embert rendelt egyelőre fegyver alá, mégis több mint kétszerannyi volt kész a nép
               fiaiból a csaták haláltosztó vérmezejére rohanni. Még tizenhatezer nemes
               csatlakozott hozzájuk az ifjak színe virágából, a nádor egyetlen felhívására, melyet
               Elemér a honszeretet lángjától megihletve, ékes tollal és buzdító szavakkal
               szerkesztett meg...</p>
            <p>A csapatok számáról és gyülekezéséről hírt hozó futárok egymást érték a nádor
               palotájában és a tábornagy nap-nap után hattyúfehér bajusza alatt jóízűen
               megmosolyogta Elemérnek akaratlanul is mind élénkebben megnyilatkozó vágyát és
               türelmetlenségét, amellyel - az általános harci láztól szintén megragadtatva - az
               indulás napját és óráját várta.</p>
            <p>Csak azért se szólt tehát, hanem hagyta ezt a vágyat lobogni, mely saját fiatal
               korára emlékeztette. Egyik nap azonban, szokatlan időben, egész váratlanul
               fogadószobájába hivatta.</p>
            <p>Elemér két magasrangú tisztet talált ott és nagyot dobbant szíve, midőn pártfogója
               megnevezte őket: Ghillányi altábornagy, Nádasdy ezredes.</p>
            <p>- Ákos rokona! - gondolta magában, de a másik percben pártfogója már vállánál fogva
               Nádasdy elé tolta.</p>
            <p>- A Nádasdy-ezred ideiglenes kornétása. De csak azzal a feltétellel adom kezed alá,
               hogy átadod Hadik tábornoknak, akivel, sajnos, én személyesen nem találkozhatom! A
               fiút pedig megölné a türelmetlenség, ha tovább is itt tartanám, - mondta tréfásan, de
               abból a meleg fogadtatásból, mellyel a hősi Nádasdy fogadta, Elemér megsejthette,
               hogy pártfogója igen meleg ajánlólevéllel hívhatta fel figyelmét és jóakaratát.</p>
            <p>- Parancsodat teljesíteni fogom, kegyelmes uram-barátom. De hátha Véghvári kornétás
               maga is hadtestemnél akarna maradni? - kérdezte Nádasdy tréfásan mosolyogva.</p>
            <p>- Abból semmi se lesz! Hadik számon kérné tőled! Maga jött volna érte, ha tehetné!
               Már elment hozzá a levél. Ne vedd rossz néven, Nádasdy, de elejétől fogva Hadik
               iskolájába szántam! - felelte komolyan Pálffy tábornagy, és intett Elemérnek, hogy
               távozhatik. Új parancsnoka egy pillanatra megállította:</p>
            <p>- Kornétás uram! A jövő hét elején Bécsbe indulunk. Holnap délután tehát jelentkezzék
               az ezrednél, hogy még gyors kiképzésben részesülhessen! - szólt utána Nádasdy.</p>
            <p>Minthogy már nem sok ideje maradt, még aznap meglátogatta volt házigazdáját, hogy
               elbúcsúzzék tőle, midőn hazatért, szobájában teljes hadi-felszerelést talált a
               legfinomabb anyagból, a hórihorgas Gyuri pedig bemutatóul elővezette azt a nemesvérű
               paripát, mely a felszereléssel együtt szintén a nádor ajándéka volt. Midőn másnapon
               új egyenruhájában búcsúzóra beállított a nádorhoz és meghatott hangon köszönte meg
               kegyeit és pártfogását, az ősz vitéz maga is egészen elérzékenyült.</p>
            <p>- Derék fiú voltál, nem csalatkoztam benned. Légy rajta, hogy hozzád fűzött többi
               reményeim is beváljanak. A legjobb iskolába adlak, hogy mesteredhez méltó hős nevet
               vívhass ki magadnak! - szólott ellágyult hangon, miközben ötven arannyal telt
               selyem-erszényt nyomott kezébe. Most pedig, ha van még valami kívánságod, szólj fiam!
               Ha teljesíthetem, meglesz!</p>
            <p>A jóságteljes ígéretre Elemérnek eszébe jutott, hogy a hórihorgas Kása Gyuri egy idő
               óta folyton csak azért imádkozik, vajha az Úristen jóságos kegyelme volt urával egy
               regimentbe segítené, - megkockáztatta tehát e kérelmet, s nagy örömére a nádor
               megígérte, hogy tüstént intézkedni fog, hogy ez az óhajtása is teljesüljön.</p>
            <p>Midőn ezredénél jelentkezett, a parancsnok előszobájában már ott találta a
               góliát-termetű Kása Gyurit, aki nagy boldogságában azt se tudta mit beszél. Elemér
               csak annyit értett összevissza hadart hálálkodásaiból, hogy még a fővezér lova és
               fegyverzete se lesz úgy kipucolva, ahogy ő a kornétás úr lovát és fegyverzetét
               gondozni fogja.</p>
            <p>- Jól van, jól, Gyuri! Magam is örülök, hogy mellém kerültél. Legalább olykor
               elbeszélgethetünk a régi jó időkről! - mondta neki barátságosan, mialatt
               bekopogtatott ezredeséhez.</p>
            <p>Félóra mulva már az udvar végén gyakorlatozott két vén huszárőrmester borízű
               kommandója mellett.</p>
            <p>Az 1742-iki tél annyira enyhe és rövid volt, hogy Pálfordulása felé már valósággal
               napfényes tavaszi idő uralkodott. A bajor földre vonuló gyalogos és huszárcsapatok
               vídám hangulatban, lelkes harci kedvvel marsiroztak Bécs felé. A szomszédos falvakba
               és városokba szállásolták őket, hogy a kijelölt napon korán reggel az ős császári
               város alá vonulhassanak.</p>
            <p>A kijelölt nap február hó 27-ik napja volt. Bécs minden részéből megszámlálhatatlan
               néptömeg nyomult, sietett a lipótvárosi vám elé, ahová reggeli kilenc óra tájban
               maga Mária Terézia is megindult vakító pompától ragyogó környezetével.</p>
            <p>Nádasdy és tisztjeinek társaságában Elemér is kivonult a szemlére, de mivel ők
               Khevenhüller tábora felé voltak útban, mint meghívott vendégek, kissé félrébb vonulva
               gyönyörködtek az előttük elvonuló ragyogó, színdús menetben.</p>
            <p>- Az ember valóban labda a sors kezében! - gondolta némileg elkomolyodva Elemér,
               midőn az ismerős tájékon széttekintett, mert itt, a vám alatt, az erdők és
               vadaskertek felé kanyargó úton menekültek visszafelé az «Utolsó garasból».</p>
            <p>- Ki hitte volna akkor, hogy ide fejlődik a dolog! Szegény Ákos, mennyire vágyódom
               utánad! Mihelyt a szemlének vége lesz, azonnal meglátogatom anyádat és a drága,
               kedves Hedviget és már előre is boldogan mosolygott a viszontlátás édes örömére
               gondolva.</p>
            <p>- Nézzétek! Kornétásunk nappal is álmodik! - csipkelődött Nádasdy, észrevéve a fiú
               elmélázását. Elemér a hangos kacagásra feltekintett és az egyik előttük elvonuló
               fényes hintóban Sághvári Ottó utált, sötét arcát pillantotta meg!</p>
            <p>Kíváncsian hajolt előre tüzesvérű toporzékoló lován, hogy a hintó üvegablakai mögött
               nem látja-e Rudolf jószívű, beteges arcát, de csak egy fényesen öltözött, gőgös arcú
               hölgyet, egy serdülő fiút és leányt látott a hímes selyemvánkosokon ülni. Szeme egy
               pillanatra a kamarás szúró, sötét tekintetével találkozott.</p>
            <p>Bármilyen jó színész is volt különben őméltósága, e váratlan pillanatban nem tudta
               ijedelmét és megütközését leplezni. Elemér, mintha csak homlokára lett volna írva,
               úgy ki tudta olvasni elszörnyedő tekintetéből a kérdést: «Te itt vagy? Mikor én
               örökre eltemetve hittelek!»</p>
            <p>Merész, kihívó tekintettel nézett vissza rá és hallotta, amint a körülálló polgárság
               tiszteletteljesen suttogja: «Ez a dúsgazdag magyar mágnás, Sághvári Ottó titkos
               tanácsos úr hintója. A benne ülő szép hölgy második neje, született Babenberg grófnő,
               volt udvarhölgy és csillagkeresztes dáma, a gyermekek pedig mostoha gyermekei».</p>
            <p>E suttogásra vádoló érzés támadt szívében.</p>
            <p>- Hová lett a jó és igazszívü Rudolf? Csak nem halt meg? E gondolatra élénk
               szemrehányásokat tett magának, hogy hű barátjáról egészen elfeledkezett, még csak rá
               se gondolt. Feltette magában, hogy a városba érve, tudakozódni fog utána és ha
               Bécsben van, hát felkeresi.</p>
            <p>Kedvetlenül nézte tovább a váltakozón fényes sürgés-forgást és nem bánta volna, ha
               már az egész lármás ceremóniának vége szakad. Egyszerre örömteljes megrezzenés
               cikázott át egész lényén, nem akart hinni saját szemeinek, midőn egy magas rugókon
               himbálódzó hintóban Ghillányinét és Hedviget látta feléjük hajtatni, hátul inassal, a
               bakon pedig magyarszabású, zsinóros ruházatban büszkélkedő hajdúval.</p>
            <p>Bármily hihetetlennek látszott, el kellett hinnie e kedves látomást, mert Hedvig
               örömtől ragyogó szemekkel integetett neki rózsaszín selyemernyőjével. Elemér egy
               oldalugrással odaszökkent és lovát ficánkoltatva, követte a lassan döcögő
               hintót.</p>
            <p>Úgy érezte, hogy ez a viszontlátás még édesebb, mint azt előbb magában kiszínezte és
               az egymást követő gyors kérdések és magyarázatok között, neki eszébe se jutott volna
               megkérdezni, ha Hedvig csintalan mosollyal maga nem figyelmezteti rá:</p>
            <p>- Nem is csudálkozik, vitéz kornétás uram, hogy ilyen fényben, pompában lát
               bennünket?</p>
            <p>Erre aztán anélkül, hogy feleletet várt volna, csicsergő hangján elbeszélte, hogy
               rokonuk, az altábornagy, Bécsben is fényes háztartást rendezett be, miután özvegy
               ember volt és hadba kellett vonulnia: a nagyasszonyt kérte fel a háziasszonyi tiszt
               betöltésére és javai, jószágai felett való felügyeletre.</p>
            <p>- Úgy bizony! Jó sorsba segített bennünket az Isten! - hálálkodott boldogan
               Ghillányiné nagyasszony. Beszélgetés közben észre se vették, hogy a vámhoz érve, a
               testőrség és arciergárda megállította a menetet, mert a királynő itt leszállt
               hintajából és a Bethlen Farkastól ajándékba kapott magyaros szerszámzatú, délceg
               erdélyi ménre ült.</p>
            <p>A gyönyörű termetű királynő valódi amazonként ülte meg a tüzesvérű paripát, s amint
               férje oldalán a két sorban felállított huszárság előtt délcegen elszáguldott, minden
               csákó a levegőbe emelkedett, minden kard csörgött, villogott és egetrázó
               mennydörgésbe olvadtak össze azok a harsány örömkiáltások, amelyekkel a sereg
               túláradó lelkesültségében fejedelemnőjét üdvözölte.</p>
            <p>- E magasztos jelenetet sohse fogom feledni! - suttogta Hedvig az öröm s elragadtatás
               könnyeivel szép szemében. Midőn az ünnepély végén a hintósor újra indulni kezdett,
               Elemérnek meg kellett ígérni, hogy rövid búcsúlátogatásra megjelenik a
               Ghillányi-palotában...</p>
            <p>- Kornétás uram! Háborús időkben a szökevényeket főbe szoktuk lövetni! - mordult rá
               Nádasdy tréfás szigorral, midőn visszavágtatott hozzájuk. De azután jókedvűen
               elnevette magát, midőn Elemér félórai szabadságot kért tőle.</p>
            <p>- Adta kornétása! Milyen szerencséje van az ilyen tejfelesszájúnak. Mondd csak, ki
               volt az az ennivaló szépséges leányka, aki olyan csillogó szemekkel integetett
               feléd?</p>
            <p>- Ghillányi altábornagy unokahúga!</p>
            <p>- Ha ezt tudom, egy fél percet se kapsz, hanem magam mennék látogatóba hozzájuk! -
               tréfált tovább. Egy mellékútra fordultak és más úton vágtattak vissza a városba.</p>
            <p>- El ne feledd ám, hogy egy órakor indulunk! - e szavakkal bocsátotta el őt szállása
               kapujában Nádasdy, aki ma fölötte tréfás hangulatban volt. Mikor azonban Elemér rövid
               félóra mulva visszatért, paprikás kedvében találta.</p>
            <p>A Khevenhüller tábornagy fővezérlete alatt álló felső-ausztriai hadtesthez, ahová ők
               is még aznap útnak indultak, Hadik András huszárezredes is be volt osztva s így a
               megérkezéskor, Pálffynak tett ígérete szerint, meg kell válnia Elemértől.</p>
            <p>A harmincezer emberből - nagyobbrészt magyarokból - álló hadtest átlépte az Enns
               folyót és a francia sereget megszalasztva, Linz felé nyomult előre. Hiába sietett
               segítségükre Thörring bajor tábornagy, hosszú küzdelem után visszonyomták őket, mire
               Menczel és Trenk pandurvezérek Wilshofen felé lopódzva, éjnek idején olyan
               váratlanul támadtak pandurjaikkal Thörring táborára, hogy a bajorok fejvesztett
               zavarral megfutottak.</p>
            <p>Nádasdy és csapata egy dombtetőn állva, égő türelmetlenséggel várta a fővezér
               támadásra szóló parancsát.</p>
            <p>- Kornétás! Te leszel harmadik hadsegédem! - szólt az ütközetet villogó szemekkel
               figyelő Elemérhez. Ha jön a fővezéri parancs, átmégy a jobbszárnyra. Majd meglátjuk,
               milyen bizonyítványt hozol első vizsgádról...</p>
            <p>Elemér feleletül csak villogó kardjával tisztelgett. De bármilyen lobogó
               türelmetlenséggel leste ő is, vezére is, a fővezéri parancs csak nem jött, és midőn a
               leereszkedő esthomály mindent elfedő fátyla eltakarta a csata színterét, Nádasdy
               haragosan elkáromkodta magát.</p>
            <p>- Hát azért rendeltek ide bennünket, hogy ezt a dombot őrizzük, - de elfojtotta
               haragját, mert e pillanatban a fővezér egyik segédtisztje vágtatott feléjük és
               parancsot hozott az indulásra.</p>
            <p>A huszárság kedvetlenül engedelmeskedett, amiért kardját össze se mérhette az
               ellenséggel, Nádasdy ellenben valamivel derültebb kedéllyel adta meg az irányt Linz
               felé.</p>
            <p>- A kornétást megint nem adhatom át Hadiknak! - nevetett a vezér.</p>
            <p>Linz alá érve, Khevenhüller fővezér fáradt seregével azonnal megszállotta a
               környéket, de a várost védő tízezernyi francia hadsereg még az napon olyan elszánt
               kirohanást intézett, hogy semmisem mentette volna meg az osztrák-magyar hadsereget a
               szétveretéstől, ha Nádasdy huszárjai élén fel nem tartóztatja addig a rohamot, míg az
               agyonfáradt, rendetlen sereg rendbeszedve magát, helyt állhatott és visszaverte a
               franciákat.</p>
            <p>Elemérnek ez volt az első tűzkeresztelője, és oly vitézül vagdalkozott vezére
               oldalán, hogy maga Khevenhüller, ki egy dombtetőről látcsövén kísérte az ütközet
               kifejlődését, kétszer is megkérdezte kíséretétől, hogy hívják azt a leányképű vitézt
               Nádasdy oldalán. Az ütközet végén az ezredessel maga elé hivatta és barátságosan a
               vállára veregetett.</p>
            <p>Nádasdy jó kedve, mint az áprilisi jó idő, megint borúsra változott, midőn megtudta,
               hogy Menczey ezredest megbízták, hogy szálláscsinálóul előre menjen, mert a bajorok
               és franciák szanaszét verve, futva menekültek Trenk rettenetes pandurjai elől
               Csehország felé, és így szabad volt az út Bajorországba.</p>
            <p>- Úgylátszik, makksütésre rendeltek ide bennünket! - és kócsagforgós csákóját
               elkeseredetten vágta sátrának medvebőrös tábori ágyára.</p>
            <p>Kevés idő mulva a fővezér egyik segédtisztjével magához hivatta, s midőn visszatért,
               sietve Elemér után küldött.</p>
            <p>Midőn ez megjelent előtte, pár pillanatig merően nézett rá lelkes, villogó
               szemeivel.</p>
            <p>- Még újonc vagy, de azért egy merész küldetést bíznék rád. A fővezér az elébb
               magához hivatott és így szólt: Nádasdy altábornagy úr, önnek vannak a legmerészebb,
               legvakmerőbb tisztjei. Egy titkos parancsot kellene Menczey ezredes után vinni, aki
               csapatai élén München felé száguld. Vakmerő szív, merész, találékony elme és hidegvér
               kell hozzá, mert Bajorország fővárosához ellenséges földön át vezet az út! Menczey
               már majd egy napi előnyben van! Van-e ilyen embere?</p>
            <p>- Ha nem volna, magam mennék! De majd csak akad rajtam kívül is! - válaszoltam
               büszkén a fővezérnek és rád gondoltam.</p>
            <p>Elemér arca lángba borult és szemei csak úgy szikráztak örömében.</p>
            <p>- Köszönöm, vezérem, szívből köszönöm! - felelte viharosan hullámzó érzések között,
               de Nádasdy félbeszakította.</p>
            <p>- Jó, jó! Ez a merész küldetés lesz a jövőd próbaköve! Azonnal indulni fogsz. A
               térkép megmutatja az irányt, ezt a levelet pedig dugd inged alá. Mondanom se kell,
               egy szót se szabad tudni róla senkinek. Táborunkban kémek vannak!</p>
            <p>E pillanatban lókapálódzás és halk nyihogás hangzott a sátor előtt, a hórihorgas
               Gyuri, póznatermetét lécegyenesre feszítve, jelentette:</p>
            <p>- Vitéz kornétás uram, paripája nyergelve áll!</p>
            <p>- Tábori jelszavunk a megvert francia vezér neve: «Belle Isle», és midőn Elemér
               nyergébe szökkent, Nádasdy sokatjelentően megszorította kezét:</p>
            <p>- Üdvözlöm bécsi jóbarátainkat! - kiáltotta hangosan, hogy azt higyjék, oda indul.
               Addig nézett utána, míg csak kedvencének karcsú alakja el nem tűnt előle.</p>
            <p>Elemér csak ez alatt a szédítő sebes lovaglás alatt tudta meg, minő kitartó és
               megbecsülhetetlen paripát kapott ajándékba. Az a kevés pihenő és etetés, amiben
               csak nagyon szűken volt része, ahelyett hogy erejét apasztotta volna, még inkább
               kitartásra szoktatta, úgy hogy csak úgy nyelte a tért és midőn Braunaunál átlépett a
               bajor földre, a Nádasdytól említett veszedelmek helyett, mintha csak ártatlan
               sétalovaglást tenne, bántatlanul nyargalt át az útba eső falvakon és városokon.</p>
            <p>Igaz, ahol lehetett, kikerülte a lakott helyeket, és sokkal előbb, mint remélte,
               bukkant rá Mühlberg táján Menczey háromszáz főből álló csapatára, amely rövid pihenőt
               tartott egy kopár erdőszélen.</p>
            <p>A vezér csudálkozó szemekkel méregette végig, mialatt jelentését megtette és a titkos
               parancsot átadta.</p>
            <p>- Miféle talizmán védelmezett meg ezen az ellenséges földön? - kérdezte azután.</p>
            <p>- A Menczey sereg nyomában nem kell talizmán! - válaszolt Elemér találóan, amivel
               annyira megnyerte az ezredes kegyeit, hogy balján engedett neki helyet. Ezalatt
               kémszemlére küldött huszárai száguldva érkeztek vissza, hogy a müncheni úton egész
               ezred bajor vasas közeleg tizenkét ágyúval.</p>
            <p>A trombiták erre gyülekezőt recsegtek, mire Menczey megpödörintve hosszú
               harcsa-bajuszát, a sorfal elé vágtatott.</p>
            <p>- Legények, tudjátok-e, hogy ezek a gombócevő bajorok azzal kérkedtek, hogy néhány
               nap mulva Bécsben fogják gúnyolni a magyar huszárokat!</p>
            <p>- Dejszen majd adunk mi nekik! - kiáltotta el magát a sor közepéből egy hetyke
               legény.</p>
            <p>- Pálffy vezérünk nem mondta meg, hol csináljunk neki szállást! Mit mondanátok, ha
               Münchenben, a fejedelmi palotában szállásolnók el ősz nádorunk méltó fiát? Nos hát,
               fiaim, vitéz huszárok, akinek kedve van fejedelmi istállóban megabrakoltatni a lovát,
               szorítsa meg a kantárt és kövessen. Előre, fiúk!</p>
            <p>- Pálffynak kvártély kell! Előre a fejedelmi palotába! A legszebb termet neki! -
               zúgták egy szájjal, egy szívvel a huszárok és kardot rántva, száguldtak vezérük
               nyomában.</p>
            <p>A trombiták recsegtek, a paripák pedig, harci kedvvel, prüszkölve repültek a közeledő
               ellenség elé. Midőn az ezernél több vasas útjukat akarta állni, az ágyúk haláltosztó
               golyóbisaival mit se törődve, olyan mindent elsöprő rohammal csaptak közéjük, hogy
               félóra mulva a tizenkét elfoglalt ágyút München felé vitték magukkal a győzelmes
               huszárok.</p>
            <p>A menekülő bajorok ép akkor érkeztek a városba, midőn a tanács és a város vezetői
               lakomához akartak ülni, hogy győzelmüket megünnepeljék. E rémhírre azonban
               leírhatatlan rémület vett erőt a lakosságon.</p>
            <p>A cifrán felterített asztalokhoz nem volt aki leüljön, mert a lakosságra átragadt a
               vasasok rémülete és menekülni iparkodtak. A tanács pedig sebtében összeült és
               ugyanarra az ünnepi lapra, amely arra volt szánva, hogy Károly császárt
               hódolatteljesen értesítsék a győzelmi lakomáról, írta le a jegyző remegő ujjakkal a
               tanács ama határozatát, hogy küldöttség menjen a huszárok elé és kegyelmet kérve a
               város és lakosai részére, nyujtsa át hódolatuk jeléül a város kulcsait.</p>
            <p>Így is történt! Menczey átvette a város kulcsait Mária Terézia nevében és bevonult
               Münchenbe.</p>
            <p>- Hol van fejedelmetek legszebb díszszobája? - kérdezte a remegő polgármestertől,
               midőn a fejedelmi lak elé robogtak.</p>
            <p>Felvezettette magát a díszterembe és leülve az arannyal hímzett bársonymennyezet
               alatt csillogó trónusra, a fejedelmi istálló után tudakozódott.</p>
            <p>A főudvarmester erre is a legnagyobb alázattal felelt, mire büszkén így szólt a hátát
               görbítő, kétségbeesett úrhoz:</p>
            <p>- Mit félnek! A győztes magyar nagylelkű legyőzött ellenségével szemben - s noha
               minket barbároknak, emberevőknek híresztelnek mindenfelé, ime, ünnepélyesen ígérem,
               senkinek se lesz bántódása, ha nekem és vitézeimnek e díszpalotában terítenek
               asztalt, azonkívül pár órára, annyi ezüsttányért adnak, ahány gyorslábú huszárparipán
               iderobogtunk. Mert ma ezüsttányérból eszik minden huszárló abrakot és ezüstserlegből
               iszik minden huszár áldomást hona és felséges királynéja egészségére!</p>
            <p>Ezt a különös parancsot, mely örvendetes zsibongást keltett a győzelmes hősök között,
               gyorsan és készséggel teljesítették, estére kelve pedig Münchennek minden lakosa
               meggyőződött arról, hogy amilyen érckarú és rettenetes a harcban a magyar huszár,
               olyan nagylelkű és gavalléros a mulatságban. Így megtörtént az a csoda, hogy azt az
               ellenséget, amelytől nyárfalevélként reszkettek, pár óra mulva egymással vetekedve
               invitálták egyik mulatságból a másikba, a város legszebb hölgyei pedig vetekedve
               táncoltak kivilágos kivirradtig a nyalka bajuszú, délceg magyar fiúkkal...</p>
            <p>- Hát te mit akarsz? - kiáltott Menczey ezredes a diadal és bor mámorától
               felhevülten, midőn Elemér a legnagyobb vigalom közepette útrakészen a terembe
               lépett.</p>
            <p>- Én akarok első lenni, aki a győzelem hírét hazaviszi! - válaszolt határozottan.
               Hiába marasztalták, csábították, katonásan szalutálva elhagyta a vigalom helyét és a
               napos tiszttől megtudakolva a jelszót, vágtatott a kivezető kapu felé... Ugyanazon
               az úton, melyen merész küldetését végezte, vágtatott majdnem pihenés nélkül
               visszafelé... Nádasdy majd kibujt a bőréből örömében és büszkeségében, midőn neveltje
               hősi hévtől villogó szemekkel jelentette, hogy visszatérőben az ellenséges
               főhadiszállás futárát hadifogolyként magával hozta...</p>
            
         </div>
        <div type="chapter">
            <head>
               XV. FEJEZET.</head><head> KORNÉTÁSBÓL HADNAGY.
            </head>
            <p>A müncheni diadal hírére, Khevenhüller tábornagy nagy díszebédet rendezett. A
               tisztikar fényes egyenruhái között mintha a kornétási egyenruha volna legfényesebb,
               legszembeszökőbb, mert minden szem a Hadik és Nádasdy altábornok között ülő
               Elemérre volt szegezve, aki pirulva állta a mindenfelől rászegzett tekinteteket.
               Midőn a fővezér altábornagy udvarmestere az ebéd közepén az asszúborokat kezdte az
               apró kristálypohárkákba töltögetni, a felköszöntők zajában Hadik ingerkedett
               Nádasdyval.</p>
            <p>- Bajtárs! A főherceg a napokban megérkezik!</p>
            <p>- Értem, mit akarsz mondani! De most már büszkén válok meg kornétásomtól! Letette a
               vizsgát! Meglátszik rajta a Nádasdy iskola nevelése! Nemcsak keresztülvágta magát
               egymagában az ellenséges földön, de még a főhadiszállás futárát is elfogta és
               magával hozta. Mit szólsz ehhez? - kérdezte a bortól és büszkeségtől felhevülve
               Nádasdy.</p>
            <p>- Azt, hogy nagy szükségem van az ilyen merész emberekre, - nevetett Hadik, szemeivel
               Elemérre pislantva.</p>
            <p>- Csak egyet sajnálok! - mondta azután kisvártatva Nádasdy.</p>
            <p>- Ugyan mit sajnálsz, bajtárs?</p>
            <p>- Hogy nem mint hadnagyot bocsáthatom el kezeim alól...</p>
            <p>- Hohó, bajtárs! Ezt én magamnak tartom fenn! Még egy ilyen hőstett - és a kornétás
               úr mint hadnagy tér vissza! - tiltakozott Hadik tréfásan, de Elemér arca izzott és
               szemei ragyogtak, mert megértette a tréfa alá rejtett valóságot. Alighogy a késő
               estig tartó lakoma után lepihent, recsegő trombitaszó, dobpergés és harsány zaj
               költötte fel álmaiból.</p>
            <p>- Micsoda lárma ez? - kérdezte a hórihorgas Gyuritól, miközben sebesen
               felöltözött.</p>
            <p>- A huszárok zajongnak és elégedetlenkednek. Menczey ezredestől három futár érkezett
               a müncheni diadal hírével! - jelentette furcsa szemhunyorítással Gyuri, mire Elemér
               gyorsan kisietett és a szembejövő Szirmay kapitány parancsára, riadót veretett a
               gyülekezésre.</p>
            <p>A nagy lárma és zajongás Nádasdyt is felébresztette. Félig öltözötten éppen sátra
               nyílásához sietett, hogy kikiáltson, midőn Elemér lépett be hozzá egész
               felhevülten:</p>
            <p>- Mit jelent e zaj és lárma? - kérdezte haragosan.</p>
            <p>- Orczy százados jött három huszárral és míg ő az őrhelyen a napos tisztekkel
               beszélgetett, legényei az egész tábort felzavarták a müncheni diadal hírével... -
               jelentette lihegve.</p>
            <p>- Nos, és?</p>
            <p>- A háromszáz huszár fényes diadala futótűzként szállt szájról szájra és annyira
               fellelkesítette embereinket, hogy tovább nem akarnak itt vesztegelni, hanem bármit
               parancsoljon is Lobkovicz herceg, a miniszter, ők megindulnak Prága felé.</p>
            <p>- A szemünk égne ki szégyenünkben, ha ennyien be nem vennők Prágát, midőn Bajorhon
               fővárosát háromszáz huszár egy hajrá alatt elfoglalta! - kiabálták a zajongók.
               Tamburás, a vén strázsamester, bikahangon elkiáltotta magát:</p>
            <p>- Csend legyen! Egy ember beszéljen, hogy szót értsünk! - azután megsodorintva deres
               bajuszát, megkérte a kapitányt, hogy vezessen egy küldöttséget a vezér elé. Jelentsék
               be, hogy bármennyire tisztelik és szeretik is katonái, ez alkalommal nem
               engedelmeskednek vezéri szavának, és ha nem jön velük, majd Prágából küldenek érte
               követséget, hogy megkérje nevükben Lobkoviczot, bocsásson meg azért, hogy a magyar
               sereg a morvák és osztrákok nélkül vissza merte foglalni Csehország fővárosát!</p>
            <p>- Szép dolog lenne! Nádasdy sereg nélkül! A sereg vezér nélkül, - dünnyögte s mialatt
               Elemér beszélt, Nádasdy egyre hevesebben pödörgette bajuszát. Arca kipirult, szeme
               szikrázott, melle pedig annyira hullámzott viharzó érzéseitől, hogy pengve ütődött
               dolmánya gombjaihoz a széles aranyérdemjel, melyet még Károly király tűzött hős szíve
               fölé a török háborúkban szerzett érdemeiért.</p>
            <p>Büszke volt, hogy ilyen harcias sereg vezére lehetett, és az engedetlenséget, melyet
               fővétségként büntet a katonai törvény, most erénynek tekintette. Fejébe nyomta
               kalpagját és széles kardját oldalára kötve, mosolyogva szólt Elemérhez:</p>
            <p>- Te is velük mégy, ha felkerekednek?</p>
            <p>- Igen, vezérem... mert...</p>
            <p>- Sohse mentegetődzzél, mert én is velük megyek! Tekintélyemet veszteném előttük, ha
               maradni akarnék. Én már tegnap megírtam Lobkovicz miniszternek, hogy élére állok
               seregemnek, mihelyt nem akar tovább tétlenül vesztegelni - és majd Prágából kérek
               engedelmet fölséges királynénktól, hogy Lobkovicz uram engedelme nélkül vissza mertük
               foglalni Prága városát.</p>
            <p>Elemér mindenről elfeledkezve, hangos örömkiáltásban tört ki. Nádasdy pedig
               örvendezve dörzsölte kezeit:</p>
            <p>- Holnap indulunk Prága felé. Hadik majd csak Prága visszavétele után kapja meg ezt a
               gyereket! - nevetett kárörvendően. Hanem ez az óhajtása nem teljesült, mert kora
               hajnalban megérkeztek a főherceg futárai, akiket maga Lotharingiai Károly nehéz utazó
               batárján nyomon követett és rögtön haditanácsot hivatott össze a fővezér
               sátorában.</p>
            <p>Mária Teréziának ugyanis fülébe jutott Lobkovicz miniszter és a vele egy húron
               pendülő osztrák tábornokok titkos cselszövénye, hogy a magyar fővezéreket, ahol
               lehet, háttérbe szorítsák. A cselszövény és szomorú következményeinek meggátlására
               Lotharingiai Károlyt összes hadainak főparancsnokává nevezte ki felséges sógornője,
               aki a haditanácsban a rögtöni indulást parancsolva, e szavakkal zárta be
               beszédét:</p>
            <p>- Botor vezér az, ki harcvágyó seregének veszteglést parancsol. Ha én lettem volna
               Nádasdy helyében, ugyanazt kiáltottam volna a zajongó seregnek, amit atyám, Budavár
               hősi visszafoglalója szokott hangoztatni, valahányszor vitéz magyar sereg élére
               állott:</p>
            <p>«Előre, magyar, előre! Rohanj és győzz, miként dicső őseid győztek!»</p>
            <p>Leírhatatlan, lelkes ujjongás töltötte be e szavak hallatára a fővezéri sátort és
               Nádasdy dagadozó szívvel sietett sátrába, hogy indulásra fúvasson. Alig adta ki
               azonban parancsait, a sátor vászna félrelebbent és Hadik András lépett be.</p>
            <p>- A határidő lejárt, bajtárs. Magam jöttem ezredem új hőséért! - mondta kócsagforgós
               kalpagját érintve.</p>
            <p>Nádasdy meglepetten hőkölt vissza, azután olyan levertség ömlött el hősi arcvonásain,
               hogy Hadik elérzékenyülve nyujtotta feléje jobbját:</p>
            <p>- Ne sajnáld tőlem, hiszen bárhol szolgál, közös szent célunknak: hazánknak és
               királynőnknek szerez dicsőséget! - szólott szeliden.</p>
            <p>- Igazad van, hiszen egy zászló alatt küzdünk! - kiáltott Nádasdy és hevesen
               szorította a feléje nyujtott jobbot. - Fiamként szerettem e bátorszívű gyereket, bánj
               vele te is hát ugyanígy - tette hozzá halkabban.</p>
            <p>- Kétkedtél volna ebben? - kérdezte szemrehányólag. Hosszú, sokatígérő kézszorítással
               váltak el, mert odakünn harsány vezényszavak s a felálló hadsorok dobogása hangzott.
               Kevéssel az indulás előtt Véghvári Elemér, mint a Hadik-hadtest kornétása,
               felesküdött zászlójára és véglegesen bejegyeztetett hűséges Gyurijával együtt az
               ezred törzskönyvébe...</p>
            <p>Most már azután misem tartotta vissza az osztrák-magyar hadsereget Bajor- és
               Csehország megszállásától.</p>
            <p>Csak az Inn folyót kellett átlépniök, amelyen még keményen állott a jégpáncél, míg a
               Duna, a felsőbb vidéken történt bő esőzések következtében, szabad volt már a jégtől -
               így történt aztán, hogy a határvédő Passau vára, melyet mindenáron el kellett
               foglalniok, a két víz egybefolyása miatt alig volt megközelíthető.</p>
            <p>Khevenhüller ajkát rágta bosszúságában és magához hivatta Hadik ezredest, aki
               Nádasdyhoz hasonlóan, minden vakmerő és lehetetlen tervre vállalkozott.</p>
            <p>- Át lehetne-e a megáradt Dunán egy lovascsapattal úsztatni és a város balparti
               részét minden közlekedéstől elvágni? - kérdezte.</p>
            <p>- Mindent lehet, ha parancsolják! - válaszolta kurtán Hadik.</p>
            <p>- Éppen ezért hivattam önt! Vigye magával az egész Ghillányi-ezredet és erőszakolja
               ki az átkelést, én pedig ugyanakkor a várost bombáztatni fogom.</p>
            <p>- Egyet kérek és kötök ki, kegyelmes uram: senkise ártsa magát parancsaimba...</p>
            <p>- Jól van! Úgy lesz!</p>
            <p>Hadiknak ez elég volt. Tisztelegve távozott, azután kiadta tisztjeinek és
               altisztjeinek a parancsokat. Majd sátrába tért, hol még félóráig Elemérrel a vár és
               környékének helyrajzát vizsgálgatták, aztán mindketten lefeküdtek, mert éjfél után
               talpon kellett lenniök.</p>
            <p>A folyókból felszálló nehéz köd sűrűn elülte az egész vidéket, midőn kevéssel hajnal
               előtt az egész ezred félmértföldnyire Passau alatt nesztelenül a Duna partján
               termett.</p>
            <p>Elemér tanácsára, a lovak lábai pokrócokba voltak burkolva, melyektől most sietve
               megszabadították, azután századonként a jeges vízbe ereszkedtek. Ő volt a legelső
               század élén, utána következett maga az ezredes, aki épp olyan hidegvérrel vezényelt a
               jeges Duna közepén, mintha csak a biztos országúton járna.</p>
            <p>Nemsokára az egész csapat a víz közepén úszott; a huszárok övükig alámerülve, a
               lovaknak csupán csak prüszkölő fejei látszottak ki a szürkület homályától feketén
               tükröződő habokból.</p>
            <p>- Bátorság, legények, mindjárt partot érünk! - biztatta Elemér embereit halk
               suttogással, és csakugyan egyik paripa a másik után örvendező szuszogással adta
               jelét, midőn lábai partot értek. Az első kikapaszkodók serényen segítettek a
               többieknek a partrajutásban.</p>
            <p>A túlparton még csak őrök se voltak felállítva, annyira hihetetlennek tartotta az
               ellenség az átkelést és midőn a hidegtől elkínzottan, gémberedett tagokkal
               mindannyian kikászolódtak, Hadik gyors ügetésben vezényelt előre a Passau felé vezető
               országúton, hogy a mozgás kissé felmelegítse az emberek és lovak dermedt tagjait.
               Amelyik legénynek nagyon vacogott a foga, nagytréfásan azzal biztatta, hogy nemsokára
               majd nagyon is melege lesz.</p>
            <p>A várerőd gyengébb, azaz balparti része az országút felől feküdt, míg az erősebb, a
               tulajdonképpeni erőd, a jobb parton, a Duna és Inn képezte félszigeten emelkedett és
               vert híddal volt a balpartival egybekapcsolva.</p>
            <p>E percben a kémszemlére küldött Elemér vágtatva tért vissza zajtalan léptü csapatával
               és jelentette, hogy a város kapuja megnyílt és nagyobb csapat lovas vonul rajta
               kifelé.</p>
            <p>A tisztek villogó szemekkel néztek vezérükre, ki bajusza alatt titkon mosolygott.</p>
            <p>- Hm! Úgy látom, kedvetek volna a dragonyosokkal táncba keveredni. Csakhogy azé ám az
               elsőség, aki a vadat felhajtotta. Kornétásunk ezt nem engedné másnak.</p>
            <p>- De nem ám! - sietett közbevágni, kardját erősebben megmarkolva Elemér.</p>
            <p>- Jól van! Véghvári kornétás tehát csapatával vonuljon egyenesen a vasasok elé,
               főstrázsamester úr pedig két svadronnyal jobb felé kanyarodik, de elébb nem
               támadtok, míg csak trombitásaimmal jelt nem adok. Trombitások ide mellém! Ti pedig a
               legnagyobb csendben előre!</p>
            <p>Szép csendes kocogásban előrehaladva, a szürkület halvány fényében, Elemér egyszerre
               csak megpillantotta a vasasoknak ködből kibukkanó sisakjait, ezek azonban saját
               élelmiszerüket szállító csapataiknak vélve őket, semmi rosszat se gyanítva, lassú
               kocogásban közeledtek.</p>
            <p>Csalódásuk azonban nem tartott sokáig! A vasasok soraiban egyszerre zavar és riadalom
               támadt, mire Elemér kardját megvillantva, érces hangján elkiáltotta magát:</p>
            <p>- Rajta, magyar, rajta! - és e pillanatban Hadik is megfúvatta a trombitákat, három
               oldalról támadtak a meglepett vasasokra.</p>
            <p>A bajorok el nem tudták gondolni, miféle hatalom cseppentette ide ezt az ádázul rájuk
               támadó hadat és ész nélkül, futva rohantak vissza a város felé.</p>
            <p>A hídon egy gomolyba keveredve megrekedtek s rémületüket még jobban fokozta, hogy
               saját tüzéreik, fejvesztett zavarukban, a hídfő mindkét ágyújával beléjük tüzelve,
               megfutottak. Elemér keresztülgázolt rajtuk. Csapatával betört a várba, melynek őrsége
               és lakossága, arra a rémhírre, hogy itt vannak a magyarok, azt se nézve hányan,
               mennyien vannak, mindent prédául hagyva, a belső fellegvárba menekült, az oda vezető
               hidat felszedve maguk után.</p>
            <p>A támadás zajára Khevenhüller ágyúi azonnal megdördültek és midőn Hadik az
               utócsapattal beszáguldott a várkapun, akkor már Elemér a balparton rekedt csekély
               őrséget foglyul ejtette, lefegyverezte és tizennégy elfogott tiszttel együtt
               nagymennyiségű élelem- és lőszerkészletet kerített hatalmába.</p>
            <p>Hadik legelső tette az volt, hogy Elemért, akinek a fényes diadalt köszönhették, az
               egész ezred láttára, széles mellére ölelte.</p>
            <p>Passau másnap reggel megadta magát és midőn a főherceg Khevenhüller és táborkara élén
               bevonult az elfoglalt várba, legelső tette az volt, hogy Véghvári kornétást hadnaggyá
               nevezte ki, és ettől fogva, ha valami vakmerő ember kellett, Hadik neve mellett
               mindjárt Elemért emlegették.</p>
            <p>Passau bevétele után a főherceg két részre osztotta seregét. Egyik a bajor föld felé
               indult, másik pedig Braunau irányában.</p>
            <p>Hadik legközelebbi feladata a cseh határon fekvő Neuhaus bevétele volt, csakhogy ez
               kedvező fekvése és erős őrsége révén dacolt minden ostrommal és támadással.</p>
            <p>Egyik heves támadás után, melyben Elemér is megsebesült, Hadik kedvetlenül ráncolta
               össze homlokát, a velük együtt harcoló Trenk pedig szitkozódott és megfenyegette
               pandúrjait, hogy megtizedelteti őket, ha a várat be nem veszik.</p>
            <p>- Pedig be kell vennünk! Ez a vakondtúrás örök szégyenfolt lenne nevünkön! - dörmögte
               Hadik, összefont karokkal.</p>
            <p>- Egy híres régi csel jutott eszembe! - vegyült a tanácskozásba Elemér. - Tamerlán a
               galambok lábaira kötött égő kanócokkal felgyujtotta Bagdadot s a tüzvész zavarában
               elfoglalta. Mi is megtehetnők ezt - csakhogy macskákkal. Valamennyinek a farkára
               szurokba mártott csepüt köttetünk s bedobáljuk, beeregetjük a tábor és külváros
               szalmás viskói és facölöpzetei közé!</p>
            <p>Még be se fejezte, Trenk máris megölelte...</p>
            <p>- Hadvezérnek születtél. Felséges eszme! - rikkantotta tele torokkal és tüstént
               parancsot adott pandurjainak, hogy valamennyi macskát fogdossanak össze a
               környéken.</p>
            <p>Mivel pedig nem kímélte a pénzt és a környéken sok macska volt, másnapra kelve a
               vörösköpönyegesek háromszáz zsákba kötött macskával állítottak be a táborba.</p>
            <p>A huszárok nevettek, káromkodtak, a lovak pedig fülüket hegyezték arra a rettenetes
               prüszkölésre és nyávogásra, mely az egész tábort csaknem felvetette. Éjszaka a
               háromszáz megvadult cirmos, mint megannyi tüzes lidérc, megvadulva rontott, repült,
               kalimpált a város szalmafödelei és a megerősített tábor facölöpzetei közé s
               pillanatok mulva felgyujtotta, lángtengerré változtatta az erősséget. A katonák zúgó
               örömriadallal rohantak ostromra.</p>
            <p>A városban erre a zavar tetőfokra hágott! A gyorsan terjedő fullasztó lángtengerben
               polgár és katona csak saját élete megmentésére gondolt, a védelemről pedig egészen
               elfeledkeztek, így történt aztán, hogy a pandurok könnyűszerrel megmászták a
               cölöpzetet és falakat, s puskázni kezdték a menekülő ellenséget.</p>
            <p>Elemér ezalatt két század huszárral a hídfőt kerítette hatalmába és éppen hajnalt
               kukorékoltak a környék kakasai, midőn két petárdával betörette a kapukat. Neuhaus el
               volt foglalva!</p>
            <p>A bajorföldi diadalmas csatározások közben Frigyes porosz király a bajor Károly
               Alberttel szövetségre lépve, újra fegyvert ragadt s magának Sziléziát kötve ki,
               hadaival Morvaországba tört be, Glatz, Olmütz és Göding városát hamarosan elfoglalta,
               egyes csapatai egész a magyar határszélekig kalandoztak, főserege pedig a szászokkal
               egyesülve, Brünnt kezdte ostromolni.</p>
            <p>E vészhírre a bécsi haditanács bajorországi hadai nagy részét Csehországba rendelte,
               Nádasdy, Festetich, Baranyay és Ghillányi tábornokokat pedig Morvaországba küldette.
               Ennek következtében Frigyes félbehagyta Brünn ostromát és Csehországba sietve,
               Csaszlau mellett foglalt állást.</p>
            <p>Május 17-én döntő ütközetre került a sor. A poroszok nagy ágyútűzzel kezdték meg a
               csatát. Két szárnyban felállított lovasságuk gyalogságunkat támadta meg heves,
               legázoló rohammal.</p>
            <p>A jobbszárny, melyet kivételesen Hadik támogatott lovas hadtestével, vitézül
               ellenállott s már-már visszanyomta a támadókat, a balszárny azonban a második
               támadásnál bomlani kezdett és futásnak indult...</p>
            <p>Ezalatt Chotusitz-falva lángba borult és az ellenfelek között tüzes válaszfalat
               képezett. Hadik meg akarva fordítani az ütközet szerencséjét, huszársága egy
               részével, Elemér vezénylete alatt, megkerültette a lángbaborult falut s rárohantak a
               poroszokra, hogy a csatarendet megzavarják...</p>
            <p>Emberfeletti, hősregékbe való küzdelemmel harcolt minden egyes huszár, szeretett
               hadnagyuk hősi példáján lelkesülve, aki újra meg újra haláltmegvető merészséggel
               vezette rohamra egyre ritkuló csapatját, de hiába! A nagy túlerő győzött, a csata
               minden vonalon elveszett és seregeinknek Kuttenberg felé kellett hátrálniok, ahol
               azonban ismét állást foglaltak.</p>
            <p>E nagy rohamban Elemér homlokán újra mély sebet kapott. A főherceg, aki távcsövét egy
               percre se vette le a huszárság hősi küzdelméről, személyesen meglátogatta Elemért a
               tábori kórházban és magasztaló szavai közben megígérte, hogy vitézségét a királynénak
               küldendő jelentésben külön ki fogja emelni. A gazdáját fáradhatatlanul ápoló
               hórihorgas Gyurinak pedig, amiért sebesült urát kiragadta a harc forgatagából, két
               darab Szűzmáriás körmöci aranyat ajándékozott.</p>
            <p>E csata után megkezdődtek a békealkudozások, melyek eredményeképpen június 11-én
               megkötötték a boroszlói békét. Seregeink most már egész erejükkel hozzáláthattak a
               még mindig ellenséges kezekben levő Prága ostromlásához.</p>
            <p>- No, ez a vágyad is teljesült, vitéz hadnagyom. A diplomaták azért húzták, fejelték
               olyan sokáig a béketárgyalásokat, hogy időd legyen meggyógyulni s résztvehess Prága
               ostromában! - tréfálózott Hadik, midőn kedvence ismét szolgálatra jelentkezett.</p>
            <p>Hanem az ostrom lassan és nehezen ment. Prágát a vitéz Belle Isle tábornagy
               tizenkétezernyi őrséggel védte, Lobkovicz viszont kiéheztetéssel szerette volna
               megadásra bírni, mert Mária Terézia megtiltotta, hogy a régi műemlékekkel és
               építészeti remekekkel bővelkedő várost rommá lőjjék és feltétlen megadást követelt a
               franciáktól.</p>
            <p>Belle Isle szabad elvonulás mellett már rég átadta volna Prágát, mert már alig volt
               mit enni a körülzárt városban, hanem megadásról és hadifogságról tudni se akart a
               büszke, vitéz francia.</p>
            <p>Pedig már az ő asztalára se jutott egyéb szálkás lóhúsnál és száraz, penészes
               kenyérnél, emellett a korán beálló erős tél a város tüzelőanyagkészletét
               felemésztette. A lakosság éhezett és fázott, a katonaság nélkülözött, ráadásul
               mindenféle betegség ütött ki közöttük.</p>
            <p>Miután kémei ez inséges állapotokról híven értesítették, Lobkovicz napról-napra
               bizonyosra vette a megadást... Ha ma nem, hát holnap! - gondolta elbizakodott
               dölyfében, nem is álmodva, hogy a véginség és kétségbeesés az embereket néha
               váratlan elhatározásra készteti. Hogy erre egy cseppet se számított, kitünik
               intézkedéséből, amellyel az egész ostromzáró tábort - ötezer huszár kivételével - a
               körülfekvő falvakban szállásolta el a tél szigora elől.</p>
            <p>Belle Islenek azonban szintén voltak kémei - és felhasználva ezt a kedvező körülményt
               - katonái elgyengülésének s a szigorú hidegnek ellenére, egy sötét, ködös éjjel
               kiszökött a körülzárt városból. Magával vitte seregét, ágyúi nagy részét, számos
               előkelő kezest, hogy a hátrahagyott csekély helyőrség és nagyszámú betegjének sorsát
               biztosítsa. Amerre tíz napi küzdelemteljes útja alatt elhaladt, kidőlt katonáival
               jelölte a vidéket, akik a fagytól és nélkülözésektől roskadtak össze.</p>
            <p>A merész cselt csak a második napon vették észre, mikor már kétnapi egérutat
               nyert.</p>
            <p>- Utól kell érni! Nem szabad úgy menekülnie, hogy fegyvereink súlyát ne érezze! Utól
               kell érni! Ki vállalkozik? - dühöngött Lobkovicz.</p>
            <p>Mindenki lehetetlennek tartotta e vállalkozást, csak Hadik nem.</p>
            <p>- Gyerünk, fiam! - kiáltott Elemérnek és a franciák után eredve, utól is érte a
               menekülő hadat. Amíg csak Égerig nem értek, vágta, aprította, kergette őket úgy, hogy
               Belle Isle maga bevallotta, hogy rettenetes szenvedéseket álltak ugyan ki ezen az
               uton, de legtöbb szenvedést és veszteséget mégis csak a villámként rája csapkodó
               Hadik és huszárjai okoztak neki.</p>
            <p>Diadalmasan visszatérve e «hajtóvadászatról», mint ezt tréfásan elnevezte, Lobkovicz
               jutalmul és kitüntetésül azzal akarta megbízni, hogy Prága bevételének örömhírét ő
               vigye meg Mária Terézia udvarába.</p>
            <p>- Kegyelmes uram - köszönte meg Hadik a kitüntetést - a kotusitzi támadás vitéz
               hőséről, Véghvári hadnagyról megfeledkeztek. Legyen tehát ez a küldetés hősiességének
               méltó jutalma. Hadd ismerje meg felséges királynénk személyesen is hadseregének
               legjobb vitézét!</p>
            <p>Lobkovicz arca feszes, beleegyező mosolyra rándult és hadsegédét azonnal Elemérért
               küldte.</p>
            
         </div>
        <div type="chapter">
            <head>
               XVI. FEJEZET.</head><head> TALÁLKOZÁS AZ ÜNNEPÉLYEN.
            </head>
            <p>A bécsi udvarnál a bajor földön aratott nagy győzelmek örömére és Amália hercegnő
               tiszteletére a királynő nagy álarcosbált tervezett. Éppen öltözőszobájában, nagy
               velencei tükre előtt ült, midőn egyszerre kopogás hallatszott a kis folyosóra nyíló
               szőnyegajtón.</p>
            <p>- Ah, ez férjem! Sejtenie se szabad jelmezemet! Meg akarom lepni vele! - suttogta
               sebesen s gyorsan egy könnyű csipkekendőbe burkolva gyönyörű fejét, elbocsátotta
               komornáját.</p>
            <p>- Bocsánat, felség! - szólalt meg a belépő Ferenc István főherceg. Elébesiető nejének
               gyengéden kezet csókolt, azután egy rózsaszínű selyemmel bevont karszékhez vezette.
               - Bocsánat a zavarásért, de Bartenstein a Csehországból jött futárral már félórája
               várakozik a sárga-teremben - folytatta ünnepélyes hangon, melyből azonban az el nem
               rejthető örömnek némi árnyalata is kitetszett.</p>
            <p>- Ah, Csehországból! Remélem, jó hírt hozott, mert fenséged maga kedves személyében
               jött sürgetni.</p>
            <p>- Sürgettem én már felséges nőmet rossz hírek miatt is. De a mostani, az eddigi
               örömhíreknek a folytatása... ezzel karját nyujtotta nejének és a kis sárga
               fogadóterembe vezette.</p>
            <p>- Honnan jött a futár, Bartenstein? - kérdezte Mária Terézia miközben kezét bizalmas
               miniszterének csókra nyujtotta.</p>
            <p>- Prágából, felséges asszonyom!</p>
            <p>- Prágából! - kiáltott örömmel az uralkodónő. - Eszerint Prága a miénk! Hol a
               futár?</p>
            <p>- Künn várakozik, de felséged magas elnézését kéri, hogy nem öltözködött át, -
               felelte mély meghajlással a miniszter.</p>
            <p>- Eh, semmi ceremónia! Ilyen örömhírrel mindenkor színünk elé léphet! - felelte, de
               közben várakozással tekintett az ajtó felé. A délceg Elemér hódolatteljes mély
               meghajlással belépett.</p>
            <p>- Felség, Véghvári Elemér hadnagy, a chotusitzi támadás hőse! - mutatta be a
               főherceg-férj.</p>
            <p>A királyné sugárzó szeme tetszéssel nyugodott a fiatal dalia merész, hősi vonásain,
               majd kegyesen intett, hogy beszélhet.</p>
            <p>- Felséges asszonyom, Lobkovicz herceg január másodikán bevonult Prága városába! -
               jelentette röviden.</p>
            <p>- Hála és dicsőség érte Istennek! Remélem, hogy a szép Csehország fővárosa nem sokat
               szenvedett az ostromtól és a makacs franciák megérdemelt hadifogságba kerültek?</p>
            <p>- Felséges asszonyom, Lobkovicz herceg egyszerű jelentés helyett engem küldött, hogy
               eljárását indokoljam! Legyen tehát legkegyelmesebben megengedve, hogy elmondjam
               Belle Isle és a helyőrség szabad elvonulásának okait!</p>
            <p>- Ah, tehát el engedték szabadon vonulni? - kérdezte márványhomlokát haragosan
               összeráncolva a királynő. - Hát nem szigorúan meghagytam Lobkovicz hercegnek, hogy a
               francia foglyokat Bécsbe küldje?</p>
            <p>- Felséges asszonyom! Belle Isle elvonulása után Chevert parancsnoksága alatt ezer
               egészséges s ötezer beteg katona maradt Prágában. És ezek a beteg, elgyötört francia
               katonák oly siralmas látványt nyujtottak volna Bécsnek, hogy a diadal fényes örömét a
               szánakozás és kicsinylés érzete váltotta volna fel.</p>
            <p>- Lobkovicz herceg nem választhatott volna jobb szószólót Véghvári hadnagynál. Amily
               vitézül forgatja a kardot, époly meggyőzően tud bánni a szavakkal, - mondta férjéhez
               fordulva, aztán így folytatta:</p>
            <p>- Ámbár szívesen mutattam volna meg jó bécsi népemnek a francia hadifoglyokat,
               mindazáltal Prága bevétele oly kedves örömhír részünkre, hogy fényesen meg fogjuk
               ünnepelni. Kérem tehát fenségedet, intézkedjék, hogy holnap Szent István ősi
               egyházában hálaadó Te Deum mondassék, ennek utána pedig megtartassék az a lovasjáték,
               melyet palotahölgyeimmel begyakoroltam.</p>
            <p>E szavak után kegyes mosollyal Elemérhez fordult:</p>
            <p>- Nem fogjuk elfeledni, hogy e kedves örömhírt ön hozta, azért először is meghívjuk
               ma esti álarcosbálunkra, továbbá mint jó lovast, a holnapi lovasünnepélyekre. Hogy
               pedig valamivel díszesebben jelenhessék meg ünnepélyeinken, szívesen látnók, ha még
               ma főhadnagyi uniformisban jelennék meg az álarcosbálon! - mondta kitüntető
               nyájassággal és kezét csókra nyujtotta.</p>
            <p>Elemér féltérdre ereszkedve, hódolatteljesen érintette ajkát a királyi kézre.</p>
            <p>- Felséges asszonyom, életemet és véremet mindenkor örömmel ontom felséged
               szolgálatában! - kiáltott lelkesen.</p>
            <p>- Ellenkezőleg, őrizze meg javunkra, - intett neki kegyesen, mire az újonnan
               kinevezett főhadnagy elragadtatva felállt és katonás tisztelgéssel távozott.</p>
            <p>Legelső dolga volt, hogy a Burg táján lévő katonai szabómesternél huszárfőhadnagyi
               ruhát szerezzen. Szállására sietve, már ott találta a mai és holnapi ünnepélyekre
               szóló udvari pecséttel ellátott királyi meghívókat.</p>
            <p>Óráját megnézte: már kilenc óra felé járt az idő, így ma már nem mehetett el
               Ghillányiékhoz, akiket két éve nem látott.</p>
            <p>Amikor lehetett, a tábori posta-futárokkal küldött levelet, sőt Ákossal is váltott
               levelet egy ízben, aki feleletül az írta, hogy nemsokára rokona, Ghillányi
               hadtestéhez kerül, de azóta nem hallott róla semmit.</p>
            <p>Az egyenruhán némi igazítás volt szükséges, így tehát erre várakozva, fel-alá sétált
               szobájában, mialatt a mult emlékei egymásután elevenedtek fel agyában.</p>
            <p>- Tizennyolcadik évemben vagyok! Még két hosszú évet kell várnom, hogy megtudhassam a
               nevemet és születésemet rejtő titkot. Addig tán vége lesz a háborúknak és ha a
               szerencse segít, ranggal és dicsőséggel hazatérve, fogadásom betöltésére szentelem
               életemet, - gondolta elmerengve. Kevéssel kilenc óra előtt meghozták a fényes új
               egyenruhát, melyet sietve magára öltött, aztán pedig a császári palotába vitette
               magát, nehogy a havas, vizes utcákon ragyogó sarkantyús csizmáját besározza.</p>
            <p>Negyed tizet ütöttek az órák, midőn a várpalota tündéri fényben úszó báltermébe
               lépett, mely már tömve volt a meghívott vendégekkel. Jelmezes és jelmeznélküli
               vendégek a zenekar szünetei alatt csevegve, nevetgélve, sétáltak, hullámzottak
               fel-alá.</p>
            <p>Az első pillanatokban szeme szinte káprázott a csillárok vakító fényétől, s szinte
               zavartan, idegenül kezdte érezni magát a magas velencei tükrök által
               megszázszorozott tarka sürgés-forgásban. Lassanként azonban nekibátorodott és
               tetszéssel nézegette a fényes egyenruhák s csillogó jelmezek tündéri tarkaságát,
               melyekhez hasonlót csak a mesékben hallott emlegetni, de látni még nem látott.</p>
            <p>A lárma és jóleső zúgás fokonként növekedett, tréfa, kötődés hangzott mindenfelől. A
               jövendőmondók tréfás jövendöléseket mondtak, a cserkeszlányok, török hölgyek
               fátyolaikat lebegtették és midőn Jupiter, a főisten is megjelent villámokkal
               hímzett ruhájában, egy karcsú termetű, tiroli lányka kacagva jegyezte meg, hogy az
               egész Olympos jelen van, csupán Diana, a vadászat istennője hiányzik.</p>
            <p>- Nini, Oberon tündérkirály is meglelte Titániáját - mondta szomszédjának egy
               tollasbarétos lovaghölgy, akinek hosszú bársony uszályát egy szőkehajú apród
               hordozta. A teremben egyszerre a bámulat és tetszés moraja zúdult fel és minden szem
               az ajtó felé tekintett, mert Diana, a vadászat istennője lépett be, királyi termetén
               kincseket érő drágaköves övvel, magasra tornyozott hajában szivárványsugarakat szóró
               gyémántos félholddal.</p>
            <p>A rövid ideig tartó csendben Elemér a következő halk szavakat hallotta:</p>
            <p>- Ott áll a harmadik oszlop mellett főhadnagyi egyenruhában.</p>
            <p>Mivel ő állott a harmadik oszlop mellett, s egyedül csak ő volt főhadnagyi
               egyenruhában, e szavak csakis őrá vonatkozhattak. A hang irányában egy svéd
               vasasvitézt látott egy velencei dozséval sugdosni, akinek szeme perzselő tűzzel
               villogott rá az álarc fekete bársonya alól.</p>
            <p>A hang ismerősnek tetszett, keresgélni kezdett emlékezetében, vajjon kinek a hangja
               lehet, midőn hátulról egy gyengéd kéz ereszkedett vállára és fojtott ezüstös kacagás
               csengett az álarc selyemcsipkéi alól...</p>
            <p>- Te itt vagy Bécsben? Találd ki, hát én ki vagyok? - kérdezte a sugártermetű
               halászlányka, aki egy bársonysüveges cigánylányka karján csüngött. Hátuk mögött egy
               élemedettebb korú német polgárnő állott...</p>
            <p>Elemér hamarjában szólni se tudott a meglepetéstől. Hát itt valaki őt ismeri?
               Vizsgálódva nézett a bodros fejkötőcske alá, de csak egy pajzán tekintet ragyogását
               látta az álarc alatt.</p>
            <p>- Mondass magadnak jövendőt, főhadnagy úr! E cigánylány az igazat tudja megmondani.
               Nyujtsd neki baltenyeredet! - ingerkedett vele a halászlány, elváltoztatott hangon
               tovább. Elemér zavarában önkénytelenül oda nyujtotta balkezét.</p>
            <p>- Húzd le hát a kesztyüdet! Másként nem látjuk a sors vonalait!</p>
            <p>Selyemkesztyűbe burkolt, kicsiny kezecske ragadta meg az övét. Midőn a cigánylány
               karcsú mutatóujjával tenyere közepébe bökött, önkénytelenül megrándította karját,
               mire a halászlányka természetes hangján pajzánul felkacagott.</p>
            <p>Erre az ezüstösen csengő, gerlebúgáshoz hasonló nevetésre minden idegén öröm futott
               át. Ilyen hang, ilyen gyönyörű szempár csak egy van! Hogy is nem tudott tüstént
               ráismerni?</p>
            <p>- Hedvig! - kiáltott örömteljes meglepetéssel. Erre a két leányka gyorsan megfordult
               és elvegyült a tömegbe. Midőn Elemér utánuk akart sietni, szemközt találta magát a
               vadászat istennőjének fejedelmi alakjával, aki mindjárt a belépésnél egy feltünően
               fényes öltözetű spanyol grand karját fogadta el.</p>
            <p>- Egy szóra, vitéz főhadnagy úr! - szólította meg Diana, aki nem volt más, mint maga
               a királynő, a grand pedig férje: Ferenc István főherceg. De Elemér ezt épúgy nem
               sejtette, mint nem sejtették a többi vendégek, akik mindenáron e két fényes alak
               közelébe iparkodtak jutni.</p>
            <p>Elemér meghajtotta magát:</p>
            <p>- Parancsolsz, szép Istennő? - kérdezte némi elfogultsággal.</p>
            <p>- Egyenruhád meglehetősen áll, de nézd, nemes grand, a főhadnagy úr nincs
               szabályszerűleg felszerelve!</p>
            <p>Elemér zavartan nézett végig ruháján, de nem talált rajta semmi szabályelleneset.</p>
            <p>- Mi hibát találsz egyenruhámon, szépséges Istennő? - kérdezte erre bátrabban.</p>
            <p>- Nem látom kabátodon az érdemjelzsinórt, pedig úgy hallom, a királynő a vitézségi
               éremmel akar kitüntetni... No majd szószólód leszek nála! - tette hozzá csengő
               kacajjal és mielőtt Elemér felelhetett volna, kísérője karján már tovább lebbent.</p>
            <p>E pillanatban a zenekar egy keringőbe kezdett s egyik pár a másik után lengett,
               röpült körül a teremben.</p>
            <p>A hódító megjelenésű Diana a grand karján tett néhány fordulót, aztán a tánc
               forgatagában egyik mellékajtón észrevétlenül eltünt. Tizenegyóra tájban a lakájok
               barnalevest, sülteket, utóbb pedig fánkot, süteményeket és fagylaltot hordoztak
               körül.</p>
            <p>Ez volt a jel az álarcok levételére s most már nem soká kellett keresgélnie, hogy
               megtalálja Hedviget a cigánylány és az idősebb hölgy kíséretében.</p>
            <p>- Ej, ej, főhadnagy úr! Itt Bécsben - és még csak nem is mutatja magát? - kérdezte,
               kesztyűs kezecskéjét nyujtva és Elemér megérthette a «főhadnagy» úr és a «Bécs»
               szavakra fektetett különös nyomatékból, milyen rosszul esik neki, hogy se
               kineveztetéséről, se megérkeztéről nem értesítette őket.</p>
            <p>- Csak pár órája érkeztem s Prága visszavételének örömhíréért adományozta felséges
               királynőnk e rangot. Tehát még egészen újdonsült főhadnagy vagyok, - felelt tréfás
               hangon, de olyan tekintettel, amiből a lányka megérthette, hogy szívében
               mindenekfölött ők az elsők és a legkedvesebbek.</p>
            <p>Megengesztelődve tekintett rá.</p>
            <p>- Édesanyámat keresed? Nincs itt! Nem szereti az ilyen fényes ünnepélyeket. Nordeck
               Berta barátnőmmel vagyok itt, édesanyja a kísérőnk. - Ezzel Elemért bemutatta a
               bárónőnek és leányának, akik barátságosan üdvözölték és hellyel kínálták meg
               asztaluknál.</p>
            <p>Vidám csevegés között nézegették a fel-alá hullámzó sétálókat, midőn Berta bárónő
               egyszerre mosolyogva felkiáltott:</p>
            <p>- Itt jön a császárváros első szépsége... Vigyázzon főhadnagy úr, ne nagyon mélyen
               nézzen a szép Loreley csábító szemeibe!</p>
            <p>Elemér kíváncsian tekintett arrafelé - és egy magas, aranyvöröshajú, feketeszemű,
               hódítóan szép leányt látott a rajnai sziklák tündérének jelmezében közeledni. Az
               udvarlók valóságos udvara vette körül, anélkül azonban, hogy a büszke ajkakra a
               mosolynak csak egy árnyát is csalhatták volna...</p>
            <p>Midőn a nevét kérdezte, a bárókisasszony pajzánul nevetett.</p>
            <p>- Ahá, már érdeklődni kezd! Nos hát megmondom! Egyike a leggazdagabb örökösnőknek és
               Sághvári Ottó kamarás és titkos tanácsos úr mostohaleánya...</p>
            <p>Elemér most már emlékezni kezdett! Ez volt az a serdülő leány, akit két évvel ezelőtt
               ellensége kocsijában látott. Most már rendre megismerte azt a dölyfös tekintetű
               asszonyt és fiút is, aki a középkori solymászok öltözetében követte húgát. Egyszerre
               nagyot dobbant a szíve, mert leghátul Sághvári Ottót dozse-jelmezben, volt titkárát
               pedig svéd vasasvitéznek öltözve látta közeledni.</p>
            <p>Rájuk ismert. Ez a két álarcos suttogott róla a bál elején.</p>
            <p>A kegyelmes úr tekintete kígyó alattomossággal siklott rajta végig, azután nagyúri
               dölyffel elfordult tőle.</p>
            <p>- Látod! Szavaim pontról-pontra beteljesülnek! Ez a kölyök fölénk fog nőni! - szólott
               remegő ajakkal titkárához, akit félrevont egy narancsfabozót mögé.</p>
            <p>- Ugyan, ne félj tőle! Semmi bizonyíték nincsen kezei között. Puszta vádakkal pedig
               nem mer előállni!</p>
            <p>- Ha bizonyítékai nincsenek is, vádja mégis árnyat, gyanút vonhat nevemre. Valamit
               tennünk kell!</p>
            <p>- Én pedig azt mondom, várjunk! - szólott hidegen... A fiúnak hatalmas pártfogói
               vannak. Ha valami véletlen történne vele, néked róhatnák fel, mert nem vagyok benne
               bizonyos, hogy gyanúit nem mondta-e el a nádornak, Nádasdynak vagy Hadiknak? Hanem
               igazán különös a végzet! Éppen annak a Ghillányi Erzburgnak a fiával hozta össze a
               sors, akit szintén...</p>
            <p>- Hallgass, őrült! Micsoda pokolbeli hatalom furkál benned, hogy a multat
               háborgatod!</p>
            <p>A titkár vállát vonogatta.</p>
            <p>- Rémeket látsz!</p>
            <p>- Nem ismerek rád, Ulrik! Abban az időben te voltál túlságosan óvatos. Most meg egész
               a könnyelműségig bátorságban érzed magadat... Megvallom, nékem sok aggodalmat okoznak
               ezek a dolgok.</p>
            <p>- Vénülsz, barátom, Ottó, vénülsz! Vagy pedig a lelkifurdalások bántanak. Akkor tégy
               úgy, mint Rudolf fiad tette - aki hogy apja bűneit leimádkozza, pappá lett! - tette
               hozzá gúnyos nevetéssel. Őméltóságát ez annyira dühbe hozta, hogy hátatfordítva, ott
               akarta hagyni bűntársát.</p>
            <p>Ez azonban békítőleg vállára tette jobbját:</p>
            <p>- Ugyan ne fortyanj fel az ilyen ártatlan tréfára! Ismétlem, aggodalmaid
               fölöslegesek! Várjunk és figyeljünk! Háborús időket élünk és az ütközetek hevében, az
               ilyen hevesvérű vitézkedővel könnyen megtörténhetik, hogy ott hagyja a fogát... - és
               az utolsó szavakat jelentőségteljesen hangsúlyozta.</p>
            <p>Elemér másnap felkereste a Ghillányi-palotát, ahol tárt karokkal fogadta
               mindenki.</p>
            <p>A nagyasszony könnyes szemekkel ölelte keblére, azután szelíd szemrehányást tett
               neki, amiért nem hozzájuk szállt meg. Hedvig ezalatt olyan pajzánul nézegetett az
               egyik mellékajtó felé, hogy végül Elemérnek is feltünt, de mivel Ákosról szeretett
               volna valamit hallani, a nagyasszonyhoz fordult.</p>
            <p>- Képzelje el kedves néném, gonosz húgom, bármennyire kértem is, egy kukkot se
               beszélt Ákosról a tegnap esti ünnepélyen!</p>
            <p>- Ugyan! - mosolygott szelíden Ghillányiné. Az a bizonyos mellékajtó hirtelen
               kinyílott és Ákos lépett be felkötött karral, bekötött homlokkal.</p>
            <p>A két jóbarát viharos örömmel borult egymás nyakába.</p>
            <p>- Csak félkarral ölelhetlek, mert a másik még szolgálaton kívül van helyezve! -
               tréfált Ákos. Midőn a viszontlátás első örömei elmúltak, elbeszélte, hogy a Ghillányi
               hadtestnek Morvaországba érkezte után, nagybátyja közbenjárására az ő hadtestéhez
               helyezték át. Közben megsebesült, mire hazaküldték, hogy mielőbb meggyógyuljon.
               Elemérnek is részletesen el kellett beszélnie mindent, ami vele azóta történt.</p>
            <p>Midőn Elemér elvégezte a beszédet, Hedvig hamiskásan közbevágott:</p>
            <p>- Vallasd csak tovább a mi Ákosunkat. Valamit még elhallgatott előled!</p>
            <p>- No igen, minek azzal dicsekedni, ha az ember vitézül verekedik. Hiszen azért
               vagyunk katonák! - felelte bátyja húzódozva. Az egész annyi, hogy nagybátyánk
               megigérte, mire ezredemhez bevonulok, készen vár a hadnagyi kinevezés.</p>
            <p>- Szívemből örülök ennek! Nagyon ki kellett tüntetned magadat, mert a tábornok még
               rokonaival se tesz kivételt. Ghillányi a hadseregben híres szigoráról és
               igazságszeretetéről! - mondta meleg kézszorítással Elemér.</p>
            <p>Ákos halvány arca erre kissé kipirult:</p>
            <p>- Téged akarlak utolérni! Az nem igazság, hogy az öccs megelőzze a bátyját! Én két
               évvel öregebb vagyok! - jegyezte meg tréfásan. Így aztán tréfa és komoly beszélgetés
               között gyorsan elmúlott a három nap, melyet legfelsőbb parancsra a császárvárosban
               kellett Elemérnek töltenie. Midőn a két barát elbúcsúzott, Hedvig egy pompásan
               hímzett nyeregtakarót ajándékozott Elemérnek:</p>
            <p>- Hogy mennél többet gondolj ránk!</p>
            <p>- Mindig! - felelt égő tekintettel Elemér. Azután az udvarhoz sietett, hogy a
               királynő rendeleteit átvegye, melyben azt a parancsát tudatta Lobkoviczcal, hogy
               tétessen meg minden előkészületet arra, hogy Prágában május hó 12-én Csehország
               királynőjévé koronáztathassa magát.</p>
            <p>A lepecsételt parancsot tarsolyába rejtve, féltérdre ereszkedett, midőn a királynő
               kezét kegyesen csókra nyujtotta. Ugyanekkor tüzte mellére a Mária Terézia-rend
               aranykeresztjét.</p>
            <p>- Előlegezzük a jövendőre! - szólt buzdítólag. Ha annak a szívdobogásnak, amely e
               percben a kitüntetett ifjú keblét hevítette, hangja lett volna, úgy kiáltott volna:
               ez a szív csak hazájáért és királynőjéért fog dobogni mindörökké!...</p>
            
         </div>
        <div type="chapter">
            <head>
               XVII. FEJEZET. </head><head>EGY ZÁSZLÓ ALATT.
            </head>
            <p>Lotharingiai Károly azzal kezdte meg az 1743-iki hadjáratot, hogy Seckendorfot
               átkergette az Izar folyón és Augsburg és Ingolstadt között döntő ütközetre akarta
               kényszeríteni...</p>
            <p>Még alig pitymallott, midőn Khevenhüller tábornagy a Ghillányi- és Hadik-huszárezred
               élén, egy kis kémszemlére indult és Freising környékén egy csapat bajor dragonyosra
               bukkant.</p>
            <p>- Kergesd őket a túlsó partra! - mondta Hadik tréfásan Elemérnek, akit első
               segédtisztjének választott és mindig oldala mellett kívánt látni. Elemért nem kellett
               biztatni. Két század huszárral a bajorokra csapott és nemcsak átkergette őket az
               Izáron, hanem még vagy ötvenet foglyul is ejtett. Ezektől azután megtudták, hogy a
               túlparton táborozó ellenség Minuzzi vezérlete alatt áll és nagyon megerősített
               hadállást foglalt el Freising alatt.</p>
            <p>A folyóig előrehatolt huszárokat a bajorok erős ágyútűzzel fogadták, mire a tábornagy
               visszavonulót fuvatott és futárt küldött Landshut felé, hogy a gyalogcsapatok
               indulását siettesse.</p>
            <p>- És mi addig tétlenül itt vesztegelünk? - kérdezte Hadik mogorván.</p>
            <p>- Mit tenne ön, tábornok úr? - kérdezte száraz hangon Khevenhüller.</p>
            <p>- Tüstént ráütnék Minuzzira, nehogy Seckendorffal egyesülhessen. Úgy veszem észre,
               abban töri fejét, hogy Altmünsteren keresztül Augsburg felé visszavonulhasson.</p>
            <p>A tábornagy szürke bajuszát rágva, gondolatokba merülve hümmögött. Elemér, tábornoka
               háta mögül olyan hangon, hogy a fővezér is meghallhassa, így szólt:</p>
            <p>- Két század huszárral a hátuk mögé kerülve, szét kellene rombolni az Amber és Glón
               folyókon levő hidakat!</p>
            <p>Khevenhüller felkapta fejét s élesen végignézte a megszólalót:</p>
            <p>- Vállalkozik erre, főhadnagy úr? - kérdezte.</p>
            <p>Elemér erre felelet helyett, katonásan tisztelgett. Tüstént indulást vezényelt és
               huszáraival szerencsésen végrehajtotta a hidak szétrombolását, így remélni lehetett,
               hogy a bajorok a gyalogseregek megérkeztéig hadállásaikban maradnak.</p>
            <p>Reményük azonban csalókának bizonyult, mert még ugyanazon éjszaka a cirkáló lovas
               őrszemek azzal vágtattak vissza, hogy az ellenség a legnagyobb csendben Altmünster
               felé kezd visszavonulni.</p>
            <p>E hírre a cirkáló őrszemek parancsnoka azonnal riadót fuvatott és a tisztikar lobogó
               fáklyafénynél gyülekezett a fővezér sátra elé.</p>
            <p>Hadik haragosan vonogatta vállait.</p>
            <p>- Mindjárt támadni kellett volna! - mondta röviden.</p>
            <p>Khevenhüller úgy tett, mintha nem hallotta volna e megjegyzést, melyből szemrehányást
               érzett ki.</p>
            <p>- Mindenekelőtt meg kell gátolnunk a visszavonulást, - mondta idegesen. - Erre
               azonban a szétrombolt hidak s a két huszárszázad nem elégséges. Gróf Eszterházy
               induljon tehát még két századdal a többiek után, de ütközetbe semmi áron se
               ereszkedjék...</p>
            <p>Kevéssel rá a fővezér újra sátrába hívta a tiszteket.</p>
            <p>- Uraim, jobban megfontolva a dolgokat, mielőtt támadást határoznék, előbb az önök
               véleményét akarnám hallani. A gyalogság megérkezése előtt támadjunk-e tehát vagy
               ne? - kérdezte és tekintetét végighordozta a viharban, szélben edzett arcokon.</p>
            <p>A fővezérnek kedvében járni akaró tisztek egyrésze erre a gyalogság bevárását
               ajánlotta, Hadik azonban hevesen ellentmondott.</p>
            <p>Ebben a pillanatban nyugat felől földrengető ágyúbömbölés hallatszott.</p>
            <p>- Mi lehet ez? - kiáltott nyugtalanul a fővezér.</p>
            <p>A dörrenések újra ismétlődtek, azután szakadatlanul követték egymást.</p>
            <p>- Úgylátszik, a tánc megkezdődött! Hiába most már minden okoskodás! Előre! Előre! -
               ordított lelkesülten Hadik és meg se várva a fővezér parancsát, riadót fuvatott.</p>
            <p>A készülődés zajában egy gyorsfutár vágtatott habtól szakadozó lován a táborba.</p>
            <p>- Gróf Eszterházy ezredes úr sürgős segítséget kér. A bajorok mindenfelől
               szorongatják! - jelentette a sietségtől elfultan.</p>
            <p>Khevenhüller haragosan felkiáltott:</p>
            <p>- Ez parancsom vétkes megszegése! Az ezredes urat haditörvényszék elé állítom! -
               azután intett a futárnak, hogy röviden mondja el a történteket.</p>
            <p>A dolog úgy történt: midőn az ezredes úr beérte a bajorokat, ezek már megtudták a
               hidak lerombolását és ágyúikat a balszárnyon emelkedő magaslaton felállítva, Braunau
               előtt állást foglaltak és egész erejükkel rátámadtak az üldöző huszárságra...</p>
            <p>- Előre! Ne habozzunk most uraim! - türelmetlenkedett a sorok előtt fel-alá vágtatva
               Hadik, aki kedveltjét veszélyben tudva, a földet érezte égni talpai alatt.</p>
            <p>A bajorok heves ágyútűzzel akarták az áradatként rájuk hömpölygő segélysereget
               feltartóztatni, de mindhiába.</p>
            <p>Hadik hadvezéri éleslátással rögtön megtalálta az ellenség legsebezhetőbb pontját. Ez
               egy homokbucka volt - egyetlen magaslat az egész síkon, melyet azonban a bajorok
               elfeledtek megszállni. Gyorsan felvontatta tehát az ágyúkat és pusztító kartácstüzet
               intézett az ellenség felé, Khevenhüller pedig ezalatt a balszárnyra vetette magát,
               hol a szorongatott Eszterházy kétségbeesett elszántsággal küzdött a húszszoros
               túlerővel szemben.</p>
            <p>Minuzzi erre összes ágyúit ellenük fordíttatta s kartáccsal lövette a zárt sorokban
               előrerohanó huszárságot, halált és pusztulást szórva soraik közé, úgy, hogy a
               diadalmasan előrenyomuló négy század csakhamar apró csapattá olvadt. Ekkor aztán egy
               zászlóalj dragonyos élén maga Minuzzi indult ellenük rohamra.</p>
            <p>- Ott a tábornagy! Ott az osztrák fővezér! Rajta! El kell fogni! - kiabálták ujjongva
               a bajorok, de az agg Khevenhüller kardját villogtatva, úgy szétcsapott köztük, hogy
               ordítva hátráltak visszafelé. A bajorok se hagyták magukat: két új zászlóaljjal
               megerősödve, még ádázabbul támadtak az ősz fővezérre és egyre gyengülő
               csapataira.</p>
            <p>Khevenhüller lova egy kartácsdarabtól szügyön találva, halálos nyerítéssel
               összeroskadt és maga alá temette a tábornagyot. Khevenhüller a végsőkig vitézül védte
               magát a rátörő túlerő ellen és csak akkor hullott ki a kard kezéből, mikor vergődő
               lova egészen a véráztatta földre szorította.</p>
            <p>Már-már diadalkiáltással nyúltak feléje a bajor dragonyosok, midőn jól ismert hangok
               ütötték meg füleit.</p>
            <p>- Ott a tábornagy! Rajta, fiúk, vágjuk ki!</p>
            <p>Egyik felől az ezred legfiatalabb főhadnagya, másik felől pedig Hadik csapott a
               dragonyosok közé: legázoltak, összekaszaboltak mindent, ami útjukat állta...</p>
            <p>Elemér lováról leugorva, talpra segítette a tábornagyot, aki meleg kézszorítással
               köszönte meg élete megmentését, azután Eszterházy kölcsönadott paripáján újra hadai
               élére állott és Hadikkal, meg a Ghillányi huszárokkal egyesülve, döntő rohamot
               vezényelt. Félórai heves küzdelem után, az össze-vissza kaszabolt bajor sereg a
               megáradt Amber folyónak szorítva, megadta magát és maga Minuzzi is ágyúival,
               zászlóival és minden hadikészletével együtt a győztesek kezei közé került.</p>
            <p>Khevenhüller a győzelem fölötti örömében Eszterházy engedetlenségét szívesen
               megbocsátotta és kevéssel ezután erőltetett menetben egész haderejével együtt
               Broglio tábornagy ellen fordult. Noha Noailles herceg tizenkétezer franciával sietett
               segítségére, kénytelen volt végleg kitakarodni Bajorországból: meg sem állt addig,
               míg a Rajnát el nem érte...</p>
            <p>Mária Terézia seregei ezalatt másfelé is marokkal tépték a győzelmek borostyánját.
               Egész Bajorország Magyarország királynőjének jogara alá került és a hadi szerencse
               forgandósága a harcteret áthelyezte a regényes szépségű Rajna partjaira.</p>
            <p>XV. Lajos francia király eddig csak mint szövetséges harcolt a bajorok mellett, de a
               hadait ért kudarcokon annyira felbosszankodott, hogy a legnagyobb szabású
               hadikészülődéseket téve, megizente a háborút. Az 1744-ik év tavaszán már a Rajna
               jobbpartján Mária Terézia, a balon pedig a francia király és VIII. Bajor Károly hadai
               táboroztak.</p>
            <p>Gyönyörű, verőfényes tavaszi reggel volt. A méltóságosan hömpölygő folyam olvadt
               aranyként csillogtatta habjait, mintha csakugyan a Nibelungok mesés kincse ragyogna
               regényes váromladékoktól szegett tükrén. Wahldorf felől, ahol a fővezér székelt, egy
               gyorsfutár közelgett a Nádasdy, Benyovszky és Hadik egyesült hadtesteiből alakult
               tábor felé.</p>
            <p>A futár Hadik tábornokot és Véghvári főhadnagyot kereste fel a fővezér parancsával,
               hogy rögtön jelentkezzenek nála a főhadiszálláson.</p>
            <p>- Felséges sógornőm támadást parancsol, - szólt Hadikhoz a főherceg. - Ezt Bécsben
               könnyű elhatározni, de nehéz kivinni, mert az ellenség minden átjárást ágyúkkal
               rakott meg... Mi volna az ön véleménye az átkelésről, tábornok! Fontolja meg jól,
               mielőtt felelne! - szólalt meg a fővezér.</p>
            <p>- Egy támadási tervet már kigondoltam, fenség. Elmondhatom - felelte Hadik.</p>
            <p>Mialatt Hadik tervét elmondta, Lotharingiai Károly arca egyre izzóbb lett, végül majd
               kicsattant az örömtől.</p>
            <p>- Elvállalná ön az átkelést Philipsburgnál? - kérdezte.</p>
            <p>- Kitüntetésképp kérem! - válaszolta röviden Hadik.</p>
            <p>- S van-e olyan embere, akire addig rábízhatja a híd védelmét, amíg ön átkel s
               Coignit, a francia hadvezért hátba támadhatja?</p>
            <p>- Itt áll mellettem, fenség! Véghvári főhadnagy ez az ember!</p>
            <p>A főherceg fagyos, egykedvű tekintettel mérte végig.</p>
            <p>- Főhadnagy úr, úgy állja meg helyét, hogy mint kapitány térhessen vissza! - szólott
               szokásánál valamivel élénkebben.</p>
            <p>Társasebéd után a főherceg visszavonult dolgozószobájába, ahová egyenként és
               észrevétlenül utána ment Hadik, Nádasdy, Elemér, Trenk és Tromb hidászkapitány.</p>
            <p>Rövid tanácskozás után a fővezér négy lepecsételt levelet vett elő asztalának titkos
               fiókjából és szétosztotta a vezérek között.</p>
            <p>Nádasdy, Hadik és Elemér halk beszélgetésbe mélyedve ballagtak vissza a táborba, ahol
               Elemér, észre se véve a hórihorgas Gyuri ravasz mosolygását, elgondolkozva lépett
               sátrába. A másik pillanatban azonban hangos örömkiáltás röppent el ajkáról, mert a
               térképekkel fedett, egyszerű tábori asztal mellől Ákos ugrott fel kiterjesztett
               karokkal.</p>
            <p>- Isten hozott! - kiáltott nyakába borulva...</p>
            <p>- Hozzátok rukkoltam be! Most legalább egy zászló alatt szolgálunk igazán! - és
               röviden elmondta, hogy hadteste távollétében a főhadparancsnokság ide osztotta
               be.</p>
            <p>- Jelentkeztél már? - kérdezte Elemér.</p>
            <p>- Igen! De senki se ért rá velem törődni! - felelt Ákos bosszusan.</p>
            <p>- Azt elhiszem! - nevetett Elemér. - Hanem azért mi sem gátol, hogy mint önkéntes
               résztvégy oldalamon a ma éjjeli dáridóban! Most azonban kísérj el, meg kell tennünk
               az előkészületeket. - Kikiáltott Gyurinak, hogy a napos káplár hívja össze az
               altiszteket.</p>
            <p>Tíz óra tájban Elemér huszárjai mellé egy zászlóalj gyalogost és egy század hidászt
               véve hat ágyújával elindult a folyópart felé.</p>
            <p>Itt megállást parancsolt, azután felszakította a fővezér titkos parancsát.</p>
            <p>«Éjfélkor vonuljon át a túlsó partra. Védje a hidat, ameddig csak lehet.»</p>
            <p>Elemér erre a part bokrai között felállította ágyúit, embereit apróbb csapatokra
               osztotta, azután előőrseit kiállítva, várta az ellenséget.</p>
            <p>Türelmük azonban ugyancsak kemény próbára volt téve! Órák hosszat tétlenül kellett
               vesztegelniök. A hasadó hajnal, a napkelte órái is elkövetkeztek s még mindig színét
               se lehetett látni az ellenségnek. Kilenc óra tájban azonban a megeresztett
               kantárszárral visszavágtató előőrsök jelentették, hogy roppant hadtömegek vannak
               közeledőben mindenfelől.</p>
            <p>Elemér villogó szemekkel egyenesedett fel nyergében. Mintha valami megsúgta volna
               neki, hogy a tulajdonképpeni ütközet most kezdődik és itt a hídnál fog eldőlni.
               Coigni és Seckendorf ugyanis Hadik, Nádasdy és Trenk átkelésének hírére, azt a
               sakkhúzást tették, hogy a francia vezér elfogadta a csatát, Seckendorfot pedig
               húszezer emberrel az éjféli támadás helyett reggel küldte a híd-ostromra, amiáltal a
               fővezér egész csatatervét nemcsak össze-visszazavarta, hanem még a túlpartot és a
               főhadiszállást is veszélyeztette...</p>
            <p>Ákos nem tudott némi borzongást leküzdeni, midőn meghallotta, hogy húszezer bajor és
               francia közeledik maroknyi csapatjuk felé és már a hadsorok nehéz léptei alatt
               érezhetőleg dübörgött, rázkódott a föld...</p>
            <p>- Seckendorf húszezer emberrel közeledik felénk! - súgta Elemér fülébe.</p>
            <p>- Hát aztán? Mindegyikünkre vagy harmincöt bajor esik! Úgy-e fiúk, oda se nézünk
               ennyi ellenségnek! - kiáltott vídáman a katonák felé, akik erre lelkesen csóválták
               kucsmáikat és fegyvereiket.</p>
            <p>- Vigyázz! - vezényelt egyszerre messzire harsogó hangon Elemér, azután parancsot
               adott a pattantyusoknak, hogy szünet nélkül ágyúzzanak az ellenségre... Lőszer van
               elég, tehát a huszárok is, amíg csak lehet, a gyalogsággal együtt szakadatlanul
               tüzeljenek a kézi fegyverekkel. Őmaga pedig közbe-közbe leszökve nyergéből,
               sajátkezűleg irányozta a kartáccsal töltött ágyúkat.</p>
            <p>A szakadatlan ágyúzás és fegyvertűz meghökkentette Seckendorfot. Azt hitte, kémei
               tévedtek és itt egy egész álcázott nagy hadtest áll előtte, amely szabályszerű
               hadállást foglalva, csatába akar ereszkedni.</p>
            <p>A bajor fővezér, aki amúgy is mindig a megfontolás és az óvatos kezdeményezés embere
               volt, e váratlan fordulatra meghökkent és ahelyett, hogy hadoszlopaival rögtön
               rohamot intézett volna a híd ellen, előbb hadirendbe állította seregét, hogy rendes,
               hadszerű csatározással ütközzék meg ellenfelével...</p>
            <p>A szakadatlan ágyúzásra egy hirnök vágtatott át a túlpartról:</p>
            <p>- Lehet-e még a hidat védelmezni? - kérdezte Elemértől.</p>
            <p>- Még lehet! Miután csak most kezdtük - válaszolta röviden és faképnél hagyta a
               hirnököt, aki egyre hátrált és fejét sűrűn kapkodta a süvöltöző golyók elől.</p>
            <p>A bajorok és franciák déli tizenkét óráig rendezkedtek. Ekkor egyszerre kibontakozott
               az egész haderő és recsegő trombitaszóval, ijesztő dobpergéssel rohamra indult a
               hídfő ellen...</p>
            <p>Eközben a főhadiszálláson megtudták az ellenség haditervét és Traun tábornok megint
               egy hirnököt küldött át azzal az üzenettel, hogy vonuljon vissza, különben
               mindenestől elfogják, vagy megeszik a franciák... Siessen vissza és csatlakozzék az ő
               hadtestéhez.</p>
            <p>Elemér előmutatta a fővezér parancsát.</p>
            <p>- A fővezér parancsolta, hogy védjem a hidat, amíg lehet! - mondta hidegen.</p>
            <p>- De már nem lehet! - megeszik önt mindenestől! - rikácsolta mérgesen a pohos
               őrnagy.</p>
            <p>- Még lehet! Egy emberem sem hiányzik! - volt rá a fagyos felelet; az őrnagy vágtatva
               tovaszáguldott, nehogy őt is elfogják ezzel az eszétvesztett fiatal önfejűvel
               együtt.</p>
            <p>A hadoszlopok döngve, dübörögve közeledtek... Az ágyúk füstfátyolából véghetetlen
               szuronyerdő és prüszkölő lovashad bontakozott ki.</p>
            <p>Elemér maroknyi seregét gyorsan összevonta a hídfő körül, az ágyúkat egy ütegbe
               vonta, azután végig kartácsoltatta az egész hosszú utat.</p>
            <p>E földet rázó roppanásokra újabb hirnök jött, egy kapitány.</p>
            <p>- A tábornok szigorúan megparancsolja, hogy rögtön vonuljanak vissza...</p>
            <p>- A fővezér pedig, hogy védjem a hidat, amíg lehet... - kiáltott türelmetlenül Elemér
               és több szót se vesztegetve, tovább kartácsoltatta az újabb rohamra dübörgő
               ellenséget. Közben pedig huszárjai élén a dragonyosokat rázta le magáról. Még a
               sebesült Ákos életét is volt ideje megmenteni.</p>
            <p>Elemér parancsot adott hidászainak, hogy most már megrakhatják mind a két felől a
               hidat az előre elkészített rőzsekötegekkel, melyekbe lőporos csóvák voltak dugdosva.
               Még egyszer végig kartácsoltatta az egész vonalat valamennyi ágyújával, már kezdték
               az ágyúkba fogni a lovakat, hogy visszavonulásuk után fölgyujtsák a hidat, ő pedig a
               lángoló hídon vonuljon utánuk csapatjával, midőn a déli oldalon egyszerre csak
               fölhangzott a Hadik és Nádasdy rohamra serkentő trombitajele.</p>
            <p>- Vissza az ágyúkkal! Kartácsra tölts! - vezényelt új lelkesedésre gyúlva és
               hidászait, tüzéreit a hídfőnél hagyva, gyalogságát és huszárjait most már ő vezette
               rohamra Seckendorf ellen.</p>
            <p>Ez döntötte el az ütközet sorsát! Mert Hadik és Nádasdy végre négy óra tájban
               Trenkkel együtt leverte a túlerőben levő Coignit, Seckendorfot hátbatámadták, aki
               végül két tűz közé szorulva, nagy veszteséggel megfutott a csatatérről...</p>
            <p>- Te nyerted meg az ütközetet! - kiáltott Hadik és Elemért az egész hadtest előtt
               megölelte. - Ha nem védelmezted volna oly vitézül a hidat, Traun nem kelhetett volna
               át hadtestével. Te kötötted le Seckendorf hadtestét, ezért nem siethetett a
               szorongatott Coigni segélyére.</p>
            <p>- És nyitva van az út Elszászba! - kiáltotta Nádasdy - és odaugratott, hogy ő is
               megölelhesse kedvencét.</p>
            
         </div>
        <div type="chapter">
            <head>
               XVIII. FEJEZET. </head><head>AZ ÖRÖKÖSÖDÉSI HÁBORÚK VÉGÉN.
            </head>
            <p>A lángelméjű hadvezér, II. Frigyes, 1745 év május havában újra Szilézia határán
               állott.</p>
            <p>A magyar-osztrák hadsereg nyolcvanezer emberrel, melyhez még harmincezer szász
               csatlakozott, három helyen nyomult Sziléziába, Lotharingiai Károly eddigi
               győzelmeitől és szerencséjétől elbizakodva, nagy garral ígérte meg felséges
               sógornőjének, hogy a poroszokat, mint a birkákat kikergeti a bitorolt
               tartományból.</p>
            <p>A hadiszerencse állandóságától valósággal elkábított főherceg az utóbbi időben a
               legtapasztaltabb hősök tanácsait, intéseit olyan mereven utasította vissza, hogy
               ezek méltán sértve érezhették magukat. Nádasdynak egyenesen meg is mondta, hogy ha
               Traun tábornok ki tudta űzni Csehországból a poroszokat, ő is játszva végzi el a
               szerinte nagyon könnyű munkát...</p>
            <p>Nem ismerte azonban II. Frigyes hadvezéri lángeszét, aki olyan ügyesen mesterkedett,
               hogy a főherceget kelepcébe csalta. Nádasdy hadvezéri lángesze azonban felismerte a
               veszedelmet és még egyszer óva intette, hogy ne bocsátkozzék ütközetbe a hátrálni
               látszó poroszokkal.</p>
            <p>De a fővezér fagyos gőggel utasította vissza a jó tanácsot és bosszúból a
               tartaléksereg vezényletét bízta Nádasdyra. Ez a visszautasítás azonban keservesen
               megbosszulta magát...</p>
            <p>Mert a porosz király Hohenfriedberg alatt a szó szoros értelmében szétverte a fővezér
               seregét. Öt órai véres küzdelem után a nagy sereg minden ponton futott, menekült. A
               porosz lovasság egész századokat tiport össze. Kétezernél több halott fedte a
               csatamezőt, hétezer fogolyként esett a győztes poroszok kezei közé és ha Nádasdy a
               tartaléksereggel fel nem tartja a poroszok rohamát, magát a fővezért is egész
               táborkarával és serege nagyrészével foglyul ejtették volna.</p>
            <p>A főherceg a csatavesztés után nagysietve Csehországba vonult vissza és azzal
               kecsegtette felséges sógornőjét, hogy nemsokára fényesen kiköszörüli a csorbát. Ezt a
               királynő annál inkább remélte, miután Felső-Sziléziában küzdő seregei győzelmet
               győzelem után vívtak és elfoglalták a hadászatilag annyira fontos Kosel várát.</p>
            <p>A hohenfriedbergi csatavesztés óta Nádasdynak alig lehetett szavát venni, örökösen
               ingerült és haragos volt, a haditanácsban magának a főhercegnek is szemére
               lobbantotta az elkövetett hibát. Azóta egészen kegyvesztett lett.</p>
            <p>Nádasdy, ámbár tudta ezt, nem törődött vele.</p>
            <p>Egy napon, amint komoran ül sátrában, egyszerre örömrikkantással ugrik fel.</p>
            <p>- Fiam! Hősöm! Te vagy! - kiáltott karjait kitárva. Elemér a viszontlátás heves
               örömével vetette magát Nádasdy nyakába.</p>
            <p>- Egész férfi lettél! S milyen tömött, nyalka bajuszt szerzett a gyerek. Minden lány
               belészeret, ha meglátja, hisz ez a legszebb huszár az egész hadseregben! - és
               szeretetteljes pillantásokkal újra meg újra végigmustrálta. Azután maga mellé húzta a
               medvebőrrel leterített tábori ládára.</p>
            <p>- No most beszélj!</p>
            <p>Elemér ragyogó arccal mondta el, hogy futárként küldték és terveket hozott a
               fővezérnek egy esetleges együttműködés esetére.</p>
            <p>- Az Isten adná, hogy megint összekerülnénk! - kiáltott harsányan. - Hát második apád
               mit csinál? Az első én vagyok, ezt ne feledd! - folytatta tréfásan.</p>
            <p>- Házasodni készül! Jelenleg a szerelem rózsaláncaiban vergődik - felelte Elemér
               ugyanilyen hangon.</p>
            <p>- Micsoda! Gyerek, bolonddá akarsz tenni?</p>
            <p>- Isten mentsen! A dolog úgy történt, hogy mihelyt Koselt elfoglaltuk, Tarnovic ura,
               a gazdag és hatalmas Lichnovszky herceg családjával azonnal a városba érkezett,
               megnézni, vajjon nem lődözték-e rommá pompás palotáját? A palotának csak néhány
               ablaka volt bezúzva, s hogy egyéb baja nem esett, az leginkább Hadiknak, a vezénylő
               tábornoknak volt köszönhető. A herceg nem is késett melegen megköszönni a figyelmet s
               állandó vendégül erőnek-erejével palotájába akarta költöztetni.</p>
            <p>Tábornokom azonban udvariasan kimentette magát, mire a herceg a tisztikarral együtt
               másnap estére magához hívta, hogy családjának bemutathassa.</p>
            <p>Itt ismerte meg a hercegkisasszonyt: Lichnovszky Máriát.</p>
            <p>- Te, aztán szép-e? - kérdezte kíváncsian.</p>
            <p>- Szép-e? Gyönyörű! Költőnek kellene lennem, hogy csillagsugaras szemét,
               pálma-termetét leírhassam. Ez volt az első nő, aki oly mély benyomást tett rá, hogy
               szívét elvesztette, amit nem is késett a hercegkisasszony tudtára adni.</p>
            <p>Nádasdy közbenevetett:</p>
            <p>- No, ez gyorsan ment! Hiába, nem természete a hosszú teketóriázás. Mindennek
               huszárosan nekivág! Mondjad hát, mit felelt neki a szép hercegkisasszony?</p>
            <p>- Azt felelte, hogy vitézi hírét már régtől fogva hallotta. Engedjen neki időt, hogy
               megismerhesse és ha szíve meg fog szólalni, ezt őszintén megmondja neki.</p>
            <p>Nádasdy megint nevetett:</p>
            <p>- Nos, hát megszólalt aztán szívecskéje? Megmondta-e neki?</p>
            <p>- Még ugyan nem mondta meg, de, ha szemeim nem csalnak, a szép hercegkisasszony szíve
               már megszólalt és ezt tábornokom is megsejthette, mert boldogságában madarat lehetne
               vele fogatni.</p>
            <p>- Hát még mi hírt tudsz? - kérdezgette tovább.</p>
            <p>- Emlékszik-e még tábornokom arra a fiatal papra, akinek hős hírét a Lautenburg
               alatti táborban Bethlen leveleiből olvastuk.</p>
            <p>- Emlékszem hát! Hohenfriedberg mellett ugyancsak elkelt volna ő kelme! Tán nem
               poroltak volna ki bennünket olyan csúfosan! De mit akarsz ezzel mondani?</p>
            <p>Elemérnek szemei nedvesen elfátyolozódtak.</p>
            <p>- Ő az én régi jó barátom, akiről annyit beszéltem kegyelmeteknek! Sághvári Rudolf,
               Sághvári Ottónak, a kamarás és titkos tanácsosnak a fia! - mondta a megindulástól
               ellágyult hangon. Annak a megindító találkozásnak az emléke, midőn a táborban először
               meglátták és felismerték egymást, most is könnyeket csalt szemébe. Az a bizalmas
               vallomás pedig, amit neki a fiatal szerzetes tett, egy szenvedő vértanú
               sugárglóriájával övezte körül alakját.</p>
            <p>- Sejtem! Szegény fiú! - mormogta Nádasdy. - De beszéljünk fiam másról! Most én
               mondok néked ujságokat, melyeknek, nehezen hiszem, hogy elment volna hírük
               Koselig.</p>
            <p>Felséges királynőnk férjét, Ferenc István nagyherceget, a német-római császári trónra
               akarja emelni és az ünnepség napját szeptember 13-ra kitűzték. Tudjátok-e ezt és
               meglátod - ámbár én a békét nem szeretem - de mégis nemsokára vége lesz a
               háborúnak.</p>
            <p>Elemér szemei nagyot villantak erre.</p>
            <p>- Micsoda, te örülsz a békének? - kérdezte összeráncolt szemöldökkel.</p>
            <p>- Örülök! - vallotta be őszintén. - Vezérem, ti tudjátok, micsoda fogadást tettem
               jótevőm sírjánál. Ha béke lesz, hosszabb szabadságot kérek, hogy fogadásomat
               beválthassam, hogy igazi nevemet, származásomat kikutathassam! E be nem váltott
               fogadás nagy teher a lelkemen! Szabadulni akarok tőle! - tette hozzá szikrázó
               szemekkel.</p>
            <p>- És mi is segíteni fogunk. Sőt segíteni fog magas pártfogód, a nádor is, amint ezt
               Hadiktól hallottam.</p>
            <p>Elemér mindig nagy bámulója volt Nádasdy hadvezéri lángeszének és politikai
               éleslátásának, azt azonban mégse hitte volna, hogy az ebédnél tőle hallott események,
               melyek akkor még a távoli jövő méhében rejtőztek, pontról-pontra beteljesedjenek.</p>
            <p>Pedig beteljesedtek! De drágán megfizetve!</p>
            <p>A császárválasztás szerencsésen megtörtént. Mária Terézia megérte szívének azt a
               legfőbb óhaját, hogy szeretett férjét a német-római császári trónra emelhette,
               másrészről azonban csapás csapás után hullott e hőslelkű uralkodónő vállaira.</p>
            <p>II. Frigyes ebben az évben vívta ki legnagyobb diadalait egyesült seregeink felett és
               a Sorr, Hennersdorf és Kesseldorf melletti iszonyú veszteségek Lotharingiai Károly
               tehetetlenségéről tettek kézzelfogható tanubizonyságot, úgy hogy legőszintébb s
               legodaadóbb híveiben is végkép megrendült a benne való hit és bizalom.</p>
            <p>E vesztett csaták Mária Teréziát egyezkedésre kényszerítették és 1746-ik év elején
               Drezdában megkötötték a békét. Frigyes porosz király megkapta Sziléziát, férjét, I.
               Ferencet, pedig császárnak ismerte el.</p>
            <p>Szilézia ugyan elveszett, de Mária Terézia trónja szilárdul állott. Koronája
               biztosítva volt fején s az a trón, amelyet nyolc év előtt két hatalmas ellenség
               támadott meg, a magyar nemzet lovagias hűsége, legendába való vitézsége segítségével
               szilárdul állott és dacolhatott minden vésszel, minden ellennel a világon.</p>
            <p>És a fennkölt lelkű királynő, kit a magyar nemzet mindig csak «királyának» nevezett,
               háláját és szeretetét nemcsak szóval, hanem tettekkel is bőven kimutatta negyven éves
               uralkodása alatt nemzetünk iránt. Vejének, Albert hercegnek, aki Magyarország
               helytartója volt, többek között ezt írta levelében:</p>
            <p>«Örülök, hogy szeretett Magyarországom most boldogabb, mint ezelőtt volt. Én jó
               magyar nő vagyok s szívem hálával lesz teljes ezen nemzet iránt mindig és mindent
               örömmel, készséggel teszek, mely ez országot és vitéz fiait boldogítja.»</p>
            <p>Mária Terézia nem sokáig tudta azt a gondolatot elviselni, hogy koronájának egy
               darabja, egy drágaköve, idegen hatalom homlokán ékeskedjék. Minden gondját a hadsereg
               újjászervezésére fordította és Bécsbe érkeztével megbízta belső miniszterét,
               Kaunitzot, hogy hatalmas szövetségeseket keressen, akikkel újra fölvehesse a harcot
               Sziléziáért.</p>
            <p>E szövetségeseket Francia- és Oroszországban meg is találta.</p>
            <p>Ezzel kezdődtek meg a hétéves háború győzelmekkel és dicsőséggel teljes hőstettei s a
               magyarok most is lelkesedéssel tódultak a kibontott harci zászlók alá.</p>
            <p>Ekkor állította fel a jász-kún kerület a híres Nádorhuszár ezredet, a birtokaikra,
               családi tűzhelyeikhez tért hősök pedig újra felkötötték a kardot és a verbunkosok
               nótájától egyik végétől a másikig zengett az ország. Midőn pedig a harcra hívó szózat
               újra lángra keltette a magyar keblekben őrzött örök fogadást: «Életünket és vérünket
               királyunkért»... ennek halottat ébresztő, hőssé avató zengése elhatott Nádasdy és
               Elemér fülébe is, akik kettőzött harcikedvvel a legelsők közt siettek ezredeik élére
               állni.</p>
            <p>A porosz király, az osztrák-francia-orosz szövetség ellensúlyozására, Angliával
               kötött fegyverbarátságot és magához hivatva az angol követet berlini palotájába, egy
               ideig csak némán, lángoló szemekkel nézett az angol merev, mozdulatlan arcába, azután
               dühtől reszkető hangon e szókra fakadt:</p>
            <p>- Mylord! Nézzen az arcomba! S mondja meg nyiltan, ön is azt hiszi-e, hogy az én
               orrom fricskákra termett? Mert, Angolhont kivéve, Európa fejedelmei ebben a hiszemben
               vannak! De Istenemre mondom, csalatkozni fognak!...</p>
            <p>- Yes, felség, én is azt hiszem, csalatkozni fognak! - válaszolta, egy automata
               merevségével meghajolva, a nagykövet.</p>
            <p>- Olvassa el a jelentéseket! Ilymódon akarnak engem orromnál fogva vezetni... Szép
               szomszédnőm minden áron háborút akar. Ám legyen... Seregeim készek és én ezt az egész
               dacszövetséget hálóként fogom széttépni, - mondta hideg megfontolással. Azzal a
               gyorsasággal, mellyel majd minden esetben győzelmet aratott, három hadosztályba
               osztott hatvanezer emberével Szászországba tört, ő maga pedig a deréksereggel
               Drezdát, a fővárost szállotta meg.</p>
            <p>E gyors betörés Bécsben és Párisban a legnagyobb riadalmat okozta. A szászok ugyan
               erős állásban voltak, de az osztrák seregek oly lassan nyomultak előre, hogy a porosz
               könnyű lovasság Pirnánál már Csehországba is betört. Még Teschent is elfoglalta,
               midőn végre-valahára Brown tábornok harmincötezer emberével kissé gyorsabb
               előnyomulásra határozta magát.</p>
            <p>- Meg fogjuk lepni a poroszokat! E meglepetés nekünk félgyőzelem! - mondta Brown
               tábornok elbizakodottan. II. Frigyes azonban nem várta meg, hogy meglepjék, hanem
               amilyen gyorsan csak lehetett, eléje ment Lobositzig. Itt a csillagos ég alatt egy
               dobon ülve, éjszakának idején készítette el haditervét és másnap reggel hét órakor
               támadót fúvatott.</p>
            <p>Brown tábornok csak akkor kezdett kiesni önbizalmából, midőn több órai heves tusa
               után serege az Elba folyó felé szorult. Temérdeken a folyóba fúltak, mire a
               tartalékot is tűzbe parancsolta, ki akarta csikarni a diadalt. Ebben az elhatározó
               percben azonban a poroszok részére segítség érkezett.</p>
            <p>Bevern herceg, serege élére állva, olyan ellenállhatatlan szuronyrohammal tört a
               mieinkre, hogy délután három órakor seregeink minden ponton futni kezdtek és
               Frigyesnek a tömérdek hadifogoly és lőszer-zsákmány mellett az a diadalmas elégtétele
               is megvolt, hogy a beálló téli évszakot a szász fővárosban, Drezdában töltötte. Csak
               a rákövetkező évben támadta meg az osztrákokat s még mielőtt ezek észrevehették
               volna, öt hadosztállyal Csehországba tört s május 6-án százezer emberrel állott Prága
               falai alatt.</p>
            <p>A magyar-osztrák hadak főparancsnoka még mindig a tehetetlen Lotharingiai Károly
               volt, akinek jól elsáncolt tábora és kedvező hadállása ellenére II. Frigyes olyan
               leckét adott, hogy megfutamodó dragonyosai ész nélkül ragadták magukkal, amiáltal a
               sereg vezér nélkül maradva, általános futásban keresett menedéket. Egyik része
               Prágába vonult, a másik rész pedig később Daun táborával egyesült.</p>
            <p>Hanem a poroszok is drágán vásárolták meg a győzelmet. Tizennyolcezer elesett emberük
               mellett, egy heves rohamban, melyet Elemér vezetett a poroszok ellen, elhullt a
               porosz sereg hőse s egyik legnagyobb vezérük, az ősz Schwerin tábornagy.</p>
            <p>Hogy milyen drága volt e veszteség a poroszoknak, azt magának Frigyesnek szavai
               bizonyítják:</p>
            <p>- «Schwerin halála a mai nap babérjait teljesen elhervasztja!» Halálát csak úgy
               bosszulhatjuk meg az osztrákokon, ha Prágát elfoglaljuk! - tette hozzá pár percnyi
               elmélázás után és csakugyan ostromolni is kezdte Csehország fővárosát. De Daun
               közeledtéről értesülve, azonnal eléje indult, és a két tábor június 17-én Kollinnál
               találkozott össze.</p>
            <p>Daun Lipót grófot méltán megilleti az «Ausztria Fabius Cunctátora» cím. Ügyes ide-oda
               húzódása a porosz királyt oly dühbe hozta, hogy angolnának nevezte, amiért
               mindúntalan kicsusszant az ütközet elfogadása elől. De közben azt a határozott
               parancsot kapta Bécsből, hogy Prágát mentse fel a poroszok ostroma alól.</p>
            <p>E parancs elől kitérni nem lehetett. Rövid haditanács után Kollin és Planian felé
               előrenyomult, azonban Frigyes jóval megelőzte és az «Arany nap» című fogadóba szállt,
               ahol néhány osztrák szálláscsináló tiszt éppen legkedélyesebben vacsorázott.</p>
            <p>- Jó estét, uraim! Jó lesz, ha tovább mennek! Mert elfoglalom e helyet, valamint el
               fogom foglalni Daun hadállásait! - köszöntötte gúnyosan a meglepett tiszteket, akik
               ész nélkül kotródtak el onnan. A vendéglő padlásszobáiból áttekintette a tájat és az
               osztrákok hadállásait és eszerint tette meg intézkedéseit.</p>
            <p>A ravasz Daun azonban túljárt az eszén és az éj sötétjében az egész csatarendet
               megváltoztatta.</p>
            <p>A hajnali ébresztő után a poroszok is mindjárt megmozdultak. Midőn a király
               harmincnégyezer embere élén támadásra indult, meghökkenve vette észre a
               megváltozott hadirendet.</p>
            <p>- Lám! Lám! Ez jó sakkhúzás volt Dauntól! - mondta és táborkarát összegyüjtve, rögtön
               megmutatta vezénylő tábornokainak az ellenség gyengéit. Hülsen tábornoknak parancsot
               adott, hogy tíz zászlóalj gyalogsággal rögtön támadja meg a balszárnyat.</p>
            <p>Daun erre a balszárnynak segítséget küldve, Nádasdyt a gránátosok ellen indította.
               Erre II. Frigyes a legvitézebb porosz huszárt: Ziethen tábornokot küldte a
               legvitézebb magyar huszár ellen. Ziethen túlerejével vissza is szorította
               huszárainkat, mire a porosz gránátosok a balszárny ütegeire vetették magukat,
               elfoglalták, és saját ágyúikból kezdték lőni az osztrákokat.</p>
            <p>Daunban egy pillanatra meghült a vér. Egészen fejét vesztette s azt se tudva, mit
               csinál, írott parancsot küldött Beckendorf szász ezredesnek, hogy a szorongatott
               balszárny felszabadítására Suchdorf felé induljon.</p>
            <p>Elemér a csatavonalba rugtató tábornagy mögött állva hadosztályával, ennek hallatára
               eléje ugratott és kardjával sebesen tisztelegve, bátran megszólalt:</p>
            <p>- Bocsánat merészségemért, tábornagy úr, de így csatát vesztünk. Azon az oldalon,
               ahol előbb a porosz huszárok álltak, hézag maradt. Adjon parancsot, hogy
               visszafoglaljam ütegeinket a gránátosoktól és a másik oldalra felállíthassam. Ekkor
               azután küldje Hadik tábornokot a huszársággal a rohamra s megnyerjük az
               ütközetet!...</p>
            <p>E pillanatban Hadik vágtatott a tábornagy elé és meghallotta Elemér szavait.</p>
            <p>- A főhadnagynak igaza van, tábornagy úr! - kiáltott villogó szemeivel széttekintve
               az egymásra hömpölygő tömegeken.</p>
            <p>Daun tekintete felderült és helybenhagyólag intett:</p>
            <p>- Tegyék uraim, tegyék! - felelt sebesen és visszalovagolt a magaslatra, hogy
               áttekinthesse a csatateret.</p>
            <p>- Te az ágyúknak! Én a kibontakozó gránátosoknak! - kiáltott Hadik elvágtatva. Elemér
               pedig kardját rohamra villantva, csapatja felé szökkent.</p>
            <p>- Vegyük vissza ágyúinkat, ha mind elhullunk is! - kiáltott és a következő
               pillanatban, hosszú sorra szakadozott csapatokban, áradat módjára zúdultak a
               gránátosok felé. Keresztültörtek az eléjük meredő szuronyerdőn, egy hajrá alatt
               leaprították a legvitézebb gránátosokat, és lovakat fogva az ütegek elé, a
               veszélyeztetett hely felé vágtattak. Két üres lőporszekeret oldalra fordíttatva, két
               visszatartott ágyújuk véres utcát kartácsolt előttük az ellenség tömkelegén
               keresztül.</p>
            <p>A vén gránátosok, a porosz király büszkeségei, akik eddig még nem hátráltak meg
               ellenség elől, nem tudtak megállni e rettenetes roham előtt. Nádasdy is
               visszaszorította Ziethent, rápréselte az amúgy is szorongatott derékhadra, mely e
               rohamnak nem tudott ellenállni. Megfutamodtak és magával ragadták a minden ponton
               amúgy is ingadozó porosz tábort, amelynek hirhedett gránátosaiból csupán kétszáz
               ember menekült meg.</p>
            <p>Bevern herceg, úgy ahogy tudta, védelmezte a visszavonulást, ennek ellenére a
               poroszok mégis tizennégyezer embert, negyvenöt ágyút, huszonkét zászlót és tömérdek
               hadifoglyot veszítettek. II. Frigyes erre felhagyott Prága ostromával és hadaival
               Sziléziába visszavonult.</p>
            <p>E fényes győzelem után, mely Mária Terézia fegyverei fölött újra felragyogtatta a
               hadiszerencse csillagát, Daun maga elé hivatta Hadikot és Elemért.</p>
            <p>- Uraim, - mondta kezét nyujtva mindkettőjüknek, - én nem tudok önök számára méltó
               jutalmat találni, azért megbízom önöket, hogy a győzelem hírét vigyék meg felséges
               asszonyunknak. Kedves hírt visznek s imádott királynőnk köszönete méltó jutalma lesz
               vitézségüknek.</p>
            <p>Mivel még apróbb ellenséges csapatok portyáztak szerteszét, még egy harmadik futárt
               is küldött ugyanoly tartalmú jelentéssel. A harmadik futár Somogyi kapitány volt,
               aki fáradhatlan lovas hírében állott az ezrednél...</p>
            <p>- Hármuk közül valamelyik csak odaér! - szólt, midőn átadta nekik a leveleket!</p>
            <p>- De oda ám! - dörmögte Hadik. - Tudod mit, fiú, keljünk versenyre. Melyikünk érkezik
               előbb Bécsbe! - Nemsokára mind a hárman különböző irányban vágtattak kifelé a
               táborból, akadályteli, messze céljuk felé.</p>
            <p>- A becsületes csel meg van engedve - és háborúban minden szabad, ezt mondta
               tábornokom! - gondolta magában Elemér és az országutat szegő bokrok közé vonulva, egy
               porosz tiszti egyenruhát vett elő iszákjából és magára öltötte.</p>
            <p>- Így ni! Ez a legjobb útlevél az ellenséges földön; - dörmögte mosolyogva, miközben
               még sebesebb vágtatásra nógatta lovát...</p>
            <p>Miután Daunnak már megküldte az előnyomulási parancsot, Mária Terézia napról-napra
               ingerültebb kedélyhangulatban leste-várta a Csehországból jövő híreket, míg végre a
               szolgálattevő kamarás futárok érkeztét jelentette.</p>
            <p>A királyné halványan ugrott fel székéből.</p>
            <p>- Vajjon jó- vagy balhírt hoznak-e? Jőjjenek hamar! - kiáltott izgatott hangon.</p>
            <p>- Bocsánat felség! Csak lassan vezethetik őket. Lábaik úgy meg vannak merevedve a
               hosszú lovaglástól, hogy két-két lakáj támogatja őket.</p>
            <p>- Te voltál az első! Előre hát! - hangzott Hadik hangja az ajtó mögül, mire lassan,
               ingadozó léptekkel Elemér lépett be, a kitárt szárnyas ajtókon, Hadiktól nyomon
               követve.</p>
            <p>Mária Terézia meglepetve kiáltott fel, mert mind a ketten porosz egyenruhába voltak
               öltözködve.</p>
            <p>- Jó- vagy balhírt hoznak-e? - sietett elébük a királynő.</p>
            <p>- Győzelem, Felséges asszonyunk! Prága fel van mentve és a porosz királyt kikergettük
               Sziléziába.</p>
            <p>- Hála neked jóságos Istenem! - sóhajtott összekulcsolt kezekkel Mária Terézia,
               azután felszikrázó szemekkel folytatta: - Hála néked, hogy ennek az elbizakodott
               hódítónak gőgjét megtörhettük... - Mind a ketten térdre ereszkedve nyujtották át Daun
               sürgönyét, a királynő pedig mindkettőjüknek csókra nyujtotta kezét.</p>
            <p>- Először elolvassuk Daun levelét, önök pedig majd elmondják részletesebben.</p>
            <p>Mialatt a királynő olvasott, a császár ugyancsak mindkettőjükkel kezet fogva,
               megkérdezte, melyik úton jöttek és mikor indultak?</p>
            <p>- Véghvári főhadnagy Saar, én pedig Iglau felé jöttem, tizenkilencedikén indultunk
               mindketten, azaz mindhárman Somogyi kapitánnyal együtt.</p>
            <p>- Hogyan, még egy harmadik futár is van? Mindegy, az ő jelentését is meghallgatjuk.
               Ilyen kedves örömhírt százszor se sok olvasni! - szólt közbe bájos mosollyal a
               királynő, miközben férjének átnyujtotta a levelet.</p>
            <p>E pillanatban újra patkócsattogás hangzott az ablak alatt.</p>
            <p>- Ez Somogyi kapitány! - kiáltott Elemér. És csakugyan, midőn a kamarás által
               bejelentette, belépett az óriás termetű Somogyi kapitány. A szépséges királyasszony
               örömpírtól még bájosabb szépségben ragyogó arcának láttára annyira zavarba jött, hogy
               alig tudta elkezdeni mondókáját.</p>
            <p>A királynő kegyes szavaira azonban csakhamar visszatért bátorsága, úgy hogy
               elmondhatta jelentését. Őt is meghallgatták, azután a királynő mindhármukat meghívta
               az aznapi széleskörű udvari ebédre.</p>
            <p>Hadik az előszobában tréfásan megfenyegette Elemért.</p>
            <p>- Adta kópéja! Még a gondolataimat is ellopja! Hogyan jutott eszedbe, hogy te is
               porosz egyenruhába bujj, hé?</p>
            <p>- Hogy bántatlanul átjuthassak az őrvonalakon! - A poroszok saját futárjuknak
               gondolva bántatlanul áteresztettek.</p>
            <p>A Burg kapujánál elválva, Somogyi egy szállodába, Hadik pedig kedvencével, karöltve,
               Vöröstorony-utcai házába ment.</p>
            <p>- Ebéd után elmegyek a Ghillányi-palotába! - szólt útközben Elemér.</p>
            <p>- Tedd, fiam! A tábornagy éppen itthon van, én is tisztelegni fogok nála. Együtt
               megyünk. Legalább meglátom a te kis dévajszemű tündéredet.</p>
            <p>- Na-na! Mária hercegnő majd neszét veszi! - felelte Elemér ugyanazzal a pajkos
               hanggal.</p>
            <p>Menyasszonya említésére Hadik arcán merengő mosoly jelent meg.</p>
            <p>- Tudod miben egyeztünk meg Máriával? - kérdezte komolyan.</p>
            <p>- Nem, vezérem!</p>
            <p>- Csak akkor tartjuk meg a kézfogót, ha valami olyan hőstettet viszek véghez, ami
               meghozza a tábornagyi pálcát! Ezzel előre engedte vendégét, mert megérkeztek
               egyemeletes kis házához.</p>
            <p>Az udvari ebéd ideje elérkezvén, az uralkodó pár asztalhoz ült, mire a rendes kíséret
               és a meghívottak is elfoglalták helyüket.</p>
            <p>A rendes szokástól eltérőleg, ma az uralkodó pár valamivel magasabb asztalával
               szemben egy másikat állítottak, melyhez a három futártiszten kívül csak néhány
               kiválasztott egyént ültettek. A többi asztalok két sorban húzódtak végig a termen,
               olymódon elhelyezve, hogy a vendégek hátat ne fordíthassanak őfelségeiknek.</p>
            <p>A királyné hol Hadiktól, hol pedig Elemértől kérdezett egyet-mást a csata
               lefolyásáról.</p>
            <p>- Bizony ideje, hogy a gőgös, elbizakodott hódítót megverték. Már attól féltünk, hogy
               idejön Bécsbe!</p>
            <p>- Most már azonban megfordult a kocka, felség! - jegyezte meg Hadik.</p>
            <p>- És mi megyünk Berlinbe! - fűzte vezéréhez szavát felvillanó szemekkel Elemér.</p>
            <p>A meghívottak egy része kétkedve, a másik pedig gúnyos tekintettel nézett rájuk, a
               királynő azonban felkacagott.</p>
            <p>- Berlinbe? Ugyan hová gondolnak! Oda ugyan nem ereszti be a porosz király
               önöket.</p>
            <p>- Nem kérjük tőle az engedelmet, felség, hanem betörünk!</p>
            <p>- Na-na! Vigyázzanak! Mert huszáros hetvenkedésüket komolyan veszem!</p>
            <p>- Vegye komolyan, felség!</p>
            <p>- Kegyeskedjék megparancsolni, felség! E parancsra huszáraink élén a poklokon is
               keresztültörünk! - mondta Elemér olyan hévvel, hogy a királynő gyönyörködve nézett
               rá.</p>
            <p>- A fővezér nem engedi meg s nem bízza rá a sereget! - enyelgett kegyesen a
               királynő.</p>
            <p>- Elmegyek a saját brigádommal, felség!</p>
            <p>- Ezt meg én nem engedem! Hanem hogy igérete szerint Berlinbe mehessen, ezennel
               kinevezzük altábornagynak. Így aztán egész hadosztály élén ronthat Berlinbe.</p>
            <p>- Véghvári főhadnagy úr, vitéz kegyelmedről igen sok szépet és érdemeset beszélt ősz
               hívünk, Pálffy nádor... Véghvári ezredes úr számára készíttettünk egy jó kardot a
               kollini csatában eltörött helyébe. Forgassa ezt is szokott vitézségével trónunkért és
               országunkért. Somogyi kapitánynak ilyen ajándék nem jutott ugyan, - folytatta azután
               tréfásan a szájtátó kapitány felé fordulva - de talán megbocsátja - Somogyi
               főstrázsamester úr!</p>
            <p>- Életem felségedé! - dadogta az újdonsült őrnagy. Az új altábornagy és ezredes
               lelkesülten és hangosan kiáltotta:</p>
            <p>- Életünk és vérünk felségedé!</p>
            <p>Mária Terézia kegyesen intett.</p>
            <p>- Most tehát igéretét komolynak veszem. Hozzanak tehát nekem Berlinből egy-egy tucat
               kesztyűt. Ez igéretre számítani fogok, altábornagy úr és ezredes úr! - Mindketten
               ünnepélyes komolysággal megfogadták, hogy felséges asszonyuk kívánságát életük árán
               is teljesíteni fogják.</p>
            <p>Az udvari ebéd végeztével, midőn a Ghillányi-palota felé tartottak, az utcák tele
               voltak ünneplő néppel. A házak ablakaiban előkészületeket tettek a város
               kivilágítására, miután a királynő a hálaadó istentisztelet elrendelése mellett
               népünnepet és a város kivilágítását rendelte el a kollini győzelem örömére.</p>
            <p>Hadik és Elemér együtt távoztak a palotából. Az utcán forrongó néptömeg közül sokan
               utána néztek a két daliás alaknak, különösen a fiatal ezredes keltett mindenfelé nagy
               bámulatot.</p>
            <p>- Nézd, hogyan bámulnak a bécsiek! Hátha még tudnák a nevedet. Mert csak
               Poroszországnak van olyan fiatal ezredese, mint te, a vitéz Seydlitz, aki hozzád
               hasonlóan kornétásból küzdötte fel magát...</p>
            <p>- Szeretnék vele összetalálkozni, hogy összemérhetnők kardjainkat.</p>
            <p>- Talán meglesz a kívánságod! De ime, ide értünk! - szólt Hadik a Ghillányi-palota
               előtt. - Fiú te, - szólott azután hamiskásan - ilyen ranggal már el lehetne ám venni
               a kis szöszkét! Tudom, szívesen lenne ezredesné!</p>
            <p>Elemér nevetett.</p>
            <p>- Altábornagyom, emlékezz, mint mondtál nemrégen. Az altábornagyi rang már
               megvan!</p>
            <p>- De nincs meg hozzá a méltó hőstett! Majd csak akkor lakodalmazunk fiú, ha Berlinből
               visszajöttünk... - és ezt Hadik egész komolyan mondta.</p>
            <p>Eközben felhaladtak a palota lépcsőin és Elemér most is azt hitte, hogy saját
               otthonába lép, olyan igaz és meleg szeretettel fogadták. Csak akkor borult el homloka
               és fogta el fájó érzés a szívét, midőn a viszontlátás örömei után megtudta, hogy Ákos
               megkapta ugyan hadnaggyá való kinevezését, de a kapott sebektől jobbkarja oly merev
               és erőtlen lett, hogy a hadi pályát ott kellett hagynia. Már ott is hagyta és éppen
               beiratkozni készül az egyetemre, hogy a jogot hallgassa.</p>
            <p>- Hiába, sorsát senki el nem kerülheti! - idézte méla mosollyal. - Úgy sem vittem
               volna sokra a hadi pályán... Lásd, téged a sors egyenesen erre a pályára jelölt.</p>
            <p>- Ki tudja! - rázta fejét Elemér. Egyszerre elkomolyodva, mert eszébe jutott, mi
               sodorta őt oly ellenállhatatlanul a hadi élet forgatagába... Ez aztán eszébe juttatta
               azt is, hogy beszélni kellene volt nevelőjével, Vitál atyával... Elhatározta tehát,
               hogy mindjárt holnap ír neki egy levelet...</p>
            <p>- Min tünődöl oly elmélyedve? - kérdezte tőle nyájasan Hedvig.</p>
            <p>Elemér felelni akart, de ebben a pillanatban belépett Hadik és Ghillányi altábornagy.
               A beszélgetés más fordulatot vett és Hedvignek játszania kellett a clavikordiumon,
               aminek akkoriban a mai zongorák egyik ősapját nevezték. Gyönyörű hangjával néhány
               akkori érzelmes románcot is elénekelt.</p>
            <p>- Akár csak Máriának gyönyörű, érzésteljes hangját hallanám! - súgta Hadik Elemér
               fülébe.</p>
            <p>Midőn vacsora után nagykésőn elbúcsúztak, Ákos szomorúan ölelte meg barátját...</p>
            <p>- Most már soká nem látjuk egymást! Útjaink elválnak! Te a dicsőség magasravivő
               szárnyain repülsz, én pedig a hétköznapok szürke egyhangúságában őrlöm le életemet! -
               mondta keserű, lemondó hangon.</p>
            <p>- Vígasztalódj! Királyunknak és hazánknak bármi téren szolgálni, a legszebb
               férfierény és legelső kötelesség.</p>
            <p>- Szavaidat nem feledem el, - szólt Ákos megindultan és még egyszer megölelte
               barátját.</p>
            <p>Minthogy már késő volt, a levelek írását másnapra hagyta. Korán reggel ezt is
               elintézte és mindegyiket külön futárral indítva útjára, már ott akarta hagyni az
               íróasztalt, midőn egyszerre hűséges öreg barátjai jutottak eszébe: Cseresznyés uram
               és Mátyás.</p>
            <p>Hogy mulasztását némileg jóvátegye, hosszú és gyengéd levelet írt nekik. Elmondta
               benne a vele történteket, vágyait és reményeit, a jövőt illetőleg pedig megjegyezte,
               hogy tán nem valami hosszú idő mulva személyesen fog mindent nekik elmondani és ha
               addig valami igen fontos közlendőjük volna, azt Vitál atya révén juttassák kezeihez,
               akit hollétéről mindig tudósítani fog.</p>
            
         </div>
        <div type="chapter">
            <head>
               XIX. FEJEZET.</head><head> A TITOK.
            </head>
            <p>Szeptemberben az időközben táborszernaggyá kinevezett Hadik és Nádasdy altábornagyok,
               ügyes csellel Moys és Holzberg között döntő ütközetre szorították és teljesen
               tönkreverték Winterfeldet, aki Nádasdy csapásai alatt maga is elesett. Hadik
               kilencezer huszárral messze észak felé portyázott. Eközben beköszöntött az ősz. II.
               Frigyesnek még nem volt határozott hadállása s nem tudta a kollini kudarcot
               kiköszörülni, hanem ide-oda kalandozva, leste-várta a jó alkalmat, hogy az elpártolt
               hadiszerencsét ismét magához ragadhassa...</p>
            <p>Hadik azonban csak látszólag portyázott minden cél és irány nélkül, mert megvolt a
               célja: Berlin!</p>
            <p>Hogy a porosz király fővárosát minél bizonyosabban elfoglalhassa, Elemérrel azt a
               cselt koholták, hogy a közelfekvő Sanssouci nevű királyi mulatókastélyt néhány órára
               megszállják, azután, mintha e dicsőséggel is meg lennének elégedve, színleg
               visszavonulnak.</p>
            <p>Egy vadaskertnek látszó erdő mögé vonulva, csak a sötétség beálltát várták, hogy
               elinduljanak. Gyönyörű holdvilágos éjszaka ragyogott, midőn körülfogták II. Frigyes
               tündéri szép palotáját, melynek mása akkoriban nem igen akadt a föld kerekségén.</p>
            <p>A kapukat, a két hatalmas sphynxen kívül, két álmosan fel-alá sétáló gránátos őrizte,
               akiket, mielőtt lármát üthettek volna, szépen lefüleltek. A kapukat kinyitották és a
               sereg elhelyezkedett a kastély körül.</p>
            <p>Bár ez nem történhetett meg lárma nélkül, a cselédség és a palota kormányzója mégse
               ébredt fel. Képzelhetni tehát azt a fejvesztett rémületet, midőn reggel öt órakor
               Hadik egyszerre megfúvatta a trombitákat és az eszük nélkül ide-oda száguldozó
               cselédséget összetereltetve, rájuk parancsolt, hogy a takarmánykészletet hozzák elő
               és rendeljék elébe a kormányzó urat.</p>
            <p>A kormányzó, egy gömbölyded pocakkal megáldott nagybajuszú őrnagy, rogyadozó inakkal
               tántorgott elő s máskor tulipiros arca most az érett sajt színével kelt
               versenyre.</p>
            <p>De midőn látta, hogy a vidám, daliás leventéknek sokkal jobb ízlésük van, semhogy őt
               akarnák megenni, lassanként nekibátorodott és végigkalauzolta őket a palotán,
               mindenütt bőséges magyarázatokkal szolgálva.</p>
            <p>A mindenre figyelő Elemérnek feltünt, hogy a nemrég még annyira alázatos és remegő
               inú őrnagy uram nagyon hetyke, fennhéjázó hangon kezd egyszerre beszélni és szemeiből
               rejtett diadalérzet és káröröm szikrázik.</p>
            <p>Tüstént figyelmeztette is rá a táborszernagyot.</p>
            <p>- Azt hiszem, ez az alattomos porosz futárt küldött Berlinbe, vagy Potsdamba és
               nyakunkra hozza a gránátosokat.</p>
            <p>- Csak hadd hozza! Én is észrevettem! De ne szólj róla senkinek!... - és mintha
               mitsem gyanítana, vidáman nézett meg mindent. Midőn azonban a kormányzó emlékül egy
               aranyserleggel kínálta meg, nyers szavakkal utasította vissza:</p>
            <p>- Ki hatalmazta fel, hogy királya tulajdonát elajándékozza! Mi nem zsákmányolni
               jöttünk. Elmondhatja bárkinek: a magyar huszárok itt voltak, látták e kincseket, de
               egy szöget se vittek el.</p>
            <p>Az őrnagy úrnak, mint meredt nyaka mutatta, e rendreutasítás nagyon zokon esett. Most
               már haragját is ki merte mutatni és hidegen vezette át őket az aranyozott padozatú
               királyi zenetermen.</p>
            <p>Ebből a szobából nyílt a téli kert, melyből átballagtak a három millió tallérba
               került és mindenféle műkinccsel megrakott új palotába, melynek ebédlőtermében volt
               reggelire terítve.</p>
            <p>A három órai séta mindenkinek jó étvágyat szerzett, a kormányzó úr pedig igyekezett
               kitenni magáért. A királyi pince minden borát beletöltögette volna kedves vendégeibe,
               hogy mentől jobban elázzanak, mert magában már számítgatta, hogy a Potsdamból jövő
               gránátosoknak nemsokára itt kell lenniök.</p>
            <p>- Várjatok csak barbárok! Egyetlen egy se menekül! Mindnyájan függni fogtok, -
               gondolta és mialatt ilyen keresztényi módon gondoskodott valamennyiről, ajkai
               mézédesen mosolyogtak és szíves kínálásával majd megölte a tiszteket, akik
               cukrosmandulával kezdték hajigálni egymást.</p>
            <p>- Majd megennétek holnap! - mondta Hadik és kérdőleg nézett Elemérre, mert a kupola
               tetejére őrnek állított Gyuri azt jött titokban jelenteni urának, hogy két ezred
               gránátos, hat ágyúval közeledik a kastély felé.</p>
            <p>Hadik mosolygott, mintha Elemér valami pajkos élcet sugdosna neki.</p>
            <p>- Hallod-e, nem valami nagyra becsülnek a németek bennünket! Te nem ittál bort, tehát
               a legjózanabb vagy közöttünk! Eredj és az első század gránátost fogd el puskástól,
               mindenestől és tereld be az udvarra!</p>
            <p>- Bort ide! Pezsgőt! Éljen a magyar huszár! - kiáltotta azután, midőn Elemér
               észrevétlen kisurrant. Mikor a pezsgőspalackok durrogásába egyszerre csak
               puskaropogás kezdett belédörögni, szikrázó szemekkel ugrott fel az asztal
               mellől:</p>
            <p>- Elő a karddal! Utánam! - Az udvarra rohant, ahol már lóháton ült az egész
               legénység, Véghvári ezredes pedig már javában támadta a gránátosokat. Félórai harc
               után a gránátosok első századát lúdfalka gyanánt hajtották be a palota udvarára.</p>
            <p>Hadik a tartalék-paripákra és málhás-lovakra ültette őket s miután puskáikat és
               töltényeiket elszedette, megindult velük Saarmund felé. Berzeviczy ezredesnek pedig
               meghagyta, hogy még egy-két óráig tartsa magát a gránátosok ellen, azután vágtasson
               utánuk.</p>
            <p>Estére kelve, az egész hadtest megint Saarmundban volt, anélkül, hogy üldözték volna
               őket. Tíz óra tájban újra indulóra harsogtak a trombiták és először délnek, azután
               pedig gyors vargabetüvel, vissza északfelé fordulva, egyenesen Teltow felé robogtak,
               ahonnan Mariendorf alá kanyarodva, kissé megálltak, hogy kifujhassák magukat.</p>
            <p>E helyiség már közvetlen Berlin közelében feküdt s itt a fogoly gránátos századot
               leszállítva lovaikról, visszaadták nekik töltetlen puskáikat és II. Frigyesnek ezek a
               híres hat lábnál magasabb «óriási gyermekei» hangos dobszó mellett megindultak Berlin
               felé, azonban figyelmeztették őket, hogy egyetlen áruló jelre vagy kiáltásra,
               valamennyit rakásra lövik.</p>
            <p>A gránátosokat nyomon követték a Hadik-huszárok, akiket kék dolmányaikról a poroszok
               bátran magukéinak nézhettek, nagyobb távolban pedig a többi ezred kocogott
               utánuk.</p>
            <p>A brandenburgi kapu őrsége, az ismerős dobszó hallatára, fülét se mozdította. Minek
               is! A gránátosok jönnek dobszóval, utánuk pedig Ziethen kékdolmányos huszárjai. Annál
               nagyobb lett tehát elszörnyedésük, mikor a huszárok a mitsem sejtő őrséget egy hajrá
               alatt leverték. Elfoglalták a kapukat s alig hogy ezzel készen lettek, már ott
               termett a többi nyolcezer huszár is.</p>
            <p>Még Elemér komor, zárkózott arcára is futó mosoly derült, annak a bábeli zűrzavarnak
               és vad lótás-futásnak a láttára, midőn a lakosság felismerte, hogy ezek nem porosz
               katonák, hanem a rettegett magyar huszárok.</p>
            <p>Ordító jajveszékelés és fejvesztett rémület uralkodott mindenfelé. A boltokat
               becsukták, a házak kapuit torlaszolni kezdték, midőn pedig a városház elé érve
               szembetalálkoztak egy csapat polgárral, ezek a duplatokájú, tekintélyes pocakú
               uraságok egy pillanatra sóbálvánnyá meredtek, azután pedig elordítva magukat, olyan
               vágtatással menekültek visszafelé, hogy a nyulat is elfogták volna. Hadik a maga elé
               parancsolt reszkető polgármesternek meghagyta, hogy a legénységet lássák el étellel,
               itallal, a lovakat takarmánnyal. A tisztek a jobbmóduaknál kapjanak szállást, a
               legénység pedig a szabad ég alatt, tereken és piacokon fog táborozni.</p>
            <p>- Mi pedig az ön vendégei leszünk, polgármester úr!</p>
            <p>- Óhóhóóh! Végtelen örülök a kiváló nagy szerencsének! - fuvolázta a
               polgármester.</p>
            <p>- Képzelem, - felelte rá gúnyos mosollyal a táborszernagy és komoly ráncokba szedve
               arcát, így folytatta:</p>
            <p>- Különben legyen nyugodt. Kihirdetheti, hogy mi becsületes katonák vagyunk és nem
               rabolni, nem zsákmányolni jöttünk ide. A polgárok vagyona és élete szent lesz
               katonáim előtt. Ha ön felel a rendről és csendről, senkinek egy hajaszála se görbül
               meg.</p>
            <p>A polgármester mély hajlongással köszönte, igért, fogadkozott mindenre és pár óra
               mulva a legénység el volt látva bőven mindennel, az egész város pedig egy katonai
               tábornak látszott. Az «Unter den Linden» alatt a szobrok, szökőkutak körül
               huszárparipák voltak kipányvázva s tábortüzek égtek mindenfelé, amelyek körül vidáman
               sürgött-forgott a legénység és sütötte-főzte a menázsit, mialatt a tisztek számára a
               városháza dísztermében volt pompás lakomára terítve.</p>
            <p>A polgármester és a bátorságra kapott városatyák kinálkozva sürgölődtek a vendégek
               körül, sőt a polgármester még egy felköszöntőt is megeresztett a kedves vendégek
               tiszteletére, melynek végével e kérdést intézte a táborszernagyhoz:</p>
            <p>- Kegyelmes uram, meg méltóztatik elégedve lenni a fogadtatással?</p>
            <p>Hadik gúnyosan felkacagott:</p>
            <p>- Pompás! Úgy beszél, mintha meghivott vendégek lennénk itt, akik érkeztét az egész
               város repesve várta!</p>
            <p>A polgármester szégyenlős lányka módjára, lesütött szemmel kérdezte:</p>
            <p>- Szabad tudnunk, kegyelmes uram, a császárné őfelsége részére méltóztatott-e
               elfoglalni, avagy csak ideiglenesen kegyeskedett megszállni városunkat?</p>
            <p>- Már mondtam! Csupán rövid látogatóba jöttünk!</p>
            <p>- Hehehehe! Igenis! Rövid látogatás! Szabad érdeklődnünk, meddig lesz szerencsénk
               kedves vendégeinkhez?</p>
            <p>- Hát csakugyan olyan kedves vendégei vagyunk?</p>
            <p>- Kétségkívül, kegyelmes uram, kétségkívül, - erősítette szívére tett kezekkel a
               polgármester.</p>
            <p>- Pedig még hátra van a fekete leves! Nem akarunk ám üres kézzel távozni
               Berlinből.</p>
            <p>A polgármester egyszerre csuklani kezdett, a városatyák képe pedig hosszúra
               nyúlott.</p>
            <p>- Tehát mégis zsákmányolásra kerül a sor! - nyögte.</p>
            <p>- Dehogy kerül! Erre szavamat adtam! A város hadisarcot fog fizetni, mint ahogy ilyen
               esetben szokás.</p>
            <p>- Hadisarcot! Szent Isten! A pénztárak üresek, a polgárság kimerült! - és a csuklás
               általános kezdett lenni.</p>
            <p>- Ne mókázzunk sokat, polgármester úr! Ha a pénztárak üresek, ön majd megtölti.
               Kétszázezer ezüst tallért fognak fizetni. Ha nincs pénz, vesse ki a lakosokra és ha
               holnaputánig le nem fizetik, önt valamennyi tanácsosával és huszonöt előkelő
               polgárral magammal viszem!</p>
            <p>- Igenis, az összeg meglesz, tábornagy úr!</p>
            <p>- Ez még nem minden, a legénység zsoldját is önöknek kell kifizetni. Jeszenszky
               segédtiszt úr, mennyi zsolddal tartozunk derék huszárainknak? A mai, holnapi és
               holnaputáni napokat is számítsa bele!</p>
            <p>A segédtiszt plajbászt és írótárcáját rántotta elő:</p>
            <p>- Kereken éppen kétszázötezer tallér!</p>
            <p>- Hallja, kedves polgármester úr! Négyszázötezer ezüsttallér az egész! Semmiség az
               egész!</p>
            <p>- Meglesz, kegyelmes uram!</p>
            <p>- Most pedig koccintsunk egyet, kedves polgármester úr! Hallgassa csak, van-e szebb
               nóta a magyarnál a világon?... és e pillanatban az ezred zenekara rázendített
               lelkesen, hatalmasan a legszebb magyar toborzókra...</p>
            <p>A polgármestert és tanácsurakat kivéve, mindenki a legvidámabb hangulatban hagyta el
               a késő éjszakába nyúlt mulatságot és másnap reggel Hadik bekopogtatott Elemérhez:</p>
            <p>- Gyere! Vegyük meg felséges asszonyunk részére a kesztyűket! - Az első
               kesztyűsboltban mindegyikük két tucat finom szarvasbőrkesztyűt vásárolt, azután
               meglátogatták a fegyvertárt, Hadik emlékül magával hozta II. Frigyesnek gyermekkori
               első lovaglócsizmáit, melyet utódai, a Hadik grófok, még mai nap is őriznek pálóci
               kastélyukban...</p>
            <p>A város a hadisarcot egy fillérig lefizette és midőn a kémszemlére küldött Rakovszky
               azzal a hírrel tért vissza, hogy Móric dessaui herceg roppant sereggel közeledik, a
               huszárok felkészültek és szép csendben elhagyták Berlint. Mialatt az óvatosan
               közelgő dessaui herceg, abban a reményben, hogy körülzárhatja őket, a legbonyolultabb
               hadmozdulatokkal készült rájukcsapni, azalatt Hadik egész seregével Britz, Jossen és
               Barnthon keresztül, Csehországba vonult vissza.</p>
            <p>E kalanddal befejeződött az azévi háború és hadait téli szállásaikra vonultatva,
               Hadik, Elemér társaságában Bécsbe utazott.</p>
            <p>Alattvalókat király még nem fogadott úgy, ahogy őket, Mária Terézia. Gyermekként
               tapsolt örömében, s mindkettőjüket örökös hálájáról és kegyelméről biztosította.</p>
            <p>Hadik grófi címet, a Mária Terézia lovagrend nagykeresztjét, Futak és Csernovitz
               uradalmakat kapta, a kesztyűkért pedig, miután a királynő ajándékot nem fogadhat el
               alattvalóitól, a grófnak ötezer, Elemérnek pedig kétezer aranyról szóló utalványt
               ajándékozott.</p>
            <p>- És most mi szándéka van, kedves gróf? - kérdezte kegyesen tovább.</p>
            <p>- Miután tudom, hogy felséged érdeklődik hű alattvalói sorsa iránt, megvallom,
               nősülni készülök. Itt áll egyik násznagyom! - felelt hódolatteljes meghajlással és a
               mellette álló Elemér felé mutatott.</p>
            <p>- Ennek örülök! És ki a választott?</p>
            <p>- Lichnovszky Mária hercegasszony, felség!</p>
            <p>- Oly szép, amilyen jó! Gratulálok a választásához! és megmondhatja a hercegnőnek,
               hogy Hadik grófnét felveszem udvarhölgyeim közé... és ön, ezredes úr? - fordult
               mosolyogva Elemérhez.</p>
            <p>- Én, felség, a menyegző után szabadságot kérek táborszernagyomtól! - felelte Elemér
               lehajtott fejjel.</p>
            <p>- Menjen hát, ezredes úr, de ne maradjon soká... Királynője teljes sikert kíván
               dolgaihoz! - mondta nyájasan, az utóbbi szavakat feltünően hangsúlyozva.</p>
            <p>- Te, Elemér, úgy veszem észre, a királynő tudja titkaidat - és mindenben számíthatsz
               őfelsége kegyelmére s szigorú igazságosságára, ha kenyértörésre kerül a dolog! -
               mondta Hadik, midőn a lépcsőkön lefelé ballagtak.</p>
            <p>- Mélyen érzem magas pártfogóm, a nádor jóságát! Mindent elmondott a felséges
               asszonynak. Áldás lebegjen jósága és emlékezete felett! - felelte bánatosan
               Elemér.</p>
            <p>- Bizony kár, hogy Pálffy János meghalt! De azért ne csüggedj! Ha segítségre,
               befolyásra lesz szükséged, itt vagyunk mi, támogatunk körömszakadtáig! - biztatta
               Hadik. Hazatérve, már ott várta másik násznagyának, Nádasdynak levele: Bécsbe
               érkezését jelentette be és két nappal az esküvő előtt meg is érkezett.</p>
            <p>Miután Lichnovszky herceg időközben Bécsbe tette át lakását, az esküvőt a Szent
               István székesegyház ősi boltívei alatt tartották meg fényes pompával.</p>
            <p>A királynő fényes gyémántékszert, kincseket érő csipkefátyolt ajándékozott a hercegi
               menyasszonynak és igérete szerint felvette udvarhölgyei közé. Midőn az új pár a
               szerencsekívánatokat fogadta, Hadik meleg öleléssel felelt kedvencének szívből jövő,
               meleg szavaira.</p>
            <p>A hazatérő Elemérre hüséges Gyurija várakozott. Mialatt urát kisegítette fényes
               díszegyenruhájából, jelentette, hogy egy gyanúsforma, rókaképű egyén kérdezősködött
               utána, aki olyan loppal jött s olyan titkolódzva távozott, mintha nem valami
               jószándékban járna.</p>
            <p>- Úgy? és mit mondott? - kérdezte szórakozottan.</p>
            <p>- Mernék fogadni, parókája és álszakálla volt... Tekintete, hangja olyan ismerősnek
               látszott, de hiába töröm rajta a fejemet, hogy ki lehet! - Gyuri ugyancsak karikára
               nyílt szemekkel bámult ezredesére, midőn azt felelte rá:</p>
            <p>- Vezesd a kovácshoz! Újra kell patkolni!</p>
            <p>- Kicsodát, vitézlő ezredes uram? Azt a parókás rókaképű ismeretlent?</p>
            <p>- Mi a gutát fecsegsz te nekem össze-vissza? - mordult rá felpillantva. - Lovamat, a
               Kökényt és a te Sárgádat újra kell patkoltatni. Útra készülődünk! Láss a
               csomagoláshoz, de semmi fölösleges cókmókot az iszákokba! - tette hozzá higgadtabban.
               Töprengő, vajudó lelke kissé megnyugodott arra az elhatározásra, hogy először
               felkeresi Vitál atyát, onnan pedig Sághvárra indul két hűségesen várakozó öreg
               barátjához.</p>
            <p>Ebből az utazásból azonban nem lett semmi.</p>
            <p>Másnap este, midőn kandallója tüzénél, mint üres idejében szokta, hadimunkákat
               olvasgatott, Ghillányiék inasa egy kis levelet hozott neki. Ákos és Hedvig élénk
               szemrehányásokat tesznek neki és a nagyasszony haragjával fenyegetik, amiért olyan
               következetesen kerüli őket.</p>
            <p>A levél megint felszította, lángra lobbantotta a szívében izzó fájdalmat.</p>
            <p>- Nem, nem megyek, nem mehetek oda! - tört ki belőle a forrongó keserűség. - Míg
               nevemet, családomat meg nem találom, addig nem közeledhetem hozzá... És ha nem
               találom meg?...</p>
            <p>E kérdésre szorosan egymásra szorított ajkai soká nem adták meg a választ. Heves
               léptekkel járt fel-alá a szobában, mert nehéz küzdelmet kellett vívnia akaratával és
               szívével... de mégis az akaraté maradt a győzelem, mert nehezen bár, de mégis csak
               kimondta:</p>
            <p>- ...és ha nem találom meg, akkor lemondok róla... Lemondok Hedvigről és a
               boldogságról!...</p>
            <p>Annyira belemerült a mélázásba, hogy Gyurinak kétszer is meg kellett szólítani, míg
               felemelte fejét.</p>
            <p>- Az a parókás, álszakállas idegen van itt! Már kidobással is fenyegettem, mégse
               tágít. Minden áron vitézlő ezredes urammal akar beszélni!</p>
            <p>- Ereszd be hát! - válaszolta rosszkedvűen. Midőn az idegen belépett, alaposan
               szemügyre vette, de nem bírt visszaemlékezni, hogy ezt az arcot valaha látta
               volna.</p>
            <p>- Mindenekelőtt kicsoda és mit akar kelmed? - kérdezte tőle.</p>
            <p>- Tüstént felelek a kérdésekre, mihelyt egyedül leszünk! - válaszolta az idegen
               sajátságosan suttogó, érctelen hangon, amely mindamellett ismerősnek tetszett
               előtte.</p>
            <p>- Na, most már beszélhet kelmed! - mondotta neki, midőn intésére Gyuri távozott a
               szobából. Az idegen álszemöldökét, szakállát és parókáját villámgyorsan leszedte és
               midőn így felé fordult, Elemér a meglepetés hangos kiáltásával ugrott fel
               ültéből:</p>
            <p>- Tarafás Bence uram!</p>
            <p>- Igenis az vagyok! A halottnak tartott Tarafás Bence! Születése titkát és Sághvári
               Balázs végrendeletét hoztam kegyelmednek, mint jogszerű tulajdonosának, - válaszolta
               tompa, érctelen hangján.</p>
            <p>E szavak hallatára kimondhatatlan érzés vett erőt Eleméren. Ajkai szóra nyíltak, de
               hang nem jött ki belőlük, mellén pedig egy kőszikla nyomását érezte. Egy pillanatig
               még némán, zsibongó aggyal állott helyén és csak azután tudta annyira leküzdeni
               megindulását, hogy megszólalhatott:</p>
            <p>- A titkot, nevemet, születésemet fedő rejtélyt? - kérdezte kétség és remény között
               ingadozó hangon, mely úgy csengett, mint a megütött harang szava.</p>
            <p>- Azt hoztam! De elébb olvassa el kegyelmed a levélkét.</p>
            <p>Mohón nyúlt utána és felszakította, mert megismerte rajta volt nevelője, Vitál
               atyának az írását.</p>
            <p>«Szeretett édes fiam! Magam mentem volna régi ismerősünkkel hozzád, de a gonosz csúz
               tehetetlen tuskóként ágyamhoz szegez. Tarafás uram nálam volt s elmondott mindent!
               Hallgasd meg tehát először te is és csak azután nyisd fel a családod titkát rejtő
               levelet, így jobban megértesz mindent. Tarafás uramat pedig, mint megtért, igaz
               embert, részesítsed abban a bizalomban, miben én részesítem. Amiket vétkezett,
               azokért bűnhődött és ezután igaz híved akar lenni... a többit, amivel megbíztam,
               szóval fogja elmondani, mert az írás nem igen megy hasgatásoktól meredt ujjaimmal.
               Áldásom rád és boldog vagyok, hogy ezután béke és nyugalom költözködik sokat
               gyötrődött ifjú szívedbe.»</p>
            <p>- Még egy levelem van Cseresznyés uramtól! - szólott Tarafás. Egy másik levelet is
               elővett, amelyben hüséges öreg barátja szintén bizalmába és jóakaratába ajánlja
               Tarafás uramat, ki mindent el fog beszélni. Ők, az öreg Mátyással együtt, nem
               mozdulnak őrhelyükről, vágyó szívvel várják azt az időt, midőn ifjú uruk jogos
               tulajdonosként újra elfoglalja örökét.</p>
            <p>Elemér kezét nyujtotta volt ellenségének.</p>
            <p>- Isten hozta nálam! Bármit tett, bármit cselekedett ellenem, ezzel lerótta minden
               vétkét.</p>
            <p>Tarafás azonban nem fogadta el a felé nyujtott jobbot, hanem csak fejét rázta:</p>
            <p>- Míg mindent el nem mondtam, nem érinthetem kezét! - felelte lesütött szemekkel.
               Elmondta, hogy már egy hete keresi az alkalmat, hogy vele beszélhessen, mert
               álruhában kell lappangania, nehogy Sághvári Ottó és örökké éber cinkosai
               felfedezzék.</p>
            <p>Elemér intett neki, hogy üljön az asztal mellé és Gyurival egy kupa bort
               hozatott.</p>
            <p>- Nini! Tarafás uram! Hát kegyelmed él! - rikkantotta el magát nagy csodálkozással,
               midőn meglátta.</p>
            <p>- Él hát! De egy teremtett léleknek se szabad tudni ittlétéről, érted-e? - mondta
               Elemér szigorúan és kiküldte, hogy senkit be ne eresszen, bárki keresné is.</p>
            <p>- No hát most kezdjen hozzá, Tarafás uram, - szólott és nyugalmat parancsolt a szívét
               dobogtató heves vágynak és izgalomnak.</p>
            <p>Tarafás mereven a karos gyertyatartó lángjába nézett.</p>
            <p>- Úgy van, bevallom, készséges eszköze és szövetségese voltam az úrfi ellenségeinek.
               Ravasz, kétszínű ember voltam teljes életemben, tele hibákkal, gyengeségekkel s ezért
               volt szálka szememben minden igaz, minden becsületes ember és Sághvári Ottó is nagyon
               könnyen megnyert gonosz, cselszövő terveinek. Midőn azonban láttam, hogy készséges
               szolgálataim ellenére sem avat terveibe, tudni szerettem volna, mit forral
               bizalmasaival s nem készít-e számomra is valami csapdát.</p>
            <p>Még nevelőatyja életében, a könyvtár rendezésénél, ráakadtam a kastély tervrajzára,
               amely megvan a kegyelmednek szóló iratok közt is. Mint minden régi kastélynak, a
               sághvárinak is megvoltak a maga titkos ajtói, falközötti rejtekútjai és hallgatózó
               fülkéi. Ezek segítségével nemcsak szemmel tarthattam a kamarás úr minden lépését, de
               legtitkosabb tanácskozásait is ki tudtam lesni. Megtudtam, hogy fényűző és pazarló
               hajlamai kielégítésére nem átall a hamispénzverők és okirathamisítók bandájával
               szövetségben állni. Hivatalos hatalmával, befolyásával segíti, támogatja őket és
               megsúgja nekik, ha titkos feljelentés van ellenük vagy vizsgálat van tervbe véve.</p>
            <p>Nemcsak fizetést húzott tőlük, hanem a banda bérencei készséggel segítségére voltak
               abban, ha valamelyik ellenségétől vagy vetélytársától akart szabadulni. Nyugodtan
               folytathatta volna üzelmeit, ha közbe nem jön néhány olyan eset, amikor se hírt adni,
               se segíteni nem tudott bűntársain. Abban a hirhedt aranyrablási perben többnek
               beletörött a kése és a banda nagy veszteségeket szenvedett. Emellett az a hír terjedt
               el róla, hogy tulajdonképpen ő volt az áruló és még nagyobb jutalomért ő tette a
               titkos feljelentéseket.</p>
            <p>A messze kiterjedő és nagyhatalmú bűnszövetkezet vezetői közt voltak amúgy is elegen,
               akik nem jó szemmel nézték azokat az óriás összegeket, amelyeket a bandától
               unos-untalan kicsikart. Ez a vád tehát kapóra jött nekik és nemcsak bűndíjait
               szüntették meg, hanem a kezük közé kerített hamis váltóit és adósleveleit cinkosuk:
               Tulpenbauer bankár által követelni kezdték, sőt megüzenték neki, hogy feljelentést
               tesznek ellene a hivatali pénzek hűtlen kezelése miatt, ha nem fizet és nem tisztázza
               magát.</p>
            <p>Sághvári Ottónak bezzeg most drága lett a jótanács. Pénze már régen elfogyott,
               befolyása, tekintélye hanyatló fényűzésével már-már amúgy is tűnni kezdett az udvari
               körökben és a feje fölött lappangó veszély szabadságát és becsületét fenyegette.</p>
            <p>Amit ő nem tudott kitalálni, kitalálta Ulrik. Az ő tanácsára jött Sághvári Ottó
               bátyjához és villámhárítóul magával hozta fiát, Rudolfot, akit azonban lelke mélyéből
               nem szenvedhetett, mert akadályozója volt gonosz terveinek.</p>
            <p>Amik jövetele után a kastélyban történtek, azt tudja, vagy most már sejti kegyelmed.
               Én avattam be, honnan és miként került kegyelmed a kastélyba s midőn megtudta,
               mennyire sóvárog a nevét rejtő titok után, erre alapította cselszövényeit. Az a
               bizonyos idegen az ő cimborája volt, a vöröshajú Ulrik írta azt a levelet, amelyben a
               derék, becsületes Sághvári Balázst kegyelmed szülői elvetemült gyilkosának vádolja. E
               rágalomnak az volt a célja, hogy kegyelmed otthagyja örökre a kastélyt és a
               cselszövény talán sikerül is, ha villámcsapásként közbe nem jön Ulrik levele, amely
               szerint azonnal pénzt kellett teremteni, vagy minden elveszett.</p>
            <p>Irtózatos összeg volt! Közel négyszázezer forint! Ennyit Balázs úrtól nem mertek
               kérni... Cselekedniök kellett tehát gyorsan, azonnal, minden módon, különben veszve
               lettek volna.</p>
            <p>Uram, fiatal ezredes uram! Isten látja lelkemet, gonosz voltam, álnok voltam, de
               gyilkolásra nem szövetkeztem volna senkivel... Mindaddig én is véletlen
               szerencsétlenségnek hittem, míg leshelyemen ki nem hallgattam a két bűnös
               beszélgetését.</p>
            <p>Elemér homlokán a hideg veríték gyöngyözött és villogó szemekkel meredt a
               beszélőre.</p>
            <p>- Tehát a szerencsétlenség? - kérdé rekedt hangon.</p>
            <p>- Bűntett volt, uram! A leggaládabb testvérgyilkosság. A vörös Ulrik átfűrészelte a
               híd fölé hajló keresztfát és a híd gerendáit, ezenkívül még rá is lőtt urunkra.</p>
            <p>- Tehát mégis igaz; Cseresznyés és Mátyás jól sejtették! - kiáltott Elemér indulattal
               és mintegy esküre emelve, jobbját a magasba nyujtotta.</p>
            <p>- Úgy van! Sághvári Ottó tudott a bűntettről és remegve várta otthon bűntársa
               visszatértét... Erről bármikor tanuskodni fogok és jól tettétek, uram, hogy a
               keresztfát és a hídgerendák csonkjait, melyeken a befűrészelés nyomai látszanak,
               őrizet alá vettétek... Mondhatom, régen elrabolták volna e bünjeleket és fejük fölé
               gyujtották volna Cseresznyés uramnak és Mátyásnak a házat, ha nem féltek volna a nép
               gyanujától, amely amúgy is eleget suttogott és beszélt a szerencsétlenségről.</p>
            <p>- Egy kérdést! Rudolf tud-e, sejt-e a bűntettről valamit? - kérdezte nyugalmat
               erőltetve, noha e fájdalmas emlékekre szíve sajgott és remegett.</p>
            <p>- Sejtette! De a nagy lelki kínok hosszú időre ágyba döntötték. Felgyógyulása
               percétől fogva egy szót se váltott többé atyjával, aki szintén kerülte. A fiatal
               orvos Rudolfot meggyógyította, összezsugorodott lábát kiegyenesítette. A lelkében
               megrendült fiú a világ örömeiről lemondott és apja bűneiért vezekelve, az
               augusztinusok szerzetébe lépett.</p>
            <p>- Honnan tudja ezt, Tarafás uram?</p>
            <p>- Tőle magától. Legelőször is őt kerestem fel zárdájában. Tőle kértem bűneim és
               gazságaim feloldozását. Amit kegyelmeteknek elbeszélek, azt neki is szóról-szóra
               elmondtam és ő tette kötelességemmé, hogy Vitál atyához és ide jöjjek - ezt különben
               amúgy is megtettem volna.</p>
            <p>- Tehát tudja! Tud mindent? Mit szenvedhetett szelid, elgyötört lelke? - suttogta
               Elemér, fájdalommal visszagondolva barátja szomorú, vértanú arcára.</p>
            <p>- De folytatom tovább! - szólott a beállott csendet megtörve Tarafás.</p>
            <p>Megtudva a bűntettet, először elborzadtam... De nem akarom szépíteni magamat, később
               úgy gondolkodtam, a történteken változtatni nem lehet, tehát hasznomra fordítom a
               hallottakat és Sághvári Ottótól annyit csikarok ki, amennyit csak lehet. Ő most már
               úrnak és parancsolónak érezte magát: nagyon lenézőleg és fennhéjázó módon kezdett
               velem beszélni és szokott gúnyolódó modorában, szép szerével értésemre adta, hogy
               örülhetek, ha megtűr továbbra is a kastélyban.</p>
            <p>Erre én is szépen, alázatos és burkolt szavakban értésére adtam, hogy mindent tudok
               és fejüket kezemben tartom. Tőle függ tehát, elejtsem-e, vagy pedig megtartsam...</p>
            <p>Hej, hogy megjuhászodott erre egyszerre. De azért résen voltam, amikor csak lehetett,
               kilestem a mesterkedéseit. Urunk halála után minden kulcsot azonnal kezeihez
               parancsolt és midőn mindenki elaludt a kastélyban, éjfélkor a dolgozószobába
               lopódzott, hogy szemügyre vehesse a pénzt és értékeket és hogy a ránézve veszedelmes
               iratokat és végrendeletet elsikkaszthassa. Nem is sejtette, hogy én a könyvtárszoba
               és melléktermek falközi rejtekútjain nyomon követem és látom titkos tervét. Hogy
               jobban láthassam, mit csinál, kiléptem a könyvtár ajtaja mellett lévő rejteknyíláson
               s a függönyök árnyékában láttam, hogy megtalálta a végrendeletet és a levelet.</p>
            <p>Sokáig habozott, hogy nyomban elégesse-e, vagy sem? Többször a gyertyák felé
               nyujtotta, de megint visszakapta és végre azzal az elhatározással rejtette hímzett
               kabátja alá, hogy szobájában elolvassa és csak azután égeti el a kandallóban.</p>
            <p>Ekkor véletlenül arra felé pillantott, ahol én a sötétben leskelődtem. Lehet, hogy
               megmozduló árnyékomat látta, lehet, hogy bűnös lelkiismerete által űzetve, vad
               rémülettel rohant a könyvtárszobán keresztül szobája felé. Egy zsámolyban azonban
               megbotlott és észre sem vette, hogy az egész iratcsomó kicsusszant és ott maradt a
               könyvtárszoba padlózatán.</p>
            <p>Így került az egész az én kezembe. Mindjárt átláttam, hogy valamennyi titok között ez
               a legértékesebb, amivel kezeim között tudom tartani. De óvakodtam még a legkisebb
               jellel is mutatni, hogy erről egyáltalán tudok valamit. Az ilyen dolgoknak érni kell
               és másnap tájára se néztem a könyvtárszobának, pedig tudtam, hogy a nagy keresésben
               fenekestől felforgatott mindent már kora hajnalban.</p>
            <p>Megsejtettek-e valamit, vagy nem, ennek nem tudtam nyomára jönni. Midőn Ulrik
               elfoglalta helyét a kastélyban, engem is belevontak a tanácskozásba és én lettem a
               másik bizalmasa. Így tudtam meg, minő cselszövénnyel akartak kegyelmedtől szabadulni.
               Ennek folytatására azonban már nem volt szükség, mert végrendelet nem volt,
               kegyelmedet tehát ki lehetett taszítani a világba.</p>
            <p>Most hát minden az övé volt, pénz pedig volt bőven, ki lehetett elégíteni a
               veszedelmes követelőket, akik jelentkeztek is nemsokára... én pedig nem sejtettem,
               hogy ez a nap lesz számomra a büntetés és megtorlás napja.</p>
            <p>Mindig büszke voltam ravaszságomra, nem hittem, hogy valaki ebben túljárhasson
               rajtam. Nos, hát ebben bűnhődtem meg bűneimért.</p>
            <p>Uraságunk ugyanis az egész cselédség szeme láttára, füle hallatára, egy drágaköves
               szelencét és egy tekercs aranyat adott át, hogy vigyem az urak után a városba; én
               semmi rosszat sem sejtve, készséggel útnak is indultam, mert már jó késő délutánra
               hajolt az idő.</p>
            <p>Bármennyire iparkodtam, mégis csak napszállta után értem el a vízmosáshoz. A
               legmeredekebb részen egyszerre csak megzörrentek mögöttem a bokrok, egy erős kéz
               hátrarántott. Egy pillanatra Ulrik arcát és döfésre emelt karját láttam, de a velőkig
               hasító fájdalomtól félig eszméletemet vesztve, csak annyit éreztem, hogy lefelé esem,
               zuhanok a vízmosás fenekére...</p>
            <p>Vérbefagyva, össze-vissza törve hevertem ott és csak egy ijedt kiáltásra nyitottam
               fel nagynehezen szemeimet. Éppen hajnalhasadás volt és egy parasztot láttam ijedten
               tovaszaladni. Gyenge hangon kiáltottam segítségért, de senki se jött. Közben a friss
               reggeli levegő annyira eszméletre térített, hogy szörnyű gyengeségem ellenére is
               világosan tudtam gondolkozni.</p>
            <p>Körülöttem a föld tele volt vérrel, össze-vissza zúzott testemen három késszúrás
               tátongott. Mindamellett első gondolatom az volt, ha már meg kell halnom, legalább
               bosszút állok. Hanem az élethez való ragaszkodás mégis erősebb volt bennem s egy
               gondolat azt súgta, ha itt maradsz, megölnek. A halálfélelem és az élethez való
               ragaszkodás összetört tagjaimba annyi erőt öntött, hogy nagy kínnal átmásztam a túlsó
               oldal bokrai közé és onnan, minden lépést véremmel jegyezve, az országút közelébe
               vonszoltam magamat, ahol nemsokára közeledő kocsizörgés térített ismét
               eszméletre.</p>
            <p>Kimondhatatlan örömömre azt a fiatal doktort pillantottam meg egylovas kocsiján, aki
               szerencsétlen urunkat gyógyította. Tüstént felvett szekerére és irgalmas
               szamaritánus módjára ápolt és rejtegetett házánál, ahol sokáig lebegtem élet-halál
               között. Három mély szúrással a mellemben, kezem, lábam és oldalbordáim pedig betörve
               - Isten csudája és különös kegyelme kellett hozzá, hogy életben maradjak. És e
               kegyelem nékem, nagy bűnösnek megadatott, és ez térített vissza a bűnbánás és
               megtérés útjára. Legelső tiszta perceimben a megbánás igaz könnyeit hullatva, esküvel
               fogadtam, hogy ami rosszat csak tettem, azt jóra fordítom, lerántom a gonoszok
               álarcát, kegyelmednek pedig visszaszerzem mindazt, amit elveszített...</p>
            <p>Csakhogy az a bökkenő volt a dologban, hogy nékem továbbra is halottnak kellett
               maradnom, mert ha mutatom magamat, másodszor nem menekülök gyilkosaim körmei közül.
               Evégből Cseresznyés uramnak és Mátyásnak üzentem, de hogy a kastélyban gyanút ne
               fogjanak, az öreg Mátyás betegnek színlelte magát és Cseresznyés uram szekéren,
               vánkosok közt hozta az orvoshoz.</p>
            <p>Mikor e két derék embernek bűnbánó vallomást tettem, nemcsak megbocsátottak, hanem
               tőlük telhetőleg segítettek mindenben. Figyelmeztettek, hogy jól rejtőzzem el, mert
               az egész környék erdőit, vízmosásait felkutatták s nekik is minden lépésöket őrzik.
               Azért jó lesz, ha gyógyulásom után alakot változtatok és álnév alatt más vidéken
               telepszem le, ők azonban rögtön értesíteni fognak, mihelyt kegyelmed tartózkodási
               helyéről hírt kapnak, hogy átadhassam a kegyelmedet megillető iratokat...</p>
            <p>Úgy tettem. Hosszú, hosszú volt az idő, hosszúak az elmúlt évek, mert nehéz volt
               kivárni a bosszú és megtorlás óráját, míg végre ütött az is... Egy nap Cseresznyés
               uram hű embere meghozta a hírt - és én azonnal útnak indultam. Vezeklésem útja
               legutoljára kegyelmedhez vezetett. Ez volt legtövisesebb valamennyi között... És most
               azt kérdem, megtettem-e mindent, hogy feloldozást és bocsánatot nyerjek?...</p>
            <p>- Mindent! Tetteivel, bűnbánatával levezekelt, jóvátett mindent, Tarafás uram! -
               mondta Elemér nyilt, megengesztelődött tekintettel. Mindkét kezét odanyujtotta neki,
               és mielőtt megakadályozhatta volna, Tarafás letérdelt és megcsókolta jobbját.</p>
            <p>- Most pedig uram, ime vedd át a családod titkát rejtő levelet és Sághvári Balázs
               végrendeletét. Bizonnyal mondom, téged illetnek ezek, és senki se tekintett a
               pecsétjük mögé, - szólott ünnepélyes hangon és inge alá rejtett bőrtüszőjéből
               elővette a pergamentbe csavart iratokat.</p>
            <p>Könnyű és nem nagy volt az egész, Elemér kezei azonban mégis reszkettek, mert szörnyű
               súllyal, lelkét emésztő szorongással nehezedett rá a levélben rejlő ismeretlen titok.
               Nem jobb volna-e, ha mindörökre titok maradna?! Jótevője, nevelőapja is azt mondta
               mély szomorúsággal: «Ha majd elolvastad, óhajtani fogod, bárcsak ne tudnál róla!...»
               és e szavakat, mintha még most is fülébe csengenének, újra hallani vélte... a másik
               percben azonban elhatározó mozdulattal véget vetett minden további habozásnak.</p>
            <p>- Még egyszer köszönöm kegyelmednek, Tarafás uram. Mától fogva az én vendégem.</p>
            <p>Tarafás uram erre nyugalmas jó éjszakát kívánt és Gyurival együtt távozott. Elemér is
               bezárta szobája ajtaját, a levelet remegő kézzel kibontotta.</p>
            <p>Egy keresztelőlevél, az ő keresztelőlevele, egy tanukkal, pecsétekkel ellátott
               bizonyítvány-féle, egy férfi és egy női elefántcsontra festett miniatür arckép és
               több másféle okirat volt a pergamentborítékban levő sűrűn teleírott lapokhoz
               csatolva...</p>
            <p>Valentinus de Tornyallyai nobilis de Véghfalu et Tarvár, - olvasta édesatyja nevét a
               keresztelőlevélről és kimondhatatlan meghatottsággal futott végig szeme édesanyja
               nevén, a magáén és a keresztszülőkén.</p>
            <p>- Véghfalvi és Tarvári Tornyallyai Bálint volt hát boldogult atyám neve, eddigi
               nevemet pedig e két nemesi előnév elő- és utótagjából vették! - suttogta, miközben
               kibontotta a keresztelőlevél mellé csatolt okiratot. Ebben az aláírt tanuk nevükkel
               és hites pecsétjükkel bizonyítják, hogy haldokló atyja őt másfél éves korában
               Sághvári Balázs apai gondviselésére és szeretetére bízta, e derék férfiút nevezve ki
               gyámjává és védelmezőjévé.</p>
            <p>A többi okiratokat csak futólag nézte végig, midőn látta, hogy ezek részint pénzről,
               értékekről és más egyéb letétekről szólnak, de annál nagyobb megindulással nyúlt azok
               után a sűrűn beírott lapok után, melyek közül az első így kezdődött: «Szeretett
               fiamnak, Véghfalvi és Tarvári Tornyallyai Elemérnek, ősi családom egyetlen és utolsó
               sarjának.»</p>
            <p>Kis ideig meg kellett állnia, hogy megindulását leküzdje, azután olvasni kezdte. De
               minél tovább olvasta, arca annál halványabb lett és nem egyszer leírhatatlan
               fájdalommal rejtette arcát reszkető kezeibe. Úgy tetszett neki, mintha vérrel és
               könnyekkel lennének írva azok a sorok, midőn odáig ért, ahol édesatyja véletlenül
               tanujává lett annak a szörnyü párbeszédnek, amit elvetemült, gonosztévő unokaöccse,
               cinkostársával, a doktorral folytatott és amiből megtudta, hogy neje után, most ő és
               árván maradt kisfia következik, hogy a pénzt és vagyont az öccs örökölhesse...</p>
            <p>- A méreg nem elég erős, még soká elhúzza! Adj erősebb adagot! - sürgette az
               unokaöccs, de a cinkostárs vonakodott. «Ez gyanut keltene. Az a négy-öt hónap nem
               olyan hosszú, hogy ki ne lehetne várni» - felelte rá a doktor. «De vajjon biztos-e?»
               - kérdezte újra az unokaöccs. «Kérdezd meg barátodtól, uram, ő már ismeri. Öt
               hónapnál egy nappal se adok neki többet» - suttogta a doktor... «Tehát még öt hónap!
               Azzal a kis poronttyal könnyű lesz elbánni. Akár én leszek a gyámja, akár más,
               bárhová vigyék is, könnyen végzünk vele.»</p>
            <p>Apja a hallottakból tehát megtudta, hogy el van veszve, menthetetlenül és sorvasztó
               betegsége a gyógyitalába töltögetett méregtől ered, de ha ő veszve van is, fiát még
               megmentheti és megmentheti részére vagyonának legnagyobb részét.</p>
            <p>Az alatt az öt hónap alatt, ami még életéből hátra volt, titkon pénzzé tett mindent,
               amit csak lehetett és családi kincseivel együtt, legjobb barátjának, Sághvári
               Balázsnak adta át megőrzés végett... Midőn halálát közeledni érezte, pár nappal
               azelőtt mindenkit eltávolított a háztól, néhány meghittebb barátja jelenlétében
               Sághvári Balázst fia gyámjává és gondviselőjévé kinevezte, az erről szóló
               bizonyságlevelet meghitt emberei aláírásukkal és pecsétjükkel hitelesítették. Ekkor
               megeskette őket, hogy ezt és a hallottakat örökre titokban fogják tartani.</p>
            <p>Azután elbeszélte unokaöccse és cinkostársa gonoszságát, akik a világ előtt a
               legképmutatóbb módon a legnagyobb szeretetet és hálát mutatták iránta, a világ tehát
               el se hinné neki, hanem lázálomnak bélyegeznék, ha e rettentő bűnnel vádolná, miután
               a véletlenül kihallgatott párbeszéden kivül bizonyítékai nincsenek... Bárkire bízná
               szeretett fia nevelését, e megrögzött gonosztevők találnának módot és alkalmat, hogy
               elveszítsék, azért a legnagyobb titoktartás mellett, az ország túlsó részén lakó
               barátjára bízza, aki fiaként fel fogja nevelni és csak akkor tudatja vele nevét és
               származását, midőn nagykorúságát elérte és elég erős lesz ahhoz, hogy önmagát és
               jogait megvédelmezze, ha még ellenségei élnének, akiknek megbüntetését a Mindenható
               igazságos és sujtó karjára bízza...</p>
            <p>Ezekből az utolsó sorokból megtudta azt is, miért került e hagyaték oly féltékeny
               gonddal lepecsételve Sághvári Balázs kezébe, aki mindenbe be volt avatva. Csak a
               szörnyű bűnre csábító cinkos nevét nem tudta, mert ez saját vérbéli édestestvére,
               Sághvári Ottó volt, akivel Tornyallyai Bálint elvetemült unokaöccse Bécsben, a
               szerencsejátékok titkos barlangjaiban ismerkedett meg és a két cimbora mindjárt
               egymásra ismerve, szoros barátságot kötött.</p>
            <p>- Megint ez a sátán! Ezért gyűlöltem hát az első pillanattól fogva, mintha megsúgta
               volna valami! - kiáltott lázongó indulattal, azután kinyitotta az ablaktáblákat.</p>
            <p>Az éles hajnali szél lehűtötte az agyát forraló bosszúgondolatokat annyira, hogy
               nyugodtan, megfontolva kezdett a teendők felett gondolkozni.</p>
            <p>- Mindenekelőtt Hadikkal és Nádasdyval kell beszélnem és ha ők is azt tanácsolják,
               amit gondolok, kihallgatást kérek őfelségétől, mert mától fogva atyámnak és őseimnek
               drága nevét fogom viselni... Kihallgatás után meglátogatom Vitál atyát és menhelyet
               kérek tőle Tarafás uram részére, hogy Sághvári Ottó meg ne sejtse és akadályokat ne
               gördíthessen utamba! - gondolta magában. Rövid tünődés után gyertyát gyujtott, leült
               és levelet kezdett írni barátjának, Rudolfnak, aki a téli fegyverszünet idejére újra
               visszatért kolostorának csendes falai közé.</p>
            
         </div>
        <div type="chapter">
            <head>
               XX. FEJEZET. </head><head>MEGVÁLTÁS.
            </head>
            <p>A porosz király éppen hadiszemlét tartott, midőn hírül vitték neki Berlin
               megszállását. Egy szót sem szólt, de környezete látta, hogy véresre harapta ajkait,
               midőn megfordult, hogy visszatérjen sátorába. Nemsokára Ziethen tábornokért
               küldött:</p>
            <p>- Mit csináljunk? - kérdezte sebesen, midőn a tábornok sátrába lépett.</p>
            <p>- Mindenekelőtt meg kell vernünk a franciákat, felség. Azután a csorbát majd
               kiköszörüljük! - felelt szokott rövid modorában Ziethen, mire a király arca kissé
               felderült.</p>
            <p>- Úgy van! Én is ezt gondoltam! Hadik eddig már bizonyosan elhagyta Berlint, így csak
               a sereget gyöngítenők. Amúgy is kevesen vagyunk; Soubise herceg hatvanezer franciával
               táborozik Lipcse táján, mi pedig csak huszonkétezren vagyunk!</p>
            <p>- A többit kipótolja a porosz vitézség, felség! - kiáltott Ziethen villogó szemekkel.
               A király kezét nyujtotta neki...</p>
            <p>- Tábornok úr! A sereg induljon Redra és Rossbach felé! - parancsolta azután. Midőn
               november 5-én Rossbach alá érkeztek, törzskarával jókedvűen megebédelt, azután pedig
               egy közeli magaslatra lovagolva a franciák hadállását vette szemügyre.</p>
            <p>- Uraim, az ütközet, amit ma nyerünk, a rossbachi csata lesz! Seydlitz tábornok! A
               franciák azokat a halmokat elfeledték megszállani. Kerülje tehát körül és támadja
               hátba az ellenséget! - szólott, görbe fogantyús botjával észak felé mutatva.</p>
            <p>- Ahá, Moller ezredes ágyúi már a Jánus-halmon!</p>
            <p>Seydlitz, a porosz hadsereg legfiatalabb tábornoka, gyors iramban száguldott lefelé.
               Megkezdődött az ütközet és a hatvanezer franciát a huszonkétezer porosz két óra
               alatt úgy tönkreverte, hogy a fényes hadsereg teljesen felbomolva vad futásban
               keresett menedéket.</p>
            <p>A győzelem oroszlánrésze Seydlitzé volt, akit a király ott nyomban altábornaggyá
               nevezett ki, Ziethent pedig össze-vissza ölelgette.</p>
            <p>- A hadiszerencse ismét felénk fordult. Többé nem eresztem el! - mondta örömittasan,
               azután újra Seydlitzhez fordult, akinek fiatal arca lőporfüsttől feketén ragyogott a
               győzelem örömétől.</p>
            <p>- Seydlitz, szólj, van-e valami kívánságod?</p>
            <p>- Van! De azt felséged nem teljesítheti!</p>
            <p>- Ugyan mi volna az? - kérdezte a király kíváncsian.</p>
            <p>- Felség! A magyar huszárok közt van egy fiatal ezredes, akit vakmerő bátorsága,
               enyémhez hasonló gyors előmenetele és fiatalsága miatt, «magyar Seydlitznek» neveztek
               el. Ez nékem vetélytársam! Szeretném vele összemérni kardomat! Ez a hő kívánságom van
               csak, mert minden egyéb vágyamat királyom kegyei betöltötték.</p>
            <p>- No, ez a vágyad nemsokára teljesül! Mert innen egyenesen Szilézia felé megyünk! -
               nevetett a király, azután pedig hirtelen elkomolyodott. - Nagyon rosszul állanak ott
               a dolgaink. De hiába, előbb a franciákkal kellett végeznünk. Lotharingiai Károly
               megerősített táborában ül. Ha ki nem tudjuk csalni belőle, Szilézia elveszett...
               Igaz, hogy is hívják a te magyar vetélytársadat? Melyik hadtestben szolgál?</p>
            <p>- Jól megjegyeztem a nevét, hogy rátaláljak. Az elfogott osztrák tisztek csudákat
               beszélnek vitézségéről, gyors elhatározásáról és haláltmegvető bátorságáról...</p>
            <p>- Eh! Ne dicshimnuszokat zengj, hanem a nevét mondd meg! - szakította félbe a király
               türelmetlenül.</p>
            <p>- Véghvári Elemérnek hívják és Hadik tábornagy hadtestében szolgál, jelenleg azonban
               Sziléziában van Nádasdy hadtesténél.</p>
            <p>- Véghvári! Véghvári! E név olyan ismerősnek hangzik! - mormogta elgondolkozva a
               király. Egyszerre azonban homloka elsötétült és szikrázó szemekkel kiáltotta:</p>
            <p>- Ez az! Ő az! Aki az én derék Schwerinemet Prága alatt legyőzte!</p>
            <p>- Ez az ifjú győzte le a vitéz Schwerin tábornagyot! Istenemre, ez nem maradhat
               bosszulatlanul! Ez súlyosbítja a leszámolást! - kiáltott Seydlitz szikrázó
               szemekkel.</p>
            <p>- Tudod mit, fogd el! A hősöket az ellenségben is tisztelnünk kell! Szeretnék a szeme
               közé nézni, - válaszolt szelid mosollyal a király.</p>
            <p>- Megteszem, felség! Már úgyis régen fenem rá a fogamat! - tüzeskedett a fiatal
               tábornagy. Ez olyan jó kedvre hangolta a királyt, hogy tovább folytatta a tréfát:</p>
            <p>- Kémeink tudósítottak, hogy az ördögök megint Sziléziába hozták azt a fiatal
               augusztinus barátot, aki valóságos oroszlánokká lelkesíti a katonákat! Ez a páter
               Gábrielnek nevezett szerzetes több kárt okozott nekünk akármelyik osztrák
               hadvezérnél, mert amelyik seregnek az élére áll, ott biztos a győzelem...
               Lotharingiai Károly hálából püspököt csinálhatott volna belőle. Bár tette volna,
               akkor kevesebb vesztett ütközetünk lenne...</p>
            <p>Lotharingiai Károly ezalatt azt hitte, hogy az egész telet babérjain pihenve, békén
               töltheti sziléziai táborában. Elbizakodottságában és önhittségében a Nádasdy által
               kivívott diadalokat egyedül csak a maga hadvezéri lángeszének tulajdonította.
               Dölyfösen nevetett, midőn hírül hozták neki, hogy a porosz király serege élén
               gyorsított menetben közeledik és már Parchwitznál áll.</p>
            <p>Először el se akarta hinni, midőn azonban mégiscsak el kellett hinni, segédtisztjét
               Nádasdyhoz küldte, ki azonnal díszbe vágta magát. Öltözködés közben folytatta
               megkezdett beszélgetését Elemérrel:</p>
            <p>- Látod, itt van, amit mondtam. Akiben csak egy parányi katonai érzék rejtőzik,
               biztosra vehette, ha a porosz király elkészül a franciákkal, a mi nyakunkra jön. Nem
               akarja engedni Sziléziát.</p>
            <p>- Úgy van! Ezt előre lehetett látni! - visszhangozta szórakozottan Elemér.</p>
            <p>- Ez még nem volna baj! Adja isten, hogy rábírhassam a fővezért, hogy ne mozduljunk
               ki megerősített táborunkból. Ha állásunkat elhagyjuk, megvernek! Megvernek bennünket,
               mondom neked... Hanem most ne erről beszéljünk, folytassuk a te dolgodat...</p>
            <p>Ott hagytuk el úgy-e, hogy kegyes királynőnk, midőn Hadikkal egyetemben titkos
               kihallgatást kértetek tőle, nagy részvéttel és érdeklődéssel hallgatta családod
               végzetes történetét. Királyi szavát adta, hogy mihelyt e nehéz háborús idők elmúlnak,
               jogaidhoz segít és megbünteti a bűnösöket, akiknek nevét egyelőre elhallgattátok
               előtte. Néked pedig megengedte, hogy eddigi nevedet ősi családi neveddel cseréljed
               fel... Helyesen cselekedtetek, a rókát nem szabad idő előtt kiugratni a lyukából,
               nehogy neszt orrontson.</p>
            <p>- Ez a hiba, pedig megtörtént, vitéz tábornagyom! - válaszolt Elemér. - Amint már
               elmondtam, Tarafás legelőször is Sághvári Ottó fiához, páter Gábrielhez ment és
               elmondott neki mindent, mire az én Rudolf barátom megtörte fogadalmát és felkereste
               atyját, akit tizenkét év óta nem látott.</p>
            <p>Rettenetes jelenet volt az, és még rettenetesebb szavak röpködtek atya és fiú
               között... Szegény Rudolfnak még akkor is elfulladt a szava, egész teste görcsösen
               reszketett, midőn ezt nékem tudtul adta... Hogy mit beszéltek, arról nem szólt, de
               biztosított, hogy atyja meg fog hajolni a végrendelet előtt! - mondotta Elemér
               szomorúan...</p>
            <p>- Szép! De még majd jobban is meghajlítjuk ő méltóságát, ezt a vén címeres
               gonosztevőt! - jegyezte meg Nádasdy szárazon. - Bárhogy dőljön el a harc kockája, a
               fegyverszünet alatt Bécsbe indulok a kamarás úrhoz...</p>
            <p>- Rudolf esdekelve kért, hogy bízzak mindent őreá. Ő kényszeríteni fogja édesatyját,
               hogy bűneit jóvátegye, - szólt Elemér gyönge ellenvetéssel.</p>
            <p>- Jó, jó! Én nem is vonom számadásra - ez a te dolgod. Ha kell segítek, ha nem, hát
               nem! Csak azt akarom neki megmondani, hogy fejével és szabadságával felel a te
               életedért... Erre akarom figyelmeztetni és ettől el nem állok!</p>
            <p>- Szegény Rudolf! Máris olyan, mint az árnyék. Leírhatatlanul szenved és önmagát
               emészti apja bűneiért - sóhajtott Elemér.</p>
            <p>- Kár érte! - vágott közbe Nádasdy. - Olyan apának - ilyen fia! Ördög és szent!
               Valóban csudálatos. És még azt mondják: «Az alma nem esik messze a fájától.» No, ez
               ugyancsak messze esett. Ha pap nem volna, hát a hősök babérkoszorúját érdemelné
               homlokára. De most gyerünk. A főherceg neheztelni fog, ha megvárakoztatjuk!</p>
            <p>- Hát én is menjek? - kérdezte meglepetve Elemér.</p>
            <p>- Persze, hogy jössz! Egy csapatot kérünk a részedre!</p>
            <p>Elemér felvillanyozva ugrott fel és ragyogó szemekkel lépdelt a tábornagy oldalán a
               fővezér sátra felé.</p>
            <p>Nádasdy komoran jött ki a főhercegtől. A makacs, elbizakodott embert nem sikerült
               meggyőznie. Másnap az egész sereg ott hagyta bevehetetlennek tartott hadállásait és
               a boroszlói országúton előre nyomult Leuthen felé, ahol már a porosz előőrsöket
               lehetett látni.</p>
            <p>Leuthen falu körül széles síkság terül el, Károly főherceg ezt választotta
               csatatérnek és a legmagasabb dombon sátrát felüttette. Innen Daun tábornagy és több
               tábornok társaságában ő is a poroszok felé nézegetett.</p>
            <p>December ötödikének reggele kemény, csikorgó hideggel köszöntött be. A főherceg, mint
               udvarias házigazda, tokajival kínáltatta meg kíséretét, akik ugyancsak haragudtak a
               tájon ülő ködre, amely eltakarta a poroszokat.</p>
            <p>Végre a köd oszladozni kezdett és kivillantak belőle a sötétkék porosz egyenruhák.
               Valamennyien távcsöveik után nyultak.</p>
            <p>- Lám, lám! Ott jönnek a poroszok! A jobbszárny felé!</p>
            <p>- Nem, a balszárny felé indulnak!</p>
            <p>- Micsoda, hát ez az egész porosz hadsereg? Ezzel merészkedett a nagy hadvezérnek
               tartott Frigyes ellenünk jönni? Hiszen ez azoknak a híres berlini Wachtparádoknak a
               fele se lehet! - nevetett a harmadik.</p>
            <p>- De hát mit akarnak tulajdonképpen. Lótnak, futnak, mint a nyulak. Most megint a
               balszárny ellen jönnek!</p>
            <p>- Nem, a jobbszárny ellen! - hápogta egy pohos tábornok, aki akkora náthát kapott a
               hidegtől, hogy alig tudott szuszogni.</p>
            <p>- Uraim, önök mindnyájan tévednek! A poroszoknak eszük-ágában sincs a támadás, hanem
               el akarnak vonulni. Most csak az a kérdés, megtámadjuk-e őket, vagy sem? - szólt
               közbe Daun fölénnyel.</p>
            <p>- Hagyjuk őket békével továbbmenni, katonáink pedig pihenjenek, - mondta Károly
               főherceg, akit a hideg ellen beszedegetett tokaji nagyon kegyes hangulatba
               hozott.</p>
            <p>A poroszok azonban nem vonultak el, mint Daun hitte, hanem folyvást közeledtek. De
               olyanformán, hogy senkisem tudta addig eltalálni, hogy mit akarnak, míg csak egy
               tiszt megeresztett kantárral elő nem száguldott:</p>
            <p>- Luchesi tábornok jelenti fenségednek, hogy a poroszok azonnal megtámadják a
               jobbszárnyat. Sürgős segítséget kér! - jelentette lihegve a főhercegnek.</p>
            <p>- Az ördögbe, mit jelentsen ez? - kérdezte Dauntól a főherceg.</p>
            <p>- Még korán volna! Még nem vagyunk tisztában az ellenség szándékaival! - felelte ez
               fontoskodva.</p>
            <p>Erre a segédtiszt elugratott, de tüstént nyomon követte egy második.</p>
            <p>- Luchesi tábornok azonnali segélyt kér, különben nem felel semmiről. Az ellenség
               túlerővel támadt a jobbszárnyra.</p>
            <p>- Vezesse hát rögtön a balszárny lovasságát, három ezred kivételével, a jobbszárny
               segítségére. A tartalék sereg pedig készüljön, - parancsolta a főherceg. Daun
               harciasan eléje ugratott és kérte, hadd vezesse ő a tartaléksereget a jobbszárny
               támogatására.</p>
            <p>Lotharingiai Károly intett, mire a tábornagy elvágtatott tisztjeivel. Ebben a
               pillanatban azonban egy új hadsegéd száguldott a dombra.</p>
            <p>- Fenség, Nádasdy tábornok erősítést kér! A poroszok túlnyomó ereje a balszárnyra
               készül támadni.</p>
            <p>A főherceg szögletes vonásai Nádasdy nevének hallatára egyszerre elsötétültek:</p>
            <p>- Az nem lehet! - fortyant fel mérgesen. - Luchesi azt jelenti: a jobb, Nádasdy
               pedig, hogy a balszárnyat támadják! Micsoda képtelenség ez? Az a csekélyszámú
               ellenség egyszerre két ellenkező ponton nem támadhatja meg mérföldnyi hosszú
               csatavonalunkat.</p>
            <p>A főherceg bosszús kitörése közben egy második hadsegéd vágtatott elő, akit nyomon
               követett egy harmadik, egy negyedik, sőt ötödik is, és valamennyi gyorsan, erélyesen
               sürgette az erősítést.</p>
            <p>- Pokolba mindenkivel! Luchesi jelentése a való! Neki küldtem erősítést... Nádasdy
               várakozzék! - ordította mérgesen a főherceg és midőn a hatodik segédtiszt is
               előszáguldott, egyszerűen hátat fordított neki és meg se hallgatta.</p>
            <p>Ekkor már heves ágyútűz dörgött az egész csatavonalakon és a kézifegyverek tüze
               szakadatlanul ropogott a jobb- és baloldalon, a síkságot pedig nehéz, szürke
               ködként, sűrű füstgomoly fedte, amelyből csak a rohamra induló csapatok vad
               rivalgása és a földet rázkódtató bömbölés hangzott ki...</p>
            <p>A földig érő füstmennyezetből, ahonnan a legádázabb harcilárma harsogott, most egy
               lovas bukkant elő... Nem száguldott, hanem csak úgy repült habtól fehérlő lován a
               főherceg felé. Elemér volt.</p>
            <p>- Fenség! - kiáltott rövid tisztelgéssel, - Nádasdy tábornagy sürgős erősítést kér! A
               lehetetlenséggel kísérli a harcot. Az egész porosz haderő a balszárnyat támadja.</p>
            <p>- Kinek higyjek hát! - fortyant fel a fővezér. - Luchesi azt üzente, hogy őt
               támadják.</p>
            <p>- Luchesi téved! Ellene csak cseltámadást intéztek! - kiáltott tűkön állva
               Elemér.</p>
            <p>- Kitől tudja ezt, ezredes úr?</p>
            <p>- Nádasdy tábornagy mondja és magam is láttam, fenség!</p>
            <p>- Én pedig azt mondom, hogy Nádasdy téved. Az ön ítéletére pedig mitsem adok, fiatal
               ember. Ha Nádasdy vitézül tartja magát, szavaim igazságáról meg fog győződni.</p>
            <p>- Fenséged tehát nem küld erősítést? - kérdezte összeszorult szívvel.</p>
            <p>- Nem! A derékhadat nem bontom meg semmi áron! - felelte Lotharingiai Károly
               fagyosan.</p>
            <p>- Akkor legyen fenséged a legrosszabbra is elkészülve!</p>
            <p>A főherceg gőgös lenézéssel méregette végig.</p>
            <p>- S mi lenne az a legrosszabb, ezredes úr? - kérdezte metsző élességgel.</p>
            <p>- Nádasdy már nem soká állhat ellent a húszszoros túlerőnek - és ha visszanyomják,
               nemcsak a derékhadat, de a jobbszárnyat is magával fogja ragadni, - felelte
               tiszteletteljes, de határozott hangon.</p>
            <p>- Elég! Ön nagyon bölcs hadvezérnek látszik, fiatal ember. Ha kardját is olyan jól
               tudja használni, mint nyelvét, akkor Nádasdynak nincs szüksége erősítésre! - mondta
               hideg lenézéssel. Elemér haragvó szívvel száguldott vissza a golyóktól süvöltöző
               harctéren a szorongatott jobbszárny felé.</p>
            <p>- Nos? A segély! - kérdezte Nádasdy, Elemér csüggedt arcáról nem sok jót olvasva.</p>
            <p>- A főherceg nem küld erősítést!</p>
            <p>Nádasdy fájdalmasan felkiáltott:</p>
            <p>- Akkor veszve vagyunk! - azután haragtól szikrázó szemekkel rázta ökleit. - Ez
               égrekiáltó könnyelműség és bűn! Egy ember konok megátalkodottsága miatt gyalázatos
               vereséget kell szenvednünk és ezrek meg ezrek lakolnak életükkel... hanem csak legyen
               vége az ütközetnek. Elemér fiam, te huszáraid élén szálld meg a schweidnitzi hidat!
               Ha a poroszok elfoglalják, el leszünk vágva a visszavonulástól, pedig inkább halál,
               mint szégyenteljes hadifogság!...</p>
            <p>- Nem fogják elfoglalni, vezérem! - felelte Elemér elvágtatva. Nádasdy pedig kardot
               rántott és maga állott már csak két ezredre apadt hadteste élére, amely ellen
               szüntelenül új és új porosz csapatok indultak rohamra...</p>
            <p>- Fiaim! Helyt kell állnunk az utolsó emberig, utolsó csepp vérünkig! - dörögte
               hatalmas hangján. De hiába lelkesítette katonáit a hősregék küzdelmeibe illő vitéz
               példájával, a nagy túlerőnek nem állhattak ellent. Leuthen felé kellett
               visszavonulniok.</p>
            <p>Hosszú és elkeseredett küzdelem indult meg a falu birtokáért. Vezérük lelkesítő
               szavaira a megfogyott hadtest újra felvette a nagy túlerővel a küzdelmet és e makacs
               ellentállás tán még jóra fordította volna a harc kockáját, ha Frigyes király
               kimagasló hadvezéri tehetségre valló haditervvel el nem döntötte volna a harcot.</p>
            <p>Egyszerre támadt a derékhadra és jobbszárnyra, ugyanakkor Wedell hátban rohanta meg
               Luchesit. A nagy hadvezér, Lotharingiai Károly, ezáltal saját, jól kigondolt
               haditervének csapdájába esett, mert egyik hadtest a másikat söpörte, ragadta magával,
               úgy hogy végre a nagy osztrák tábor minden ponton eszeveszett futásban szóródott
               szerteszét a nálánál jóval csekélyebb porosz haderő elől.</p>
            <p>Késő éjszaka a futó csapatokból maroknyit sikerült összeszedni. Nádasdy tábornagy
               halottsápadt volt. Elemér karja és homloka vérzett.</p>
            <p>- Huszonegyezer fogoly, hatezerötszáz halott! Luchesi, Ottervolf és Breisack
               tábornokok elestek! Szilézia Lotharingiai Károly ügyetlensége miatt ismét porosz
               kézbe került! - szólott Nádasdy tompa hangon.</p>
            <p>A tisztek azt hitték, hogy a fővezér azonnal haditanácsot hív össze, - de a főherceg
               nem mutatkozott és senkit se eresztett maga elé.</p>
            <p>- Így is jó! - horkant fel zord hangon Nádasdy.</p>
            <p>- Úgylátszik legokosabb lesz, ha leteszem a kardomat! - A komoran hallgató Elemér is
               ezen járatta elméjét.</p>
            <p>De e két vitéz kard-letevésére nem került sor, mert Lotharingiai Károly lemondott
               fővezérségéről és Mária Terézia Daun grófot nevezte ki összes hadainak
               parancsnokává.</p>
            <p>E változással nemcsak észrevehető fordulat állott be a hadviselésben, hanem a porosz
               király is rövid idő mulva tapasztalni kezdte, hogy a gőgös és tapintatlan főherceg
               nincs a táborban s ezáltal a hadsereg hangulata lelkesebbé változott. Kénytelen volt
               bevallani, hogy Daunban hozzá méltó, fogas ellenfélre talált, aki nem megy bele vakon
               a kivetett hálóba. A leutheni diadalt követő kisebb-nagyobb csatározásokkal a háborút
               elhúzta tavaszig és visszafoglalta Schweidnitz várát. Ez a tőle elpártoló
               hadiszerencsének utolsó csalóka mosolygása volt. Az egyre-másra következő vereségek
               sorozata jött most.</p>
            <p>Schweidnitz bevételén felbuzdulva, szokott gyorsaságával Olmütz ostromához fogott.
               Ennek hírére Daun nagy felmentő sereggel közeledett a szorongatott vár
               felszabadítására, de akárhogy törte a fejét, nem tudta kitalálni, mit akar az
               osztrák fővezér lassú, óvakodó mozdulataival. Amire pedig kitalálta, már akkor Daun
               és Laudon seregei úgy körülhálózták mindenfelől, hogy tábora el volt vágva minden
               élelmezéstől és összeköttetéstől.</p>
            <p>Az ostrom folytatása, illetőleg seregének sorsa csak egy hajszálon függött és ez a
               mentő hajszál egy háromezer szekérből álló élelmi szállítmánytól függött, melynek
               tízezer porosz katona kíséretében Neisse felől kellett volna megérkeznie, egy millió
               tallér zsoldpénzzel és kétezerötszáz szarvasmarhával.</p>
            <p>Az osztrák táborban mitsem sejtettek volna erről, ha Tornyallyai Elemér ezredes, aki
               néha egészen a porosz őrszemekig portyázott, ki nem lesi két iddogáló katona
               beszélgetését.</p>
            <p>Elemér rövid megbeszélés után még ugyanazon éjjel a legnagyobb csendességben
               Laudonnal elhagyta a tábort. A sziléziai határszélen fekvő Domstädtel városka mellett
               olyan szerencsével támadtak az élelmi szállítmányra, hogy Ziethen csak kétszázötven
               szekeret tudott megmenteni, a többi pedig az egymillió tallérral együtt a vakmerő
               ellenfél kezébe került.</p>
            <p>Pénztől, élelmiszertől megfosztva, Frigyes porosz királynak fel kellett hagynia az
               ostrommal. Csehországon keresztül vonult vissza és bár visszavonulása egyike volt
               hadászati remekléseinek, mégis a legnagyobb veszteségek árán kellett otthagynia
               Sziléziát, mert Hadik huszáraival folytonosan a sarkában volt. Nem egyszer maga a
               király is az elfogatás veszélyében forgott.</p>
            <p>Elemér öröme kimondhatatlan volt, midőn tábornagya újra átvette a hadtest
               vezetését.</p>
            <p>- Most megint győzelemről győzelemre lobognak zászlóink! - kiáltott az arcvonal előtt
               s vele ujjongott lelkesülten a legénység is. Daun kiadta az indulási parancsot Drezda
               felé, mert a porosz király nagy gyorsan észak felé fordult, hogy az országába tört
               oroszokat kikergesse.</p>
            <p>Míg Daun Drezdát sikertelenül ostromolta, addig Hadik vakmerő huszárcsellel
               elfoglalta Sonnenstein várát. A porosz király közeledtének hírére azonban Drezda
               felmentésére sietett, egyesülnie kellett Daun seregével, amely sietve Löbau felé
               vonult vissza és a síkságot szegélyező magaslatokon ütötte fel táborát.</p>
            <p>A porosz király, noha tábornokai: Seydlitz, Ziethen és Keith hevesen ellenezték, a
               síkságon ütött tábort, mire Keith tábornok dacosan vágta a király szemébe:</p>
            <p>- No, ha az osztrákok itt meg nem vernek bennünket, kötelet érdemel valamennyi!</p>
            <p>Hajnali három óra felé járt az idő, midőn az osztrák seregek a legnagyobb csendben
               megkezdték a felvonulást. Hochkirch tornyán négyet ütött az óra, midőn Laudon a
               pandurokkal megkerülte a poroszokat és felgyujtotta hátuk mögött a falut.</p>
            <p>Ez volt a jel Forgáchnak és Hadiknak a támadásra.</p>
            <p>Érces csörrenéssel dübörgött egyik ezred a másik után és harsány «Rajta magyar,
               rajta!» kiáltással csaptak össze a vasasokkal.</p>
            <p>Ebben a percben Elemérnek is indulnia kellett. Az ellenség balszárnyát kibontakozásra
               kényszerítette, neki kellett őket visszaszorítani. Fülsüketítő trombita-recsegéstől
               reszketett a levegő, a gránátosok szuronyerdeje majd itt, majd ott csapott össze a
               nehéz lovassági szablyákkal, a porosz nehézlovasság pedig a kartácstűznek kitett
               gyalogságot akarta megingatni.</p>
            <p>A porosz király most már maga állt gránátosai élére, de Hadik és Elemér rohamaira
               mindannyiszor hátrálnia kellett, még pedig olyan gyorsan, hogy a király egyszerre
               csak megdöbbenve vette észre, hogy a huszárok közé került. Hadik jobbról, Elemér
               balról ugrott feléje, hogy elfogják, de e pillanatban Ziethen fergeteg gyanánt zúdult
               rájuk lovasságával s nagynehezen kivágja és magával ragadja királyát a harc
               zűrzavarából.</p>
            <p>A falu körül folyik azonban a harc legelkeseredettebben. A poroszok minden áron meg
               akarják tartani állásukat, Ziethen és Seydlitz már negyedszer fúvatnak rohamra, hogy
               az osztrák gyalogságot szétszórják és letiporják. De hiába! Lelkészük, Gábriel atya
               ércfalként tartja össze őket s lépésről lépésre nyomulnak elő a harcmezőn.</p>
            <p>- A balszárny színleg sietve hátráljon észak felé és csalja maga után a huszárságot,
               a fedezetlenül maradt gyalogság aztán nem tud ellenállni a három oldalról rátörő
               lovasságnak! - Frigyes király parancsát hozzák a segédtisztek... mire nemsokára a
               balszárny csakugyan hátrálni kezd, Forgách és Hadik pedig tüzesen utána nyomulnak az
               észak felé húzódó völgykanyarulatba.</p>
            <p>E pillanatban újra rohamra recsegnek a trombiták és a porosz nehéz lovasság minden
               oldalról áradat gyanánt zúdul a gyalogságra.</p>
            <p>- Miénk a győzelem! Ma elfogom a papot! - kiáltja Seydlitz, de ugyanakkor Daun is
               észreveszi a veszélyt s egyik segédtisztjével megállíttatja az arra robogó
               Elemért.</p>
            <p>- Ott esett el, páter Gábriel! Szörnyű csapás! - kiáltja a völgykanyarulat felé
               mutatva és egy percre még az ütközetről is elfeledkezik.</p>
            <p>- Tornyallyai ezredes, siessen a gyalogság segítségére, a többi segédtisztek pedig
               Hadik és Forgách után vágtatnak!</p>
            <p>Elemér viharként száguld oda ezredével, ahol barátja elesett s akinek teteme körül
               ércfalként állnak a katonák.</p>
            <p>- A mi lelkészünk! A mi őrangyalunk elesett! - jajgatnak a katonák.</p>
            <p>- Bosszuljátok meg! - dörgi Elemér.</p>
            <p>Egetrázó kiáltással mozdul meg mind a három hadoszlop s oroszlánként veti magát a
               dübörögve közeledő vasasok elé.</p>
            <p>- A lelkész! Agyongázoljátok a lelkészt! - kiáltja Elemér, aki barátja vérző teteme
               fölött állva, hiába erőlködik, hogy lovára emelje és kiragadja a harc viharából.</p>
            <p>E szavak döntötték el az ütközet további sorsát! A gyalogság mindaddig ércfalként
               állt ellent a nehéz lovasság rohamának, amíg csak a visszaérkező Hadik és Forgách
               szét nem robbantotta őket. A harc így a falu felé húzódott. Elemér pedig ott maradt
               barátja mellett a halottakkal és sebesültekkel fedett véres harcmezőn.</p>
            <p>Gyöngéden ölébe emelte fejét és vizet csepegtetett halvány homlokára. Örömkiáltás
               szakadt ajkáról, mert a haldokló felnyitotta szemeit.</p>
            <p>- Ha megmozdítasz, végem van! Pedig még sok mondani valóm van néked, Elemér. Az élő
               nem mondhatta el, de a haldokló megteheti! - suttogta gyönge hangon. Ahányat szólt,
               annyi piros vérsugár buggyant ki görcsösen lihegő melléből.</p>
            <p>- Takarékoskodnom kell a szavakkal! - lehelte és megtörő tekintetét a lőporfüstös
               alkonyi égre emelte... - Elemér, atyám sokat vétett ellened, de bármit tett is, ő
               mégis atyám volt... Kíméld végettem... hiszen én igyekeztem mindent jóvátenni, most
               pedig életemmel váltom meg az övét...</p>
            <p>- Rudolf!... barátom! - suttogta Elemér elfúló hangon.</p>
            <p>A haldokló viaszfehér ujjaival megragadta Elemér kezét.</p>
            <p>- Ami téged illet, azt visszaadja mind... vissza kell adnia! - folytatta mindinkább
               halkuló hangon. - A halottakat pedig úgyse lehet feltámasztani. A halottak nem
               bosszúállók! Azok csak megbocsátani tudnak! Emlékezz vissza Balázs bácsira, Elemér...
               Sírjában gyaláznád meg, örök nyugalmát rabolnád el, ha börtönbe, szégyenpadra
               hurcolnád a Sághvári nevet... Ugy-e, nem teszed ezt, Elemér? Ugy-e, nem teszed?</p>
            <p>- Nem teszem, nem! Éretted megbocsátok neki, Rudolf...</p>
            <p>- Ne sírj! - vigasztalta, midőn megérezte a homlokára hulló forró könnyeket, - nekem
               édes, nekem megváltás a halál! Magam kerestem a harcmezőn! Szent hitünk tiltja ugyan,
               hogy keressük a halált, de a hazáért és szabadságért az ilyen halál is erénnyé
               válik... Én is ezért halok meg. - Az utolsó szóval a búcsuzó lélek suhant ki a hülő
               ajkakon.</p>
            <p>Elemér ráborult s megcsókolta halvány homlokát, hideg ajkait és a lezárt
               szemeket.</p>
            <p>A lenyugvó nap vérvörös, búcsuzó sugarai megvilágították a mennyei békétől
               átszellemült arcot, ő pedig, mintha megbűvölték volna, nem tudott mozdulni, nem tudta
               tekintetét levenni róla... Feje fölött az összelövöldözött fák megperzselt lombjai
               susogtak titokteljes zizegéssel az esti szélben, a távolban pedig mindenfelé
               vontatott kürtjelek hangzottak... Az ellenség visszavonult, a csatazaj elnémult és az
               alkonyat szép és szent órájának ünnepélyes csendje leereszkedett a tájra...</p>
            
         </div>
        <div type="chapter">
            <head>
               XXI. FEJEZET.</head><head> ELNÉMULNAK A FEGYVEREK.
            </head>
            <p>Gábrielt a legnagyobb katonai dísszel temették el.</p>
            <p>Másnap Daun felkerekedett táborával, hogy a visszavonuló porosz királyt nyomon
               kövesse.</p>
            <p>A porosz király az egyesült osztrák-orosz sereget harcra készen találta maga előtt
               Kunersdorfnál.</p>
            <p>Tíz óra tájban mutatkoztak az első porosz lovas előőrsök, tizenegy óra felé pedig
               megérkezett seregével maga a király is és rögtön oly hevesen támadt a balszárnyon
               álló oroszokra, hogy ezek délutáni két óra felé lankadni, ingadozni kezdtek.</p>
            <p>Soltikoff egyik segédtisztjét erősítésért küldte Laudonhoz, akinek seregével Seydlitz
               tábornok hadteste nézett farkasszemet...</p>
            <p>- Míg Seydlitz nem mozdul, nem bonthatom meg a hadirendet... kis ideig tartsák még
               magukat! - üzente a fővezér. Azután tekintete Hadikot kereste, aki Elemérrel együtt,
               villogó szemekkel kísérte az ütközet folyását.</p>
            <p>- Semmi kétség, bármerre mozdulsz, Seydlitz tábornagy szüntelenül téged figyel
               távcsövével! - mondta Hadik, az ellenséget szemlélve.</p>
            <p>- Sejtem az okát! Kreuzer ezredes, akit a poroszok elfogtak, tanuja volt annak a
               tréfás párbeszédnek, amelyben Seydlitz megígérte királyának, hogy amiért engem
               magyar Seydlitznek neveznek, hát össze fogja mérni velem a kardját. Nem akar megtűrni
               egy vetélytársat! - nevetett Elemér.</p>
            <p>- Hallottam erről valamit! - biccentett Hadik.</p>
            <p>- Midőn pedig megtudta, hogy én vagyok Schwerin tábornagy halálának az oka, bosszut
               esküdött, hogy vagy megöl, vagy foglyul ejt. Azóta valósággal vadászik rám a harc
               forgatagában.</p>
            <p>- Távcsöve még most is folyvást kísér mindenfelé. Jó lesz, ha vigyázol magadra! Azt
               hallottam, kard- és szuronyvívásban ritkítja párját.</p>
            <p>Elemér vállat vont és nevetett. Azt hitte, hogy tábornagya most is tréfából
               komolykodik vele.</p>
            <p>- No, azért nem ijedünk meg tőle, bárhogy forgatja is a szablyát... Láttam én már
               karón varjut!...</p>
            <p>- De nem ettél belőle! - nevetett Hadik. De a másik pillanatban egyszerre
               elkomolyodott, mert látta, hogy Seydlitz megvillantja kardját, azután förgeteg
               módjára hadtestével balra kanyarodik és az oroszokra veti magát.</p>
            <p>Ugyanekkor vágtatott hozzája Laudon.</p>
            <p>- A gránátosokat magam vezetem. Tábornagy úr pedig a két mély úton hátba támadja
               hadtestével az ellenséget! - kiáltotta sebesen és fekete lován a harcvágyó magyar
               gránátosok élére száguldott.</p>
            <p>- Előre, magyar! Előre, fiaim! Veletek megnyerjük az ütközetet! - tüzelte őket. A
               gránátosok lelkes csatakiáltással feleltek és futó rohamlépéseik alatt dübörgött a
               föld.</p>
            <p>A porosz király egy magányos dombon álló zárda falaihoz támaszkodva, annyira
               belemerült lovasságának támadásába, hogy észre se vette a vízmosásokból előtörő
               magyar huszárokat.</p>
            <p>- Ezredes úr, az ott a porosz király! - kiáltotta egy vén őrmester a legelől száguldó
               Elemérnek.</p>
            <p>- Utánam hát! El kell fognunk! - kiáltotta Elemér felvillanó szemekkel s megeresztett
               kantárszárral száguldott a domb felé. A domb alján azonban a nyergét tartó heveder
               meglazult és a gyors rohanástól aláforduló nyereg lova fején keresztül repítette
               őt.</p>
            <p>- Semmi! Semmi! El kell fognunk a királyt! - kiáltott tüstént talpra szökve és
               kardjával kezében gyalog törtetett felfelé a domboldalon. Seydlitz észrevette a
               királyát fenyegető veszedelmet és villámgyorsan száguldott segítségére.</p>
            <p>Néhány pillanat alatt Elemér el volt vágva csapatjától és a minden oldalról reá
               zúduló kardcsapásokat elháritva, csak a zárdát igyekezett elérni, hogy legalább
               hátulról fedezve legyen.</p>
            <p>Az ádáz ordítozás és kardcsattogás a királyt is erre az oldalra csalta. Bámuló
               szemekkel méregette azt az embert, aki egy egész porosz csapattal felveszi a harcot
               és minden lépés, amit hátrafelé tesz, egy-egy nehéz lovasába kerül.</p>
            <p>- Adja meg magát kényre-kegyre, ezredes! - kiáltott felé a király, de Elemér válasz
               helyett széjjelcsapta a minden oldalról feléje meredő szablyákat és egy ugrással
               elérte a védő zárdafal szögletét...</p>
            <p>Hátát a mohos köveknek vetve, dacos, szikrázó szemekkel védte magát. Frigyes pedig
               szitkozódni, káromkodni kezdett, mint egy huszárőrmester, midőn ezredének legjobb
               vívóit harcképtelenné téve látta félreoldalogni.</p>
            <p>- Szégyeljétek magatokat! Egy ember csúffá tesz mindnyájatokat! - förmedt egy
               deresüstökű őrmesterre, a másik pillanatban pedig dühében felordított, mert Elemér
               egy nyalka hadnagynak kezéből csapta ki nehéz kosaras kardját, de úgy, hogy két ujja
               is utána repült.</p>
            <p>Ezalatt lent a domb tövében elkeseredetten folyt a küzdelem. A huszárok minden áron
               ki akarták vágni ezredesüket, de a nagy túlerővel szemben végre is hátrálniok kellett
               és midőn a vasasok üldözőbe vették őket, Seydlitz lángoló harcvággyal törtetett fel a
               dombra.</p>
            <p>- Ide hozzám! - kiáltott bosszusan a király. - Ez az ember vagy maga az ördög, vagy a
               te híres vetélytársad! Lássuk, mit tudsz!</p>
            <p>Seydlitz válasz helyett elordította magát és félreparancsolva mindenkit,
               diadalittasan dobbant Elemér elé. De önbizalma csakhamar heves ingerültségbe csapott
               át, midőn az első csapásoknál észrevette, hogy olyan vívóval áll szemben, amilyennel
               eddig még nem igen mérte össze kardját.</p>
            <p>A király egészen közelükbe lépett és az ütközetről is elfeledkezve, érdeklődve
               szemlélte a viadalt. Seydlitz ki akart tenni magáért és egy nehezen elhárítható
               csellel tört Elemérre. A két penge szikrázva csapott össze: a csel mesterien el volt
               hárítva.</p>
            <p>A király önkénytelenül éljent kiáltott. Seydlitz dühös szitkokat morzsolt fogai
               között és ballábával előre dobbantva, utána rántotta a jobbot is és olyan heves
               rohammal tört előre, hogy Elemér csak részben tudta elhárítani a döfést. Ellenfele
               kardja vállába hatolt, de ugyanabban a pillanatban az ő kardja is talált és
               végighasította a tábornagy fényes uniformisát.</p>
            <p>A kibuggyanó vérre Seydlitz hangos diadalordításban tört ki. A király újra
               felszólította Elemért, hogy adja meg magát. Nagy Frigyes az ellenségben is nagyra
               becsülte a vitézséget.</p>
            <p>Elemér azonban csak néma fejrázással felelt s ajkait erősen egymásra szorítva, a
               védelemből most támadásba csapott át. Oly dühvel támadt ellenfelére, hogy az csak
               jobbra-balra ugrálva tudott villámgyorsan cikázó kardja elől menekülni. Eközben egy
               másik csellel akart szerencsét próbálni, de Elemér oly erővel sujtott födetlenül
               maradt homlokára, hogy kardját elejtve, térdre bukott, arcát pedig vérpatak öntötte
               el az átvágott vastag prémes kucsma alól.</p>
            <p>Elemér erre egy pillanatra leeresztette a kardját. A háta mögött leselkedő vasasok
               felhasználva az alkalmat, egy nehéz köpönyeget dobtak a fejére és mielőtt csak
               mozdulhatott volna, rárohantak és leteperték. Kardját elvették tőle és csak a király
               közbelépte vetett véget a dulakodásnak.</p>
            <p>- Hasztalan minden ellenállás, ezredes úr! - kiáltott keményen. Elemérnek
               fogcsikorgatva kellett belenyugodnia, hogy fogoly. Seydlitz, aki eközben magához
               tért, letörülte arcáról a vért és katonás egyenességgel kezet nyujtott
               ellenfelének.</p>
            <p>- Csak karcolás az egész, a vastag prém felfogta a csapás súlyát. Majd, ha megint
               összekerülünk, remélem, több szerencsém lesz! - Egy tábori felcser sietve bekötötte
               homloksebét, azután újra lovára ült.</p>
            <p>Hadik eközben megkerülte a csatamezőt és ott ütött a poroszokra, ahonnan a támadást
               legkevésbé várták.</p>
            <p>E váratlan fordulat egészen kihozta sodrából a királyt. Komor redőkbe vont homlokkal,
               izgatott hangon lovát parancsolta elő.</p>
            <p>- Üljön lovára, ezredes úr és kövessen! - szólt érdesen, mire Elemér, megigazítva a
               megtágult hevedert, lovára ült. Az Odera hídja felé vágtattak, ahonnan jobban át
               lehetett tekinteni az ütközet tombolását.</p>
            <p>Az Odera a hóolvadástól és esőzésektől színig dagadt. Sodra örvényeket hányt, zúgott,
               rohant medrében és a híd hatalmas fagerendái csak úgy recsegtek, ropogtak a szilajul
               csapkodó hullámoktól.</p>
            <p>A lovak félve hegyezték fülüket és nyugtalanul topogtak. A király arca kissé derülni
               kezdett, mert csapatai szilárdul helytálltak. Seydlitz pedig, akit bekötött fejéről
               messziről meg lehetett ismerni, a pusztító kartácstűz ellenére makacsul támadta a
               magaslatokat.</p>
            <p>Megelégedetten bólintott, azután gúnyosan tekintett foglyára, aki mohó pillantásokkal
               kémlelt köröskörül és a kantárt tartó kezei láthatólag remegtek.</p>
            <p>- Hiába számítgat, ezredes uram! Elől-hátul ellenség, nincs út a menekülésre! -
               mondta gúnyosan.</p>
            <p>- De van! - rikkantott Elemér és sarkantyúját lova oldalába vágva, a kíséret
               szörnyülködő kiáltásai között, az emeletnyi magasból a megdagadt folyóba
               ugratott.</p>
            <p>A hídon állók ijedve rángatták vissza ágaskodó lovaikat. Elemért pedig, aki
               fel-felbukkant a hullámok közül, a folyó zajló sodra sebesen ragadta lefelé. A forgó
               örvényeket, a gránátosok golyóit, melyek magasra csapkodtak, fecskendezték körülötte
               a vizet, sikerült elkerülnie. Szerencsésen kikapaszkodott a szárazra és egy elesett
               nehéz-vasas kardját és pisztolyát felragadva, utat vágott magának az ellenségen
               keresztül övéihez.</p>
            <p>Még a hídon álló porosz király is meghallotta, olyan egetverő örömrivalgás harsant
               fel huszárjai között, midőn Elemér csurom vizesen közéjük ugratott.</p>
            <p>Hadik csak messziről üdvözölte kardjával, mert ekkor már megint a mieink voltak
               előnyben, és a trombiták mindenfelől általános rohamra harsantak.</p>
            <p>Seydlitz kétségbeesett erőfeszítéssel rontott újra, meg újra a körülfekvő
               magaslatoknak, melyeknek bokrai közül állandó fegyvertűz ropogott. A dombtetőről
               pedig mindannyiszor irtózatos kartácstüzelés vetette vissza. Halottak és sebesültek
               borították a vértől áztatott harcmezőt...</p>
            <p>A nap már utolsó sugarait lövellte, midőn a király kétségbeesve és a halált keresve
               visszaszáguldott a zárdaépülethez, ahol maga akart döntő rohamban szörnyen
               megtizedelt csapatai élére állani.</p>
            <p>De kísérői nem engedték, és második Frigyes ajkát véresre harapdálta, könnytől izzó
               szemekkel nézte, mint robbannak vészes fergetegként s földetrázó dübörgéssel a
               hadtestek egymásra, mint kavarodnak, omlanak egy szörnyű gomolyaggá. Seydlitz
               fehérkendős feje hol itt, hol ott villan ki, egyszerre látni, amint szembe találkozik
               megint magyar vetélytársával, aki rövid viadal után, levágja lováról...</p>
            <p>Emberei ugyan dühös viadallal kimentik a zürzavarból, de Seydlitz megsebesülése
               kilopta a katonákból a lelket s az amúgy is erősen ingadozó csapatoknak általános jel
               volt a futásra. A sötétség beálltával a porosz sereg minden ponton megverve, futott,
               menekült Ötscher felé.</p>
            <p>- Felséged nem jól őrizte meg magyar vetélytársamat! - tréfált halvány ajakkal
               Seydlitz, midőn sebesülten elvitték a király előtt. Frigyes futó csapatait elkerülve,
               mellékutakon jutott a falucska felé, ahonnan másnap tovább vonult.</p>
            <p>Az osztrák-orosz sereg azonban nem üldözte a poroszokat, mert vezéreik meghasonlottak
               egymás között. Daun mindenáron előre akart nyomulni, Soltikoff ellenben makacsul a
               visszavonulás mellett volt.</p>
            <p>- No, mondhatom, szépen vagyunk!- szólott Hadik fejcsóválva, a viharos haditanács
               után, ahol a két fővezér majd hajbakapott egymással.</p>
            <p>- De hát mi ütött ehhez a muszkához, hogy egyszerre annyira hátrafelé szeretne menni
               - kérdezte Elemér.</p>
            <p>- Nem érted a csiziót! Soltikoff be akarja magát hízelegni a trónörökösnél, Péter
               nagyhercegnél, aki legnagyobb tisztelője és bámulója Frigyes király hadvezéri
               lángeszének. Erzsébet cárnő halálos beteg, napjai már meg vannak számlálva...</p>
            <p>- Úgy! - felelt Elemér vontatottan. A hosszú fegyverszünet, amitől félt, nem
               következett be, mert Daun Soltikoff segítsége nélkül is folytatta a harcot és Drezdát
               elfoglalta. Midőn a porosz király Fink tábornokot küldte háta mögé, hogy bekerítse, a
               hadiszerencse szeszélye úgy fordította meg a dolgot, hogy Maxennél Daun kerítette be
               Finket és elfogta egész táborával és teljes hadfelszerelésével együtt.</p>
            <p>E diadalban az oroszlánrész Tornyallyai Elemér ezredest illette, aki pár nap mulva
               azzal tetézte dicsőségét, hogy Dierke porosz tábornokot is elfogta kétezer emberével
               együtt. Daun őt bízta meg, hogy a fényes hadizsákmányt, a győzelem hírével együtt,
               uralkodónője lábai elé rakja, arról azonban nem szólt semmit, hogy egy gyorsfutár őt
               napokkal megelőzve, vitéz tettének hírével már útban van Bécs felé.</p>
            <p>A Burg nagytermében, a miniszterek, főméltóságok és a birodalom nagyjainak
               jelenlétében fogadta a királynő a fiatal ezredest, aki mögött a győzelmesen elfoglalt
               hadizászlók egész erdeje lengett, lobogott. Midőn a diadal hevétől újra felhevülten,
               férfiasan csengő hangon bevégezte jelentését, a királynő hátranyúlt és kegyesen
               mosolygó arccal egy drága foglalatú kardot nyujtott neki.</p>
            <p>- Tábornok úr, - szólt nyomatékkal - Kunersdorfnál elvesztette kardját, királynéja
               egy másikat nyujt önnek, hogy trónját és országát továbbra is hősiesen
               védelmezhesse...</p>
            <p>- Felség! - rebegte elfogódva Elemér, miközben féltérdre ereszkedve, hálás hódolattal
               csókolta a királyi hölgy jobbját. A királynő még azzal is megbízta, hogy ő vigye meg
               Daunnak táborszernaggyá való kineveztetését, valamint a többi kitüntetetteknek szóló
               kinevezéseket is.</p>
            <p>Mialatt az elfoglalt zászlókat bemutatták és egyenként meghajtották a trón előtt,
               Elemér tekintete végigröppent a jelenlevők díszbe öltözött alakjain, de
               kimondhatatlan bámulatára, a kamarások és titkos tanácsosok csoportjában nem látta
               Sághvári Ottó sötét, szikár alakját. Nem állhatta meg, hogy távozóban meg ne kérdezze
               az okát Ghillányi tábornoktól.</p>
            <p>- Bizony, édes öcsém, őkegyelme végleg kiesett a kegyből. Az okát ugyan nem tudom, de
               Ákos azt állítja, hogy miattad történt. Azt híresztelik, hogy Hadik és Nádasdy
               ugyancsak lefestették őt őfelsége előtt, noha neje, aki királynénknak egyik
               legkedvesebb udvarhölgye volt, mindent elkövetett, hogy őfelségét megengesztelje. De
               ez se használt! A főudvarmester azt a jó tanácsot adta neki, hogy jó lesz, ha
               egyideig jószágaira vonul s nem mutatkozik, amíg nem hívják!</p>
            <p>Erről beszélgetve, megérkeztek a Ghillányi-palotába, ahol a fiatal tábornokot a
               legnagyobb örömmel fogadták. Ákos ekkor már a császárvárosnak egyik leghíresebb és
               legkeresettebb ügyvédje volt és a főurak közül az volt a legboldogabb, aki ügyének
               védelmére megnyerhette. A nagyasszony annyira boldog volt, hogy szinte félt ettől a
               nagy boldogságtól és szerencsétől; ezt Elemérnek bizalmasan meg is vallotta.</p>
            <p>- Csak egy aggályom van még, - folytatta tréfás szigorral Hedvigre mutatva, - ez a
               lány a nyakamra vénül! Pedig már többen kérték s mindannyival fényes szerencsét
               csinálhatott volna, de valamennyit elutasította. Ha pedig az okát kérdezem, nem
               felel! Néked bizonyosan megmondja! Pirongasd hát meg te, édes fiam, a te szavadra
               nagyon hallgat...</p>
            <p>Elemér Hedvigre nézett, aki édes zavarral sütötte le szemeit lángoló tekintete előtt.
               A nap e kedves családi körben rövid óraként telt el és Elemér csak akkor rezzent fel,
               midőn az alabástrom-oszlopokon álló óra ércesen rezgő hangon verte el az éjjeli
               tizenegy órát.</p>
            <p>- Ej, de hamar elmúlt az idő! Nem maradhatnál még egy napig nálunk, édes fiam? -
               kérdezte sajnálkozva a nagyasszony és sajnálkozásának sóhajtó visszhangja támadt
               Hedvig részéről is.</p>
            <p>- Nem lehet, drága nénémasszony! - felelte Elemér és felállott, hogy elbúcsúzzék.
               Midőn a búcsúnál Hedvigre került a sor, pici kezét a magáéba szorította és mélyen a
               szemébe nézett.</p>
            <p>- Hedvig! Azt hiszem, nemsokára vége lesz a háborúnak... Akkor eljövök és megkérdezem
               tőled, miért utasítottad vissza kérőidet? Eljöhetek-e és felelsz-e rá?</p>
            <p>- Jöjj! - felelte a leány édes, biztató tekintettel s biztató meleg
               kézszorítással.</p>
            <p>Ez a «nemsokára» azonban majdnem három évig tartott! Közben már Elemér, mint
               tábornok, hősi babérjait a marienburgi, torgaui, schweidnitzi és breibergi
               ütközetekkel szaporította. Végre Hubertusburgban megkötötték a békét és ezzel
               befejeződött a hétéves háború, - amelyben azért folyt el annyi vér, azért esett el
               annyi jó vitéz, hogy minden úgy maradjon, amint volt a háború előtt: Frigyes király
               megtartotta Sziléziát, de lemondott Szászországról. A békekötés napjára egy hónappal
               ugyanazon napon nevezte ki a királynő gróf Hadik Andrást budai várparancsnokká.
               Elemér volt az első, aki fényes állásában üdvözölte őt.</p>
            <p>- Köszönöm fiam! A háborúnak vége, most jössz te sorra, hogy elérjed nehezen kivívott
               boldogságodat és szerencsédet! - felelt rá Hadik. Elemér boldogságtól ragyogó
               szemekkel bólintott.</p>
            <p>- Holnap megyünk Bécsbe!</p>
            
         </div>
        <div type="chapter">
            <head>
               XXII. FEJEZET.</head><head> A CSEL NEM SIKERÜL.
            </head>
            <p>A végnélküli háborúk viharos évei után a boldog és munkás béke korszaka következett.
               Mária Teréziának a megpróbáltatások nehéz idejében napról-napra alkalma nyilt, hogy a
               magyar nemzet őszinte ragaszkodásáról és önfeláldozásáról megbizonyosodjék. A hálás
               királynő nem is felejtette el azokat a szolgálatokat, amelyeknek segítségével a
               magyar nép diadalról-diadalra vitte a trón ügyét...</p>
            <p>Nyolcat ütött a Szent István-templom messzebúgó harangja, amikor a királynő már
               dolgozószobájában ült. Széles tölgyfaíróasztalán jelentések és rendeletek, levelek
               és kérvények hatalmas tömege tornyosult. Szolgálattevő tisztje az iratokat úgy
               rendezte, hogy a magyar kérvények és levelek külön csoportba voltak osztva: a
               királynő először ezeket nézte át. Egy vastag iratcsomó különösen felkeltette
               figyelmét. Kihúzta a többi közül és egy pillantást vetett a sűrűn teleírt lapokra.
               Hófehér, áttetsző arcbőre hirtelen kipirosodott, homlokát összeráncolta és heves
               mozdulattal becsengette a szolgálattevő tisztet.</p>
            <p>- Ismeri ezt az iratcsomót?</p>
            <p>- Igenis, felséges asszonyom, az iratok rendezése közben kezembe került - felelt mély
               meghajlással.</p>
            <p>- A tartalmát is ismeri? - pattant fel Mária Terézia.</p>
            <p>A tiszt elsápadt, de erőt vett magán és tisztelettudó hangon adta meg a
               feleletet.</p>
            <p>- Parancsom úgy szól, hogy az iratokat, leveleket és kérvényeket rendezzem és az
               előírt csoportokba osztva készítsem az íróasztalra. Nem merészelném túllépni
               kötelességem határát, meg esküm is kötelez.</p>
            <p>Mária Terézia megenyhülten lépett felé.</p>
            <p>- Nem akartam megbántani, ne haragudjék rám. Hanem a panaszlevél tartalma annyira
               kihozott sodromból, hogy... különben hagyjuk ezt! Hanem azt meg tudná-e mondani, ki
               adta át ezt az iratcsomót?</p>
            <p>A tiszt néhány pillanatnyi töprengés után felkapta a fejét és határozott hangon
               jelentette ki:</p>
            <p>- Nem tudom, felséges asszonyom. De, ha szabad a magam észrevételét is közölni, nekem
               is feltünt ez az irat. Hajnalban még nem volt a többi között, erre megesküszöm. Hét
               óra után a reggelimet fogyasztottam el a folyosó végén levő szolgálati szobában és
               mire visszatértem, ez a kérvény a többi közé volt dugva. Feltünt nekem már csak
               szokatlan vastagsága miatt is, de aztán nem hederítettem rá többet, azt hívén, hogy
               talán előbb elkerülte a figyelmemet.</p>
            <p>A királynő érdeklődéssel hallgatta a jelentést, aztán nyugalmat erőltetve magára,
               kegyesen elbocsájtotta a még most is szorongó szolgálattevő tisztet.</p>
            <p>Az összehajtott irat külső fedelén cirkalmas írással a következő szöveg állt:</p>
            <p>Mária Terézia igazságos királyasszonyunk saját</p>
            <p> felséges kezébe</p>
            <p> alázatos panaszirata</p>
            <p> egy hűséges alattvalójának</p>
            <p> egy hűtlen alattvaló ügyében.</p>
            <p>Az irás pedig eképpen szólt:</p>
            <p>«Felséges Királyasszonyom!</p>
            <p>A rossz lelkiismeret adja a tollat kezembe. Hosszú évek óta tudomással bírok egy
               képmutató és veszedelmes magasrangú tisztjének viselt dolgairól. Eddig hallgattam,
               mert a szóbanforgó katonatiszt, Tornyalljai (azelőtt Véghvári) Elemér tábornok a
               háborúk alatt inkább gonosz és erőszakos hajlamait, mint a trón iránti hüségét
               követve vakmerő harcosnak bizonyult. A csaták tüzében pedig minden fegyveres kézre
               szükség volt és királynőm nyugalmát sem merészeltem háborgatni. Lelkiismeretem
               iszonyú viharát azonban tovább nem tudom visszafojtani és alázatos hűséggel tárom
               fel a hitvány hamisító, tolvaj és gyilkos igazi arcát. Bár elmúlt bűnökről rántom le
               a leplet, célom az, hogy Felséges Asszonyunkat óvjam egy olyan álnok ember
               közellététől, aki semmitől sem riad vissza. Ki tudja, hogy aljas ösztönei mikor
               fognak talán oly mélyre is süllyedni, hogy királyasszonyára is bűnös kezet emeljen?
               Véghvári Elemér már gyermekkorában is ravasz, álszent és gonosz célokra törő ifjú
               volt. Sághvári Balázs földbirtokos kegyeibe férkőzött, aki saját gyermekeként
               nevelte. Ellátta őt minden jóval, azonban a hűtlen fiú csak egy célt látott:
               nevelőatyját arra akarta bírni, hogy végrendeletében egyetlen örökösévé tegye. Midőn
               ez a már-már sikerrel kecsegtető terve majdnem megvalósult, nevelőatyja egy borzalmas
               szerencsétlenség alkalmával életét vesztette és így a végrendelet alapján Sághvári
               Ottó kamarás, Felséges Asszonyom kedvelt udvarhölgyének derék férje lett az örökös. A
               gonoszlelkű fiú csak a temetést várta meg és máris világgá ment, miután a szigorú, de
               igazságos Sághvári Ottó kamarás házában most már szétfoszlott minden reménye, hogy
               bűnös terveit megvalósíthassa. Aljas hajlamait követve egy bűnbarlangba került, ahol
               hosszá ideig pénz- és okirathamisítással foglalkozott, majd Bécsbe kerülvén, egy
               toborzó őrmestertől nagyobb összeget kicsalt és elmenekült. Ezután Pozsonyban bukkant
               fel, ahol egy liget elhagyatott ösvényén békés járókelőkre támadt és kettőt közülök
               súlyosan megsebesített. A megrögzött gonosztevő bünlajstromát hosszú lenne
               felsorolni.»</p>
            <p>A királynő egyre izgatottabban forgatta a lapokat, amelyeken hemzsegett a sok
               képtelen rágalom, esztelen vádaskodás. Elemér barátját, Ákost sem kimélte ez a
               felháborító hamisítvány, őt is elvetemült, mindenre képes gonosztevőnek állította be.
               Végül arra utalt, hogy Elemér, ez a hitvány csaló, Sághvári Balázs végrendeletét is
               meg fogja támadni, hogy Sághvári Ottó kamarást, gyűlölt ellenségét nyomorba
               taszítsa.</p>
            <p>A királynő keblében szörnyű viharok dúltak. Higyjen-e a vádaknak? Elemér, a
               legvitézebb és legönfeláldozóbb katona, annyira megtévesztette volna? Nem, nem lehet
               igaz! De mégis, mintha Hadik és Nádasdy túlságos hévvel pártfogolták volna a fiút.
               Talán őket is megtévesztette!</p>
            <p>Nyugtalan léptekkel, csüggedt arccal járkált fel-alá, de lelkének gyötrelmes kétségét
               nem tudta csillapítani.</p>
            <p>Az előcsarnokban a kihallgatásra várakozók nem tudták mire vélni, hogy a királynő,
               aki maga a megtestesült pontosság, kilenc órakor még mindig nem kezdi meg a
               kihallgatásokat. Gróf Hadik András, most már Buda várparancsnoka, ugyancsak
               izgatottan kérdezte a szolgálattevő tisztet:</p>
            <p>- Csak nem történt valami baja a felséges asszonynak? Eredj, nézd meg.</p>
            <p>- Vitéz várparancsnok uram, hivatlanul nem szabad benyitnom, így szól a parancs, - és
               összeütött bokával feszes állásba vágta magát.</p>
            <p>- Nincsen olyan parancs, amit ne lehetne megszegni, ha királynőnket veszélyben
               hisszük - azzal félretolta az útjába álló tisztet és határozott mozdulattal lenyomta
               a kilincset.</p>
            <p>A királynő dúlt arcát megpillantva, csak igazolva látta vakmerő lépését.</p>
            <p>- Grácia, felséges királynőm, hogy parancsa ellenére így betörtem, de azt hittem,
               hogy talán rosszullét fogta el.</p>
            <p>Mária Terézia könnyes szemmel nyujtotta kezét, amelyre Hadik hódolatteljes kézcsókot
               lehellt.</p>
            <p>- Hű Hadikom, minden reményem magában van! Tegye a kezét a szívére és mondja meg
               őszintén, milyen embernek ismeri Tornyalljai Elemért?</p>
            <p>A várparancsnok meglepetve, szinte gépiesen követte a királynő parancsát.</p>
            <p>- Felséges asszonyom, birodalmának hű lakói között keresve sem találna kiválóbb,
               tisztalelkűbb, becsületesebb és önfeláldozóbb alattvalót Tornyalljai Elemér
               tábornoknál! Erre esküszöm. Isten engem úgy segéljen!</p>
            <p>A királynő megkönnyebbülten sóhajtott fel.</p>
            <p>- Mázsás kő esett le szívemről! Életem legszörnyübb napja lett volna a mai, ha
               kiderült volna, hogy Tornyalljai tábornok nem az, akinek ismertem.</p>
            <p>Hadik vérvörös arccal, felháborodva dobbantott egyet, de akkorát, hogy a nehéz keleti
               szőnyegekkel borított padló beléremegett.</p>
            <p>- Ki meri az ellenkezőjét állítani? Ha nemes úr, pisztolyom elé kényszerítem, ha nem
               az, Bécs utcáin végigkorbácsolom a bitangot!</p>
            <p>Hirtelen észbekapott.</p>
            <p>- Bocsánat, királynőm, hogy az indulat elragadott. De Elemért bántani nem
               engedem!</p>
            <p>Mária Terézia arcán könnyű mosoly futott végig.</p>
            <p>- Köszönöm! Nem is hiszi, milyen igaz szolgálatot tett nekem. Különben - olvassa! -
               és a hitvány vádakat árasztó panasziratot átnyujtotta.</p>
            <p>Olvasás közben Hadik többször felháborodottan csapott kardjára, majd megvetéssel
               hajította az íróasztalra az iratcsomót.</p>
            <p>- Felséges asszonyom, katonaember vagyok és férfi: erre a szennyes írásra a méltó
               választ csak fegyverrel tudnám megadni!</p>
            <p>- Csillapodjék, kedves hívem, felháborodását értem és mégis azt kívánom, hogy egy
               lépést se tegyen ez ügyben. Az elégtételt bízzuk Tornyalljai Elemér tábornokra. Róla
               van szó, álljon ő helyt önmagáért. Megsértenők, ha bárki is beleavatkozna a
               dologba.</p>
            <p>- Az alávaló kamarás... - kiáltott fel Hadik.</p>
            <p>A királynő meglepetve fordult feléje.</p>
            <p>- Kicsoda? Milyen kamarásról beszél?</p>
            <p>Hadik a csodálkozás és megdöbbenés hangján válaszolt.</p>
            <p>- Hát felséged nem is sejti, hogy Sághvári Ottó kamarás bűnös agyának szüleménye ez
               az írás?</p>
            <p>És Hadik, aki eddig csak óvatos célzásokat tett királynője előtt Elemér dolgairól,
               most az elvetemült vádaskodás hatása alatt mindent töviről-hegyire elmondott.</p>
            <p>A királynő hol elsápadt, hol elvörösödött haragjában.</p>
            <p>E beszélgetés hatása nem is maradt el, mert Sághvári Ottó kamarás neje, aki belső
               udvarhölgyei közé tartozott, tüstént kegyvesztett lett, annál is inkább, mert rövid
               vallatás után kiderült, hogy a vádoló írást ő csempészte a kérvények közé.</p>
            <p>Midőn a történtek Elemér tudomására jutottak, kihallgatást kért a királynőnél. A
               találkozás megható volt, bár nagyon rövid ideig tartott.</p>
            <p>- Királynői méltóságomat és vitéz tábornokomba vetett bizalmamat alacsonyítanám le,
               ha a kétségtelenül hitvány szándékú cselszövő vádaskodásának hitelt adnék.
               Tornyalljai Elemér tábornok oly tisztán áll előttem, mint annakidején Véghvári
               Elemér!</p>
            <p>Elemér ellenkezni próbált.</p>
            <p>- De felséges királynőm...</p>
            <p>Mária Terézia hevesen a szavába vágott.</p>
            <p>- Nem, ne is beszéljen. Csak arra igyekezzék, hogy a végrendeletnek mielőbb
               hivatalosan érvényt szerezzen, hogy a gaz cselszövő végleg eltünjön szemünk elől.</p>
            <p>Elemér meghatódott szívvel mondott köszönetet és kipirult arccal rohant le a
               márványlépcsőn. Sarkantyúja diadalmasan pengett, kardja ütemesen verődött ragyogó
               csizmájához.</p>
            <p>- Tüstént Ákoshoz sietek, hogy az ügyvédi formaságokat sürgessem. Most már nemcsak a
               magam nyugalma, Hedvigemmel való boldogságom, de királynőm óhaja is siettet, -
               gondolta magában, miközben gyors léptekkel rótta az utcát. Egy vendéglő előtt majd
               fellökött egy köpenyes járókelőt.</p>
            <p>- Bocsánatot kérek, - mormogta fogai közt.</p>
            <p>- Semmi baj, Tornyalljai Elemér tábornok úr!</p>
            <p>Elemér meghökkenve kapta fel a fejét.</p>
            <p>Egy ismeretlen arc alattomos, édeskés mosollyal nézett felé.</p>
            <p>- Kicsoda ön és honnan ismer engem?</p>
            <p>- Ki ne ismerné a vitéz tábornok urat? Ami pedig engem illet, csekély személyem oly
               jelentéktelen, hogy szóra sem érdemes.</p>
            <p>- Ez az arc... ez az arc valahonnan ismerős! Mintha már láttam volna valahol! -
               tünődött Elemér.</p>
            <p>Az idegen mézédes hangon folytatta:</p>
            <p>- Minő szerencsés véletlen ez a találkozás! Éppen egy levelet kellett volna tábornok
               úr lakására vinnem, így most megtakarítottam egy utat. Ha nincs kifogása ellene, a
               levelet mindjárt át is adom.</p>
            <p>Elemér gyanakvó mozdulattal tépte fel a borítékot. A kusza sorokból Tarafás Bence
               uram írását ismerte fel.</p>
            <p>«Vitéz tábornok uram! Egy váratlan baleset ágynak döntött, ezért nem tudom
               személyesen felkeresni. Életbevágóan fontos ügyben, a végrendelet és jövője dolgában
               van sürgős közölnivalóm! Senkinek ne tegyen említést e levélről és siessen, ahogyan
               csak tud.</p>
            <p>Örök híve </p>
            <p> Tarafás Bence.»</p>
            <p>Sághvári Ottó bosszúja elől egy Bécs határában levő elhagyatott házba rejtőzött a
               megtért nevelő. Elemér habozás nélkül oda indult. Egy darabig gyalog ment, majd
               türelmét vesztve, fogatot bérelt, hogy egyetlen percet se veszítsen. Izgalmában fel
               sem tünt neki, hogy mialatt ő a levelet olvasta, a gyanús idegen eltünt.</p>
            <p>Óvatosságból a rejtekház előtt kétszáz méterrel kiszállt és futva igyekezett célja
               felé. Tudta, hogy a ház kapuja állandóan zárva van és a néma portás, Tarafás Bencén
               kívül a ház egyetlen lakója, csak a titkos jelre, a hármas szaggatott kopogtatásra
               nyitja ki a kaput. Szokatlanul gyorsan nyilt ki a kapu és döngve csapódott be utána,
               siettében még hallotta, hogy a súlyos vaskeresztpánt is lecsapódik.</p>
            <p>Szorongó érzés fogta el. Sohasem félt még életében, kereste a veszélyt, de mindig
               csak a nyilt harcot szerette. A ház olyan furcsán néma volt, a portás is eltünt.</p>
            <p>- Mi bajom történhetik? - gondolta és egyik kezével kardját megmarkolva, halkan
               bekopogtatott.</p>
            <p>Nyikorogva csapódott ki a szárnyas ajtó, a szobába lépve szokatlan félhomály fogadta.
               A zsalugáterek leeresztve, az ablakok befüggönyözve.</p>
            <p>- Hol van, Tarafás uram?</p>
            <p>- Itt - szólalt meg egy fojtott hang a szoba sarka felől, ahol az ágy állt.</p>
            <p>- Miért van itt ilyen egyiptomi sötétség? - kérdezte a sötétben tapogatózva.</p>
            <p>- Mert a mi dolgunknak a sötétség a barátja, - kiáltott egy ismerős hang.</p>
            <p>E pillanatban hatalmas tenyér tapadt Elemér szájára. Hiába kapott kardja után, mert
               vasmarkok szorították le izmos karjait. Érezte, hogy kezét-lábát összekötözik,
               csuklóján a kötél éles, hasító fájdalmat okozott.</p>
            <p>Viaszgyertyák gyulladtak meg és a sápadt fényben kétségbeejtő kép tárult szemei
               elé.</p>
            <p>Tarafás Bence uram valóban ágyhoz volt kötve, de a szónak nem jelképes értelmében,
               mert nyakától bokájáig keresztül-kasul feszes kötelek szorították sovány testét. Arca
               egészen elkékült az erőlködéstől, ahogy kötelékeitől szabadulni akart.</p>
            <p>Egy keskeny, hosszúkás asztal mögött két sötétarcú alak ült.</p>
            <p>- Sághvári Ottó! - hördült fel Elemér - légy átkozott!</p>
            <p>A kamarás gúnyos mosollyal ingatta fejét.</p>
            <p>- Ejnye-ejnye, ne olyan hevesen Véghvári, azaz bocsánat, Tornyalljai Elemér tábornok
               uram. - Dühösen felugrott. - Nekem ugyan nem tábornok, hanem neveletlen és hitvány
               tacskó, aki ismeretségünk első percétől fogva keresztezte számításaimat. No, de most
               ütött a leszámolás órája!</p>
            <p>- Mi a kívánsága, kamarás uram - szólalt meg büszke hanghordozással Elemér.</p>
            <p>- Jó lesz a fölényes gőggel alábbhagyni, mert saját helyzetén ront csak vele! -
               sziszegte fogai között a másik, feketeköpenyes alak, akiben Elemér megdöbbenve
               ismerte fel Tarafás uram levelének átadóját.</p>
            <p>A fogoly ugyancsak meglepett arcot vághatott, mert a feketeköpenyes gúnyosan vetette
               felé:</p>
            <p>- Úgy-e csodálkozik, hogy megelőztem? No igen, a jó hír gyors lábakon fut. Már pedig
               sietnem kellett a jó hírrel, hogy a tábornok urat, magas látogatónkat, kellő
               fogadtatásban tudjuk részesíteni! Hahahaha!</p>
            <p>Elemér nyers hangon kiáltott az idegenre.</p>
            <p>- Mit vesztegeti az időt felesleges fecsegéssel, halljuk mit kívánnak? Pénzem,
               vagyonom nincsen...</p>
            <p>- Óh, óh, kis ibolyácska, csak ne szerénykedjék! Hát a végrendelet, az örökség, a
               kastély?!...</p>
            <p>- Hát így állunk - nevetett fel Elemér megkönnyebbülten - nos, akkor hamar
               végezhetünk. Önök most az erősebbek, diktálják a feltételeket.</p>
            <p>Pokoli vigyorgás torzította el a kamarás úr arcát.</p>
            <p>- Nemes, nagylelkű úr vagy, hogy ilyen könnyen beadod a derekadat. Bezzeg a
               királynőnél...</p>
            <p>Rekedt kiáltással vágott közbe a fogoly.</p>
            <p>- Hitvány gazember, hogy mered bűnös ajkadra venni fennkölt királynőnk nevét!</p>
            <p>- Csak ne olyan hevesen, fiatalember! - hangzott a gúnyosan leereszkedő válasz.</p>
            <p>Elemér csüggedten hallgatott. Egyszerre tudatára ébredt reménytelen helyzetének és
               szomorúság fogta el.</p>
            <p>- Nem ellenkezem, végezzenek velem - szólt halk megadással.</p>
            <p>A viaszgyertyák sercegve lobogtak, Tarafás uram kétségbeesetten vergődött kötelékei
               között. Szólni nem tudott, mert szájába hatalmas kendőt gyömöszöltek.</p>
            <p>Sághvári Ottó összeborzongott.</p>
            <p>- Tégy csak egy hasábot a tűzre, egészen átfáztam a hosszas várakozásban, Ulrik!</p>
            <p>- Ulrik... Eckhardt Ulrik... - mormolta maga elé Elemér. És lelki szemei előtt
               egyszerre megjelent ifjúkora, a kastély, a komédiások a faluban, a titokzatos
               idegen, aki Sághvári Balázst, nevelőatyját oly szörnyű vádakkal illette. Persze,
               Ulrik, a cinkostárs!</p>
            <p>A megszólított sértett gőggel hajolt a kandalló elé és az izzó parázsra néhány hasáb
               fát vetett.</p>
            <p>Sághvári Ottó hatalma tudatában széles gőggel terpeszkedett el az asztal mögött és
               lassú, kimért hangon intézte szavait a fásultan maga elé meredő Elemérhez.</p>
            <p>- Először is tegyünk félre minden haragot és gyűlöletet. Látom, hogy a gonosz szellem
               tüzel szemeidből, de végy erőt magadon, ha kedves az életed és - szeretteid
               élete.</p>
            <p>Elemér arca fájdalmasan rándult össze.</p>
            <p>- Csak semmi izgalom! - folytatta kínzó lassúsággal a kamarás. - Bosszúszomjamat,
               amit hosszú évek óta kielégítetlenül hordozok magamban, most elolthatnám. De
               nagylelkű leszek: nem kell életed! Menyasszonyodnak, barátodnak, Ghillányi-Erzburg
               Ákosnak, sőt a hitszegő Tarafásnak sem fog hajaszála görbülni, ha a birtokodban levő
               végrendeletet kiadod nekem, hogy örökre megsemmisíthessem! Ulrik titkárom kíséretében
               most hazamégy a lakásodra és átadod neki a végrendeletet. Azonban előbb tiszti
               becsületszavadat adod, hogy nem szöksz meg, Ulriknak nem esik bántódása és e dologról
               mindaddig hallgatsz, amíg szavad alól fel nem oldlak.</p>
            <p>Elemér tehetetlen dühében véresre harapta ajkát.</p>
            <p>- Átkozott kutyák! - gondolta magában. De erőt vett féktelen dühén és gúnyos
               mosollyal, foghegyről felelt.</p>
            <p>- És ki biztosítja az urakat, hogy adott szavamat be fogom tartani?</p>
            <p>A kamarás meghökkent. Ulrik is gyanakodva hordozta végig tekintetét a foglyon. A két
               cinkos az ablakmélyedésbe vonult és izgatott tanakodásba kezdett. Végül is úgylátszik
               megtalálták a kielégítő megoldást, mert a kamarás diadalittasan szólalt meg:</p>
            <p>- Igazad van! Ha magad is kételkedsz adott szavad szentségében, ugyebár nem sértődsz
               meg, ha mi is hasonló véleménnyel vagyunk. Ezért a következő megoldást választottuk:
               átadod lakásod kulcsát Ulrik barátomnak, ő Tarafással elmegy oda és együtt elhozzák
               a végrendeletet. Ha Tarafás megy vele, a házbeliek nem foghatnak gyanút, mert
               valószínűleg nem először jár házadban. Addig pedig te itt maradsz túsznak. Remélem,
               szórakoztató társaságomban nem fogsz túlságosan unatkozni. Van talán valami
               kifogásod? Roppantul fájlalnám, ha érzékenységedben megbántottalak volna! - Tábornok
               úr, szabad kérnem tehát lakása kulcsát! Óh jaj, minő feledékenység. Egészen kiment a
               fejemből, hogy ön furcsa szenvedélyének hódolva guzsbakötve üldögél a sarokban.
               Akkor, ha meg nem sértem - magam veszem ki zsebéből a Szézám kapujának kulcsait.</p>
            <p>Elemér egész testében remegett az indulattól, Sághvári Ottó ezt a félelem remegésére
               magyarázta.</p>
            <p>- Ne félj, nem bántalak, csak a kulcsocskákat keresem. Hopp! Már meg is vannak! Ez a
               nagyobb bizonyára az ajtó kulcsa, a három kisebbik közül az egyik csak jó lesz
               íróasztalod fiókjához. Mert remélem, rendszerető ember vagy és ott tartod irataidat.
               Most pedig Tarafás uram, magán a sor. Ulrik, szabadítsd meg a derék férfiút
               kötelékeitől.</p>
            <p>Ulrik kényszeredetten engedelmeskedett. A kamarás úr iránt érzett dühét szegény
               Tarafáson bosszulta meg, mert miközben éles tőrével a köteleket elvágta, utoljára még
               jókat rántott rajtuk. A megkínzott Tarafás torkából hörgő nyögések törtek elő. Amikor
               végre szájából is kivette a kendőt - elkékült arccal kapkodott levegő után.</p>
            <p>Elemér szánakozva szemlélte a meggyötört nevelőt. A kamarás úr ellenkezőleg nagyon
               mulatságosnak tartotta Tarafás uramat, mert görcsös nevetésben tört ki.</p>
            <p>Ulrik vészjósló tekintettel nézett körül.</p>
            <p>- Ne vesztegessük drága időnket, gyerünk!</p>
            <p>- Úgy van, induljatok - adta ki a parancsot a kamarás, - különben várjatok egy
               pillanatig. Hosszú az út Bécs közepéig, addig kihül a kandalló. Ulrik, vess csak még
               néhány hasábot a tűzre!</p>
            <p>A titkár megvetőleg adta tovább az utasítást:</p>
            <p>- Tarafás uram, vessen csak egy pár hasábot a tűzre. Görcsbefogott derekának nem fog
               ártani egy kis hajlongás.</p>
            <p>Tarafás uram egykori cinkosának parancsát biborvörösre gyúlt arccal teljesítette.
               Szeme káprázott, amint a parázsló hasábokra tekintett.</p>
            <p>E pillanatban kétségbeesett gondolat villant át agyán.</p>
            <p>Puszta kezével hirtelen kirántott egy félig üszkös fahasábot és villámgyors
               mozdulattal Eckhardt Ulrik felé hajította. A titkárnak csak annyi ideje maradt, hogy
               szemeit ösztönösen lehúnyja. Félreugrani már késő volt. A dobás lendületétől az izzó
               fahasáb lazán összeálló parazsai széthulltak és nemcsak Ulrik malaclopója, hanem
               Sághvári Ottó bő köpönyege is tüzet fogott.</p>
            <p>Égő fáklyaként, üvöltve rohantak mindketten az ajtó felé, de az zárva volt: ők maguk
               zárták be. A zűrzavart felhasználva Tarafás az asztalról felkapta Ulrik tőrét és
               sebtiben elvágta Elemér kötelékeit.</p>
            <p>Az előbb még oly gőgös kamarás úr, halálravált ábrázattal vészes ordításban tört
               ki.</p>
            <p>- Meneküljünk! Ég a ház! Mindnyájan itt veszünk!</p>
            <p>Ulrik belegabalyodott lángoló köpenyébe és dühös rémülettel szaggatta le ruháit.</p>
            <p>- Megvan a kulcs! - kiáltott a kamarás és az ajtó felé rohant.</p>
            <p>De Elemér elállta az útját. Karbafont kezekkel egykedvűen nekitámaszkodott az ajtónak
               és halkan fütyürészni kezdett.</p>
            <p>Most a kamarás ruhájába is belekapott a láng. Ulrik példáját követve, ő is tépte,
               szaggatta magáról a díszes ruhadarabokat. Közben síró hangon könyörögni kezdett:</p>
            <p>- Drága tábornok úr, nyissa ki az ajtót. Az ég szerelmére, könyörüljön rajtam!</p>
            <p>- Mi történt, hogy most egyszerre drága tábornok úr lettem? Az előbb még, ha jól
               emlékszem, hitvány jelzővel illetett. Ilyen gyorsan megváltozott rólam a
               véleménye?</p>
            <p>Eckhardt Ulrik ezalatt oldalt kerülve hirtelen felemelte öklét, hogy Elemérre
               sujtson. De Elemér elkapta a fejét és a csontos ököl zúgva csapódott az ajtó kemény
               fájára. Jajgatva rázta vértől borított kezét az alattomos támadó.</p>
            <p>Ezalatt a tüz mind jobban elharapódzott. A bútorok is meggyulladtak, az ablak
               üvegtáblái egymásután pattantak el a szörnyű hőségben. Fojtogató, keserü füst
               kavargott. Tarafás Bence fuldokolni kezdett.</p>
            <p>Elemér az ablakhoz ugrott és egy üszkös széklábbal kiütötte a repedező
               üvegtáblákat.</p>
            <p>Egyszerre friss, hideg levegő tódult be.</p>
            <p>Ezt a pillanatot használta fel a két cinkos gonosztevő a szökésre: sikerült az ajtót
               kinyitniok és vad diadalordításban törve ki, eszeveszett ugrásokkal igyekeztek minél
               messzebb kerülni a bűnös emlékű háztól.</p>
            <p>Kitörő örömükben egészen megfeledkeztek arról, hogy ugyancsak hiányos az öltözékük:
               amit az éhes lángok megkiméltek rajtuk, azt önkezükkel szaggatták le magukról.</p>
            <p>Ugyancsak siralmas látványt nyujtott a két ügetve rohanó alak, akik közül hol egyik,
               hol másik megbotolva, béka módjára terült el a rögös úton.</p>
            <p>A félig ájult Tarafás uramat Elemér vállon fogta és kitámogatta a ház elé, a friss
               levegőre. Aztán a néma portást kereste, kutatta, de hiába.</p>
            <p>- Hé! Kapus! Ég a ház, bujjon elő!</p>
            <p>De a kapus, aki a jelek szerint be volt avatva a cinkostársak tervébe, köd előttem -
               köd utánam, eltünt, mintha a föld nyelte volna el.</p>
            <p>Elemér messzenéző tekintettel kísérte a két menekülő alakot. Még azt is látta, hogy
               egy velük szembejövő, békésen bandukoló paraszt a ruhátlanul rohanó, hadonászó alakok
               láttára keresztet vet és rémülten menekül az útról, be a megfagyott tarló felé.</p>
            <p>Tarafás Bence lassan magához tért és hálás tekintettel nézett megmentőjére:</p>
            <p>- Óh, hát azt a sok gonosztettet, amit elkövettem, ilyen önfeláldozással hálálja meg,
               vitéz tábornok uram? Bár bennpusztultam volna az égő házban, azzal talán
               kiengesztelhettem volna bűneimet! A gaz kamarás és Ulrik megleptek itt a házban, tőrt
               szegeztek szívemnek és kényszerítettek, hogy levélben hívjam ide vitéz tábornok
               uramat. Aztán összekötöztek és mint egy batyut, az ágyra dobtak. Szörnyű volt még a
               gondolat is, hogy tábornok uram azt fogja hinni rólam: ismét visszakerült ez a
               hitvány Tarafás régi cinkosai közé. Sírtam tehetetlen dühömben!</p>
            <p>- Csak semmi elérzékenyülés Tarafás uram. Inkább tápászkodjon fel, mert a halálra
               ítélt viskó még képes ránkszakadni.</p>
            <p>Alig hogy kimondta, a lángok a tetőn keresztül már kicsaptak és szörnyű
               recsegés-ropogás hallatszott.</p>
            <p>Csuklóját megragadva erős rántással ellódította a még mindig tántorgó Tarafás Bencét
               a ház tövéből. Éppen jókor, mert a tartó gerendák összeomlottak, a kémény hatalmas
               dördüléssel lezuhant éppen arra a helyre, ahol előbb az alélt nevelő feküdt.</p>
            <p>Nem volt sok vesztegetni való idejük. A ház most már minden pillanatban
               összedőlhetett és életüket fölöslegesen kockáztatták volna.</p>
            <p>- Gyerünk Tarafás uram, szedje össze magát - szólt Elemér gyengéden a még mindig
               szédülten támolygó nevelőhöz.</p>
            <p>- Igen... gyerünk... de olyan gyenge vagyok, alig állok a lábamon.</p>
            <p>- Támaszkodjék csak rám, majd csak beérünk valahogy a városba, - azzal átölelte
               Tarafás Bence derekát és óvatos léptekkel elindultak Bécs városa felé...</p>
            
         </div>
        <div type="chapter">
            <head>
               XXIII. FEJEZET. </head><head>UTOLSÓ KÍSÉRLET.
            </head>
            <p>Sághvári Ottónak alapos lecke volt az égő házból való szörnyű menekülés. Napokig nem
               tudott aludni. Ha egyszer-egyszer kissé elszundikált is, pillanatok mulva felriadt,
               rémképeket látott, valóságos lidércnyomása volt.</p>
            <p>Mikor fülébe jutott, hogy a királynőhöz csempészett aljas szándékú panaszirata célt
               tévesztett és Mária Teréziát nemhogy Elemér ellen hangolta, hanem ellenkezőleg, a
               megvádolt pártjára állt, a kamarás úrnak végképpen elment a kedve a végrendelet utáni
               hajszától.</p>
            <p>Talán lelkiismerete nyugtalankodott, talán tartott a királynő haragjától, talán
               belefáradt a sok aljas cselszövésbe - de legszívesebben visszavonult volna. Hanem a
               szabadjára engedett démonokat most már nem lehetett visszaparancsolni!</p>
            <p>Egy alkalommal azt tanácsolta titkárának, hogy hagyjanak fel a céltalan hajszával, de
               Eckhardt Ulrik bőszen támadt cinkostársára.</p>
            <p>- Hogyan? Most, amikor már csak egy lépés választ el terveink megvalósításától, most
               vonuljunk vissza? Hohó, barátocskám, azt már nem! Te már előre kiélvezted a hatalmas
               örökség, a pompás kastély minden örömét, bizonyára biztos rejtekhelyen őrzöl is
               néhány láda aranyat. Te már nagylelküen félreállhatsz. De én! Mi lesz énvelem? Eddig
               csak vak eszköz voltam kezedben, de most kigyógyultam a vakságomból!</p>
            <p>- De Ulrik! az istenért... - csillapította a kamarás.</p>
            <p>- Hagyj csak, most kiöntök mindent, ami a szívemen fekszik! - kiáltott rá szilaj
               dühvel Ulrik. Szemei vérben forogtak, sötét arcából baljóslatú tekintet-lövellt.</p>
            <p>- Ulrik, talán jobb lenne, ha nem húznánk ujjat a királynővel. Tudod, hogy most már ő
               is óráról-órára figyelemmel kíséri a fejleményeket. Én azt tanácsolnám, hogy
               meneküljünk, amíg nem késő!</p>
            <p>- Gyáva, hitvány fajzat vagy! Vagy ki tudja, talán addig merészkedsz vakmerő
               játékodban, hogy engem is rá akarsz szedni, hogy egyedül a magad részére kaparints
               meg mindent. Hát ezt nem engedem! Vagy együtt vonulunk be fényes palotádba, vagy
               együtt rothadunk a tömlöc fenekén!</p>
            <p>A kamarást kiverte a hideg veríték, úgy tünt neki, hogy egy tébolyodott áll szemben,
               aki minden pillanatban rátörhet és fojtogatni kezdi.</p>
            <p>- Ulrik, térj eszedre, ne csinálj ostobaságot - igyekezett csitítani. De mintha csak
               olajat öntött volna a tűzre: cinkostársa szikrázó szemekkel, vadul rázta ökleit és
               magából kikelve üvöltötte:</p>
            <p>- Nem fogsz kijátszani! A tábornok úr sem fog menekülni bosszúm elől. Most már
               nemcsak a végrendeletről van szó - most Eckhardt Ulrik bosszúja a cél.</p>
            <p>- Hát a történtek után mégis milyen terveket forgatsz agyadban? - kockáztatta meg a
               kamarás.</p>
            <p>- Szörnyű tervem van. Elmondom, de tudnod kell, hogy «velem vagy ellenem» - itt
               harmadik út nincs!</p>
            <p>- Hagyj ki engem a játékból, Ulrik...</p>
            <p>- Oh, hát amikor emberek életéről van szó, azt te játéknak nevezed!</p>
            <p>Sághvári Ottó kétségbeesetten ragadta meg Ulrik karját.</p>
            <p>- Az Istenért, csak nem akarsz vért ontani?</p>
            <p>- Ejnye, de finnyás lettél az utóbbi időben! Próbáljam visszafelé csavarni az
               emlékezetedet? Mintha vér tapadna a te kezedhez is!</p>
            <p>A kamarás borzadva takarta el arcát.</p>
            <p>Ulrik gőgös gúnnyal tette fel a kérdést:</p>
            <p>- Velem, vagy ellenem?</p>
            <p>- Veled... veled... Mit tehetek egyebet? - hangzott a rekedt válasz, mintha a sírból
               jött volna.</p>
            <p>Sághvári Ottót most már sodorta magával tovább a bűn!</p>
            <p>A szörnyű terv megvalósításához haladéktalanul hozzáláttak. Ulrik intézett mindent, a
               kamarás szinte bénultan, csak szemlélője volt az eseményeknek...</p>
            <p>Egy hűvös reggelen szélesvállú, díszes egyenruhájú testőrtiszt kopogtatott be
               Ghillányi-Erzburgék ajtaján.</p>
            <p>- Ghillány-Erzburg Hedvig kisasszonyt keresem.</p>
            <p>Az ismeretlen hangra Hedvig kidugta bájos arcocskáját a szoba ajtórésén. A
               testőregyenruha láttára szétfoszlott minden bizalmatlansága és betessékelte az
               ismeretlen katonát.</p>
            <p>- Fáradjon beljebb, testőr uram.</p>
            <p>- Köszönöm a szíves fogadtatást, de nincs sok időm. Ugyebár Hedvig kisasszonyhoz van
               szerencsém?</p>
            <p>- Én vagyok.</p>
            <p>- Aggházy Tihamér kapitány vagyok, Mária Terézia királynő testőrségéből. A felséges
               királyasszony küldött egy fontos üzenettel...</p>
            <p>Hedvig füle tövéig elpirult a nagy megtiszteltetéstől és zavarában ruhája fodrát
               kezdte gyürögetni.</p>
            <p>- Oh, micsoda meglepetés... - dadogta, de folytatni már nem tudta.</p>
            <p>- A felséges királynő Hedvig kisasszonyt be akarja sorozni legszűkebb udvarhölgyi
               koszorújába és ezért kéreti, hogy tüstént szíveskedjék jelentkezni a főudvarmester
               úrnál.</p>
            <p>- De hiszen nem is vagyok rendesen felöltözve.</p>
            <p>- Nem tesz semmit. A főudvarmester úr csak az ünnepélyes alkalmakkor szereti a
               hölgyeken a díszes ruhát. A hét köznapjain felséges asszonyunk is nemes
               egyszerüséggel van öltözve.</p>
            <p>Hedviget ez meggyőzte.</p>
            <p>- Kisasszony, siessünk, lenn vár a batár.</p>
            <p>A hol elsápadó, hol elpiruló leányka izgatottan kapkodott holmijai után és csak
               nagynehezen találta meg csipkés főkötőjét és fodros köpenyét.</p>
            <p>Sietve tipegett le a lépcsőkön, a testőrtiszt illedelmesen két lépéssel mögötte.</p>
            <p>A szobaleány az ablakból hosszan nézett a macskaköves utcán dülöngélő nehéz batár
               után.</p>
            <p>Délben Ákos és édesanyja meglepődve vették a hírt, hogy Hedvig a főudvarmesternél
               van.</p>
            <p>Büszke öröm töltötte el mindkettőjüket, de ez az öröm az órák multával ideges
               türelmetlenségbe csapott át. Már bealkonyodott és Hedvig még mindig nem tért haza.
               Megkönnyebbülten sóhajtottak fel, amikor a csengő éles hangja megtörte a szoba
               nyomasztó csöndjét.</p>
            <p>- Végre!... - ugrottak fel mind a ketten.</p>
            <p>De megdöbbenésükre Hedvig helyett Elemér állt a küszöbön, csapzott hajjal,
               halottfehéren, remegő ajakkal.</p>
            <p>Úgy reszketett, mintha a hideg lelte volna ki. Szólni nem tudott, tagolatlan hangok
               törtek elő szájából. Szótlanul nyujtott át egy összegyűrt papirlapot. A levél szövege
               rövid volt:</p>
            <p>Hedvig, a menyasszonya, biztos helyen el van rejtve. Szabadulásának ára Sághvári
               Balázs végrendelete. Pont éjfélkor a Pozsony felé vezető országúton a «Tüzes csárda»
               nevű viskótól ötszáz lépésnyire észak felé álljon meg és füttyentsen hármat.
               Fegyvertelenül és kiséret nélkül jöjjön, különben menyasszonya életét teszi
               kockára. Ha a végrendeletet nem hozza el, vagy meggondolatlanul rámtámadna, Hedvig
               életébe kerülhet.</p>
            <p>Az utolsó mondatot Ákos már nem tudta elolvasni, összefolytak szeme előtt a
               betűk.</p>
            <p>- Hedvig... drága testvérkém... óh Istenem... életemet adnám, hogy kiválthassam a
               gonosztevők kezéből.</p>
            <p>Hirtelen térdrebukott Elemér előtt.</p>
            <p>- Örök életemre rabszolgád leszek, csak vidd el a végrendeletet - könyörgött remegő
               hangon.</p>
            <p>Elemér hirtelen dermedt nyugalmat érzett. Tudta, hogy nincs más választása. El fog
               menni és a végrendeletet is elviszi.</p>
            <p>Ákos ideges ujjakkal kapkodta ki szekrényéből az iratokat és egy szalaggal átkötött
               papirlapot nyujtott bizonytalan mozdulattal barátja felé.</p>
            <p>Elemér hangtalanul vette el a végrendeletet. Aztán halkan megszólalt:</p>
            <p>- Ne hidd, hogy egy szempillantásig is haboztam. Mit ér nekem pénz, vagyon, kastély
               Hedvig nélkül? Hanem férfi vagyok és katona és úgy érzem, hogy egy világ omlik össze
               bennem, ha megtorlatlanul hagyom ezt az égbekiáltó bűnt. A hosszú évek gyötrelmeit, a
               felderítetlen titok kínszenvedéseit már el is felejtettem. Rudolf kedvéért már
               kiöltem magamból Sághvári Ottó elleni bosszúvágyamat. De most csak egy érzésem van:
               fegyvert a kezembe és megölni mindenkit, akinek legkisebb része is van Hedvig
               elrablásában. És most... éppen most vagyok tehetetlenségre kárhoztatva!... ezt nem
               bírom... én ma éjjel, mint egy veszett kutyát, megölöm a gazfickót.</p>
            <p>Ghillányiné, aki a szörnyűség hallatára szinte teljesen megnémult, csak fásult
               egyhangúsággal bólogatott reszkető fejével, most végre megszólalt. De ez a hang
               inkább kétségbeesett sikoltás volt:</p>
            <p>- Fiam... tekintsen rám... én ezen a délutánon öreg asszony lettem, úgy érzem,
               féllábbal már a sírban állok... Könyörüljön rajtam! Igérje meg, hogy nem nyul egy
               ujjal sem Hedvig elrablójához. Van Isten az égben, majd Ő megtorolja az égbekiáltó
               bűnt!</p>
            <p>Elemér, mintha álomból riadna fel, zavartan nézett körül, azután kemény
               elhatározással esküre emelt kézzel jelentette ki:</p>
            <p>- A végrendeletet átadom, Hedvig elrablóját nem fogom bántani. Isten engem úgy
               segéljen!</p>
            <p>Ákos és édesanyja sírva borultak Elemér nyakába, aki maga is könnyező szemmel
               viszonozta a szeretetnek és hálának ezt a viharos megnyilvánulását.</p>
            <p>Lassan-lassan magukhoz tértek. Ákos összeráncolt homlokkal törte a fejét, ki lehet a
               levél írója.</p>
            <p>- Sághvári Ottó? - kérdezte tétován. - Különben várjunk csak. Előbb tudjuk meg, ki
               volt a testőrtiszt. Mert hogy nem igazi testőrtiszt volt, arra mérget veszek!</p>
            <p>Behívták a szobaleányt, aki csak nagyon általános vonásokban tudta leírni az
               ismeretlent.</p>
            <p>- Milyen volt a külseje? - kérdezte Ákos türelmét vesztve.</p>
            <p>- Hát... daliás ember volt, meg hős is - vonogatta vállát a szobaleány.</p>
            <p>- Aztán miről tudod, hogy hős volt? - faggatta tovább.</p>
            <p>- Mert hogy a jobbkezén... itt az öklén, tetszik tudni... egészen friss sebhely
               volt... biztosan egy kontyos törököt sujtott halálra!</p>
            <p>Még Elemér is elmosolyodott erre, pedig most már tudta, hogy a «testőrkapitány» csak
               Ulrik lehetett. Az égő házbeli emlékezetes esemény csak rövid ideje történt: Ulrik
               öklével az ajtót találta és a seb még bizonyára nem hegedt be.</p>
            <p>- Jól van, elmehet, - bocsátotta el a szobaleányt Ghillányiné és bocsánatkérőleg
               nézett Elemérre. - Nagyon ostoba szegényke.</p>
            <p>- Nem is olyan ostoba, mert a helyes nyomra vezetett. Hedvig elrablója Eckhardt
               Ulrik! Tőle nem kell tartanunk: gyáva és csak orvul támad. Most nyiltan lépett fel,
               tehát nagyon biztos a dolgában. És valóban jól is számított.</p>
            <p>Anya és fiú arcán egy halvány reménysugár csillant meg. Elemér bátorította őket.</p>
            <p>- Most már nincsen ok aggodalomra! Éjfél után Hedvig otthonában lesz, ha addig élek
               is!</p>
            <p>És hogy még jobban megnyugtassa őket, kényszeredetten el is mosolyodott. Csak a
               mindentlátó Jóisten előtt nem maradhatott titok, hogy minő szörnyű viharok dúltak
               Elemér keblében.</p>
            <p>Ákos félve megkockáztatta:</p>
            <p>- Nincs sok vesztegetni való időd, Elemér! A jelzett helyre, ha lovon mégy is, jó óra
               az út, most pedig már tizenegyre jár!</p>
            <p>- Igaz... igaz... - szólt tétován Elemér. Aztán kardját fájdalmas lassúsággal
               lecsatolta és pisztolyát is az asztalra tette.</p>
            <p>- Elkísérlek! - ajánlkozott a hű barát.</p>
            <p>- Nem... ezt nem teheted! Ha észrevesz, a gonosztevőnek csak ürügy lenne, hogy valami
               újabb dologgal megzsaroljon és Hedvig fogságát meghosszabbítsa.</p>
            <p>Ákos fájdalommal bár, de kénytelen volt belenyugodni, hogy Elemért egyedül engedje
               útnak...</p>
            <p>Nehéz fellegek ülték meg az égboltozatot. Erős szél is kerekedett, minden jótét lélek
               a békés nyugalmat és biztonságot nyujtó házakba vonult. Egy magános lovas vágtatott
               paripája nyakára hajtott fejjel az éjszakában. Türelmetlenül hajszolta a nemes mént,
               amely ütemes patkócsattogással igyekezett urát mielőbb céljához repíteni.</p>
            <p>Elemér, akit máskor az ilyen vágtában forróság öntött el, most vacogó foggal fázósan
               húzta össze magán katonaköpenyét.</p>
            <p>A megjelölt helyen nem kellett sokáig várakoznia. Egy közeli templom harangja komoran
               éjfélt ütött és alig hangzott el az utolsó kongás, Elemér három éleset füttyentett.
               Aki hallja, azt hihette volna, hogy egy vadász füttyenti vissza elcsatangoló
               vizsláját - semmi feltünő nem volt ebben.</p>
            <p>Összehúzott szemöldökkel, kimeresztett szemekkel figyelt az éjszakába.</p>
            <p>Néma csönd.</p>
            <p>Egyszerre, mintha csak a földből nőtt volna ki, egy szálas álarcos alak bukkant fel
               előtte és szótlanul kinyujtotta a kezét.</p>
            <p>Elemér megértette a mozdulatot.</p>
            <p>- Nem adom addig, amíg Hedviget nem láthatom!</p>
            <p>Az álarcos vállat vont és elindult az út baloldala felé. Elemér leugrott lováról és
               az idegen nyomába szegődött. Negyedóra-járásnyira egy magas homokdomb előtt megállt
               az álarcos és intett, hogy kövesse. Magas bokrok ágait hajtotta szét és egy rejtett
               ajtó körvonalai tárultak Elemér szemei elé. Egy alacsony folyosóba értek, melynek
               mélyéből gyér világosság szűrődött ki. Az egyre táguló folyosó egy egyszerűen
               berendezett szobába torkolt. Elemér szíve a torkában dobogott, lehunyta a szemét,
               amint a küszöböt átlépte.</p>
            <p>- Elemér! - hangzott egy éles sikoltás és ez a hang, Hedvig hangja, úgy csengett a
               fiatal tábornok fülébe, mintha angyalok zenéjét hallaná.</p>
            <p>Az álarcos köpenye alól két pisztolyt szegzett feléjük, de mikor Elemér hanyag
               előkelőséggel átnyujtotta a végrendeletet, mohón kapott utána és a két pisztolyt a
               gyors mozdulattól kiejtette kezéből. Elemér agyán hirtelen átfutott, hogy most van
               egy pillanat, amikor az álarcos ki van neki szolgáltatva, de aztán meggondolta magát
               és a pisztolyokat csizmájával megvetően félrerúgta. Az álarcos riadtan kapott a
               fegyverek után, de Elemér éles hangjára meghökkenve hagyta abba a mozdulatot:</p>
            <p>- Ne féljen Eckhardt Ulrik, én betartom a megállapodást!</p>
            <p>Azzal megragadta Hedvig kezét és nyugodt léptekkel sietett végig a folyosón.</p>
            <p>A pihent paripa türelmetlenül felnyihogott, mikor gazdáját meglátta.</p>
            <p>A széles nyeregben ketten is jól elfértek, Hedvig Elemér derekát szorosan átkarolta
               és a kibukkanó öreg hold két boldogságtól sugárzó arcot pillanthatott meg!</p>
            <p>Emberi szó nem tudja elmondani a boldog viszontlátás kitörő örömét. Amikor már kissé
               megnyugodtak, Hedvig elmesélte elrablásának történetét.</p>
            <p>A batárban a testőrkapitány, azaz Eckhardt Ulrik, megfenyegette, ha moccanni mer,
               lelövi. De úgylátszik nem bízott eléggé a fenyegetésben, mert egy széles kendővel a
               száját is bekötötte. A homokdombba vájt titkos ajtónál az őszeshajú álarcos alak
               várta már őket, (- Sághvári Ottó - jegyezte meg Elemér keserű mosollyal). Enni-inni
               adtak neki, egészen elviselhető lett volna a fogság, ha a két ember nem veszekedett
               volna egész nap. Nem titkoltak előtte semmit, úgylátszik nagyon is biztonságban
               érezhették magukat. Az őszhajú folyvást azt hangoztatta, hogy most már a királynő
               haragjától kell tartani és legjobb lett volna a birtokra elvonulni, a másik meg
               dühösen ismételte, hogy nem engedi kisemmizni magát.</p>
            <p>- Hallottam, hogy egy végrendeletről beszélnek és biztos voltam abban, hogy hamarosan
               int a szabadulás órája. És nem is csalódtam!</p>
            <p>Hedvig hálás pillantást vetett Elemérre, aki hasonló érzelemmel telt tekintettel
               viszonozta.</p>
            <p>- Vagyonomat most már végleg elveszítettem, de nyertem helyette egy olyan kincset,
               amely... azaz, aki... többet ér nekem minden vagyonnál.</p>
            <p>Áhitatos csend támadt, senki sem szólt, bár a Ghillányi-Erzburg-család tagjai tudták,
               mire értette Elemér a szavait.</p>
            <p>Ákos törte meg a csöndet.</p>
            <p>- Drága barátom, úgy látom most nagyon boldog vagy. Elbírnál-e egy kellemetlen hírt?
               - szólt hamiskás mosollyal.</p>
            <p>Elemér gyanakodva nézett feléje.</p>
            <p>- Ne ijesztgess!</p>
            <p>- Hát a hír eléggé ijesztő. Tudd meg, hogy a végrendelet, amit átadtál annak a
               haramiának, nem volt az igazi!</p>
            <p>Elemér értetlenül bámészkodott rá.</p>
            <p>- Ho... ho... hogyan? Nem értem!</p>
            <p>- Egyszerűen úgy, hogy én minden eshetőséggel számolva, a fontos okiratokat állandóan
               lemásolom. Nos, érthető izgalmamban nem az eredetit, hanem a másolatot adtam át
               neked!</p>
            <p>Elemér megdöbbenve nézett rá.</p>
            <p>Hedvig csengő hangjára engedett fel a feszültség.</p>
            <p>- Ákoskám, kár volt szólni. Amilyen ostobán becsületes a te Elemér barátod, képes és
               visszarohan az eredeti végrendelettel, hogy kicserélje. Mert ő még a haramiákkal
               szemben is lovag akar maradni!</p>
            <p>Elemér megszégyenülten hajtotta le a fejét, mert titokban igazat adott Hedvignek.</p>
            <p>Ghillányiné, aki leánya hazatérte óta szólni sem tudott: hol könnyezett, hol nevetett
               a boldogságtól, most ünnepélyes hangon jelentette ki:</p>
            <p>- Isten ujját látom ebben a dologban és az Ő akarata ellen ki merészelne
               fellázadni!...</p>
            
         </div>
        <div type="chapter">
            <head>
               XXIV. FEJEZET. </head><head>LESZÁMOLÁS.
            </head>
            <p>A sághvári palota udvarára négylovas postakocsi robogott be. Vencel sietett a hintó
               ajtajához és nagyon megbántott képet vágott, midőn a kiszálló három idegen úr közül
               az első, parancsoló hangon a kastély ura után kérdezősködött. Midőn megtudta, hogy
               szobájában van, intett, hogy mutassa nekik az utat.</p>
            <p>A könyvtár melletti kis fogadóteremben Vencel az urak nevei után kérdezősködött, hogy
               bejelenthesse őket.</p>
            <p>- Majd megmondjuk magunk! - felelt hidegen az ismeretlen, mire Vencel magasra húzott
               orral tűnt el a bársonyfüggöny mögött.</p>
            <p>Sághvári Ottó sötét arccal hallgatta komornyikjának jelentését. Gondtelt, töprengő
               arcát idegesen megrándította, mikor Vencel annak a gyanujának adott nagy óvatossággal
               kifejezést, hogy kettő az idegenek közül amolyan titkos rendőrfélének látszik.</p>
            <p>- Nem jön még Ulrik? - kérdezte a titkos tanácsos úr, idegesen tépdesve kézelőinek
               drága csipkéit.</p>
            <p>- Excellenciád csak alkony felé várhatja vissza!</p>
            <p>E pillanatban a futár trombitálása hangzott fel a kastély előtt. A kamarás úr, mint
               akit villanyütés ér, úgy ugrott fel. Sápadt, titkolt gyötrelmekről tanuskodó arca
               megélénkült s beesett szemei fényleni kezdtek.</p>
            <p>- Ezt feleségem küldi! Talán jó hírrel! Vencel, kérd meg az urakat, várjanak pár
               percig! A futárt pedig vezesd ide a titkos lépcsőn!</p>
            <p>Vencel rövid idő mulva egy kis titkos szőnyegajtón a vörösfrakkos futárral tért
               vissza. Őméltósága remegő kezekkel vette át a levelet és hevesen felszakította.</p>
            <p>«Jó lesz, ha sürgősen felkészülsz a menekülésre és pénzzé teszel mindent. Őfelsége
               szerfelett haragos és zárkózott, esdeklő könnyeimre csak hideg közönnyel válaszolt,
               azt felelte, hogy mindenben szabad kezet fog engedni a törvénynek... Mindent
               megkíséreltem, de hiába! Mégse aggódj, én őrködöm és menekülésed útját nyitva tartom.
               Gondold végig jól a dolgot. Nem tudnád a dolgot valahogyan Ulrikra hárítani? Ha ezt
               tehetnéd, mentve volnál!... Levelemet égesd el azonnal!»</p>
            <p>Sághvári Ottó, mialatt a levelet olvasta, kétszer is megtörölte illatos
               csipkezsebkendőjével verítékező homlokát. Azután jó ideig a semmibe bámulva, fakó
               arccal tartotta a gyertya lángja fölé és hamvait a kandallóba szórta...</p>
            <p>- Az urak! - figyelmeztette Vencel, a szomszéd terem felé mutatva.</p>
            <p>- Vezesd be őket! - intett néma fejbólintással.</p>
            <p>A feltárt ajtón azonban egyedül csak a parancsoló szavú, feketeruhás idegen lépett
               be...</p>
            <p>- Ghillányi Erzburg Ákos, Tornyallyai Elemér tábornok hites ügyvédje vagyok! -
               szólott hidegen.</p>
            <p>Sághvári Ottó tetőtől talpig, minden ízében megremegett e név hallatára! Egyik
               áldozatának fia védi másik áldozata fiának az ügyét. A megtorló végzet hideg
               szárnycsapását érezte feje fölött suhogni és úgy érezte, hogy tikkadt, kiszáradt
               torka nem bír hangot adni. Némán hellyel kínálta meg.</p>
            <p>Ákos azonban hidegen, tagadólag intett.</p>
            <p>- Megbizatásom e házban nagyon rövidre terjed, mert a további szükséges
               felvilágosításokat másutt szerzem be. Excellenciádnak mindössze azt kell tudtára
               adnom, hogy Tornyallyai tábornok néhai Sághvári Balázs megkerült végrendeletének
               minden jogaiba törvényesen beléhelyeztetett, aszerint tessék intézkedni. A
               végrendeletet, úgy tudom, excellenciád is ismeri...</p>
            <p>Sághvári Ottónak minden erejét össze kellett szednie, hogy legalább külső nyugalmát
               megőrizhesse. Csak fejével intett, hogy folytassa.</p>
            <p>- Egyéb mondanivalóm nincs! Meghatalmazásom csak eddig terjed. A végső leszámolást
               Tornyallyai Elemér maga fogja excellenciáddal megtartani! - szólt Ákos fagyosan és
               rövid köszöntéssel kísérőivel együtt elhagyta a kastélyt.</p>
            <p>Kevéssel utóbb Vencel benyitott a szobába. Nagyon sietett s hegyes ábrázatáról
               messziről le lehetett olvasni, hogy valami vésztjósló hírrel jő.</p>
            <p>- Az ügyvéd és a titkos rendőrforma egyenesen Cseresznyés uram házához ment és nála
               szálltak meg - suttogta olyan óvatosan, mintha a falaknak se szabadna meghallani.</p>
            <p>A kamarás úr összeborzongott.</p>
            <p>- Vencel, te ravasz ember vagy! Valahogy kileshetnéd, mi történik Cseresznyés
               házában. Én most kissé a parkba megyek... szabad levegőre. Ez jót fog tenni
               főfájásomnak.</p>
            <p>- Valóban excellenciád sápadtnak és szenvedőnek látszik.</p>
            <p>- Hagyd ezt! Hol van Ottmár, a mostoha-fiam?</p>
            <p>- Ottmár gróf szarvasra vadászik a szakadék táján fekvő erdőségben.</p>
            <p>- És leányom?</p>
            <p>- Elza grófnő a parkban sétál! Ép az elébb kérdezte, hogy kegyelmességed ebédelőtti
               sétáját elvégezte-e már?</p>
            <p>- Jó, jó! - mondta a kamarás türelmetlenül és komoran járkált az árnyas
               platánfa-sorokban, míg csak meg nem szólalt az ebédre hívó csengetyű hangja.</p>
            <p>A kamarás-titkostanácsos úr, midőn sághvári vagy felvidéki uradalmain tartózkodott,
               régi jó magyar szokás szerint, vagy mint ő szokta mondani, «parasztosan», mindig
               tizenkét órakor ebédelt. Most is pont délben szólalt meg hát a csengetyű, de ez
               alkalommal nem Vencel szolgálta fel az ebédet, mert ő most Cseresznyés uram portáját
               kerülgette, hogy valamit kileshessen.</p>
            <p>De bárhogy bújkált, sündörgött is az ablak alatti rózsabokrok között, mindössze
               annyit bírt kitudni, hogy a volt tiszttartó vendégeivel délután elsétál a
               szakadékhoz, ahol a szerencsétlenség történt.</p>
            <p>Pedig a kamarás úr tetőtől talpig aranyba foglaltatta volna, ha hírt vihetne arról,
               amit odabenn beszélnek, mert egyszerre megszabadulna a gyötrelmek egész poklától, a
               félelem és rettegés kínzó lidércnyomásától.</p>
            <p>Midőn Ákos elvégezte barátja küzdelmes és dicsőségben gazdag életpályájának
               összefoglalását - rátért a csodás módon előkerült végrendeletre.</p>
            <p>- A végrendelet tartalmát én is ismerem! - szólt közbe Cseresznyés uram. - A
               megboldogult Szegedy uradalmi ügyvéd uram szerkesztette meg az egyes pontokat,
               amelyekben egyenként fel vannak sorolva mindazon jószágok, melyek Elemérünket
               illetik, miután az ő pénzéből vásárolták, ezenkívül meg van említve az az összeg is,
               amely szintén őt illeti. A sághvári jószágok és a kastély ellenben, Balázs úr
               elhalálozása után, Sághvári Ottót vagy utódait illetik, ezek elhaltával nevelt fiát
               teszi összes javainak örökösévé.</p>
            <p>Midőn azonban Ottó úrnak viselt dolgai megboldogult drága jó urunknak tudomására
               jutottak, egy pótlást szerkesztetett a végrendelet mellé, melyben öccsének vagy
               utódainak csupán az ősi javakat hagyományozza, minden egyéb pénzt, értéket és a
               sághvári ősi kastélyt pedig minden berendezésével együtt, valamint szerzett
               jószágait szeretett gyámfiának, megjegyezvén, ha netalán öccse vagy utódai perrel
               támadnák meg végrendeletét, a nekik hagyományozott rész szálljon a nagyszombati
               káptalanra.</p>
            <p>- Úgy van! - biccentett Ákos. - A kamarás úr az utolsó Sághvári! Egyetlen fia
               meghalt, mostohagyermekei csak kakukfiak a Sághváriak ősi sasfészkében.</p>
            <p>- Én csak annak örülök, hogy a magasságbéli jó Isten megérni engedte, hogy meglássam,
               mint bűnhődik urunk gyilkosa... Mint hurcolják börtönbe, onnan pedig a vérpadra vagy
               akasztófára ezt a végrendelet-rabló, hamisító testvérgyilkost cinkostársával együtt!
               Mert ugyebár, nagyságos ügyvéd uram, a mi urunk így torolja meg gonoszságaikat s
               bosszulóként jő Sághvárra? - kérdezte szikrázó szemekkel az öreg Mátyás.</p>
            <p>Ákos tagadóan ingatta komoly, férfias fejét:</p>
            <p>- Megérdemelné, hogy így tegyenek vele! Ámde elmondtam kegyelmeteknek, mit fogadott
               Elemér a haldokló Rudolfnak, aki atyja bűneit saját életével váltotta meg a
               harcmezőn.</p>
            <p>- Hát csak így, büntetlenül szabaduljon ez a gyilkos gonosztévő? - lázadozott
               Mátyás.</p>
            <p>- Bízzuk a büntetést egy magasabb hatalomra! Bizonyára be fog ez is következni! Az úr
               malmai lassan, de biztosan őrölnek. Ezt mondta Vitál atya is.</p>
            <p>Mátyás szótlanul hajtotta le galambősz fejét, Cseresznyés uram pedig megindultan
               integetett.</p>
            <p>- Én értem a mi nagy és nemesszívű Elemérünket! - szólalt meg szokott csendes
               hangján. - A Sághvári név eddig tisztán és fényesen ragyogott hazánk történetében,
               azt nem szabad meggyalázni és beszennyezni.</p>
            <p>- Legalább a cinkost kellene akasztófára juttatni. Azt a vöröshajú titkárt! -
               erősködött makacsul az öreg Mátyás.</p>
            <p>- Nem lehet! Urát is magával rántaná! - szólt közbe Ákos röviden.</p>
            <p>- Inkább rántsa magával, semhogy a mi jó urunk halála bosszulatlanul maradjon... -
               kiáltott szilaj kitöréssel.</p>
            <p>- Az én atyámat is ez az ember kergette halálba és én is bosszuért, megtorlásért
               sóvárogtam! Ma azonban lemondtam róla, mert láttam, hogy bosszum végre van hajtva. A
               büntetéstől való félelem elgyötört arcára van írva s éjjel álmait, nappal nyugalmát
               rabolja el... Az, amiért testét, lelkét az ördögnek adta, a pénz és birtok már
               elveszett, méltóságáról, rangjáról pedig le kell köszönnie, mert a
               végrendelet-sikkasztás a királynő őfelsége tudomására jutott. Ennél nagyobb büntetést
               már nem lehet Sághvári Ottóra mérni, mert ezekért halmozott bűnt és gonosztetteket
               egymásra egész életén keresztül.</p>
            <p>- És most bűnnel terhelt lelkiismerete mindenben veszélyt és kelepcét sejt! Amint a
               kastélybeli cselédség sugdossa, a kamarás úr és titkára álruhákat próbálgatnak,
               mintha szökni készülnének! Annyit bizonyosan tudok, hogy a titkár egy idő óta
               mindent pénzzé tesz, amit csak lehet... Ma várják haza őkelmét! - szólt
               Cseresznyés.</p>
            <p>- Akkor jó lenne, ha Elemér sietne az idejövetellel!</p>
            <p>- Mégis, mikor várhatjuk egész bizonyossággal?</p>
            <p>- Mindennap! A napot ő se tudta biztosan megmondani. Hadik megígérte, hogy hadtestét
               ide helyezteti. Ezt akarja bevárni. Hadteste élén akar bevonulni ősi örökébe.</p>
            <p>- Ó, hozza Isten közibénk mielőbb! - kiáltott Cseresznyés hévvel és becsületes,
               őszinte tekintetű szemeiben az örömteljes megindulás könnyei csillogtak.</p>
            <p>E hírre Mátyás is közelebb jött.</p>
            <p>- Az elébb azt mondotta, ügyvéd uram, hogy Elemér urunk siessen a jövetelével. Ha nem
               akar büntetni, miért keresi hát ellenségével a találkozást?</p>
            <p>Ákos arca kipirult, szemei villogni kezdtek.</p>
            <p>- Hogy szemére lobbantsa gaztetteit! Hogy maga előtt lássa és remegjen az előtt, akit
               mint gyermeket koldusként a világba űzött, a bűn és gonosz tettek posványába akart
               süllyeszteni s midőn ez nem sikerült neki, cinkostársaival minden módon vesztére,
               életére tört. Ezt akarja szeme közé vágni s bűnhődésül elmondani egyetlen fiának
               hosszú szenvedését, aki atyja bűneiért a szenvedések egész vértanuságát viselte
               lelkében!</p>
            <p>Cseresznyés nagykomolyan ingatta fejét.</p>
            <p>- Azt hiszem, hogy retteg és rémüldözik a büntetéstől való félelmében, de
               lelkiismeretfurdalások nem fogják bántani.</p>
            <p>- Mindegy! - kiáltott Ákos indulatosan. - Ez a félelem és rettegés legyen addig is
               büntetése. A többit bízzuk a gondviselésre. De azt az egyet tudom, hogy ez lesz
               Elemér leszámolása!</p>
            <p>- Úgy lesz jó, ahogy fiatal urunk akarja! - felelte rá Cseresznyés, azután kiment a
               szobából. De pár perc mulva e szavakkal visszatért:</p>
            <p>- Most már, ha úgy tetszik, mehetünk! A keresztfa törzsöke és az átfürészelt
               hídgerendák csonkjai, melyeket annyi éven át bizonyítékokként őriztünk, amint
               parancsolni tetszett, elégtek.</p>
            <p>- Elemér akarta, hogy annak a gyászos bűntettnek semmi bizonyítéka se maradjon.
               Legyenek eltemetve a véres tett emlékével együtt! - Én azonban szeretném azt a helyet
               látni...</p>
            <p>- Menjünk hát, - biccentett Cseresznyés apó, botja és széles karimájú, ósdi kalapja
               után nyúlva, mire Mátyás is hozzájuk csatlakozott.</p>
            <p>- Egy kissé megváltozott ugyan a vízmosás környéke, mert a letörött régi híd helyett
               új, erős fahidat állíttatott az uraság, a kereszt helyén pedig márvány fogadalmi
               emlék emelkedik, - törte meg a csendet Cseresznyés, midőn az országutat elhagyva, egy
               rövidebb mellékösvényre tértek.</p>
            <p>- A gyalázatos képmutató! Először életére tör, azután emléket állít! - mormogta Ákos
               haragos megvetéssel. Mátyás fürkészve nézett a bokrok közé, mert olyanforma zajt
               hallott, mintha utánuk lopózna valaki, de azt hitte, csalódott, mert időnként
               elnyujtott kürtharsogás rivalgott a távoli erdőségekben.</p>
            <p>- A fiatal gróf szarvasra vadászik! - magyarázta Mátyás.</p>
            <p>- Nemsokára vége lesz ennek az uraskodásnak! - felelte szárazon Ákos.</p>
            <p>- Hála Istennek! - biccentette Cseresznyés. - Hanem, ha nem csalódom, a hajsza a
               szakadék felé húzódik. Mit gondolsz, Mátyás?</p>
            <p>- Én is úgy tartom! - felelt az öreg mogorván.</p>
            <p>Jó ideig szótlanul ballagtak tovább. A tájék egyre vadabb, elhagyatottabb színt
               öltött, a fák és vízmosások között kanyargó kocsiút azért jókarban volt tartva.</p>
            <p>A kürtszó hol közelebb, hol távolabb harsogott a rengetegben. Délután öt óra felé
               járhatott az idő, midőn elérték az erdei utat kétfelé hasító mély, vízmosta
               szakadékot, melynek partján, nem messze a hídtól és a fekete márványkereszttől,
               letelepedtek a bokrok közé, hogy a hosszú utat egy kissé kipihenjék.</p>
            <p>Mátyás egyszerre csak figyelve nyujtotta előre a nyakát.</p>
            <p>- Mintha hintó-dübörgést hallanék!</p>
            <p>A domb-forma magaslatról, ahol ültek, jól be lehetett látni az alantabb fekvő utat és
               a szakadék omladozó partjait. Kisvártatva ezen az úton nehéz, négylovas hintó
               közelgett sebes vágtatásban, ugyanekkor pedig a kürtszó közvetlen közelükben harsant
               meg s a másik pillanatban egy hatalmas hímszarvas tört ki az erdőből.</p>
            <p>A fejedelmi vad messze megelőzte a nyomában csaholó kopófalkát és hátravetett
               nyakkal, madárként repülte át az útját szegő szakadékokat. Midőn azonban a száguldó
               kopófalka is kitört utána az erdőből, áttörve az útját akadályozó bozótfalon,
               villámgyors ugrásokkal a kocsiúton szemközt vágtató hintó előtt termett, melynek
               amúgy is erősen meghajszolt lovai, a nagy állattól ijedten megvadulva, oldalt szöktek
               és bősz vágtatással rohantak az ásító szakadék felé...</p>
            <p>Az ijedtében megdermedt Cseresznyés még egy Isten segíts-t se tudott kiáltani, midőn
               a hintó és a lovak a bennülőkkel együtt rémséges robajjal alázuhant a vízmosás
               sötétlő fenekére. Elhaló hörgés és a halálrazúzódott mének rémes nyerítése hangzott
               fölfelé...</p>
            <p>Ugyanebben a pillanatban bukkantak ki a vadászok is az erdőből s ugyanebben a
               pillanatban rohant égnek meredő hajjal Vencel is a híd felé, hogy alátekintsen a
               vízmosás fenekére.</p>
            <p>Azonban se Mátyásnak, se Cseresznyés uramnak nem jutott most eszébe, hogy azt
               kérdezzék, honnan és miként kerül elő Vencel egyszerre az ő hátuk mögül, hanem ők is
               visszafojtott lélegzettel lesték, hogy reszkető kiáltására felel-e valaki a
               mélyből?</p>
            <p>Végre nagysokára a kocsis felelt, akinek csodálatos módon, néhány könnyű ütést és
               zúzódást leszámítva, komoly baja nem történt. A szakadék kevésbé meredek oldalán,
               nagykeservesen ugyan, de mégis a maga lábán kapaszkodott felfelé...</p>
            <p>- Hát a titkár úr él-e még? - rohanta meg a sántikáló és jajgató kocsist.</p>
            <p>- Egy szikra élet sincsen benne! Annyira össze-vissza van zúzva, hogy alig lehet
               ráismerni! - nyögte a kocsis, miközben csurgó vérét törülgette.</p>
            <p>- A titkár!... - Mind a hárman mereven, megdöbbenve néztek egymásra, a másik percben
               aztán Mátyás sebesen lekapta süvegét fehér hajáról, áhítattal nézett fel az alkonyodó
               ég magasára.</p>
            <p>- Bocsáss meg nekem, Istenem, hogy kételkedtem megtorló kezedben! E helyen ölték meg
               urunkat, e helyen bűnhődött gyilkosa is ugyanolyan halállal! Hála néked erős,
               igazságos Istenem! - mondta ünnepélyesen rezgő hangon, kezeit mintegy imára
               kulcsolva...</p>
            <p>- Ámen! Isten büntetése ez! - visszhangozta ugyanolyan ünnepélyesen Cseresznyés uram
               is, miközben az odavágtató Ottmár gróf parancsot adott a sopánkodó, szörnyülködő
               hajtóknak a halott felhozatalára.</p>
            <p>Eckhardt Ulriknak nem volt emberi képe. Csak egy mozdulatlan, véres tömegnek
               látszott. Mindannyian borzadva fordultak félre, aztán ők hárman sietve távoztak a
               büntető igazság véres megtorló helyéről...</p>
            <p>Az egész úton mindegyikük csak saját gondolataival volt elfoglalva és midőn
               hazaértek, már akkor a szerencsétlenség híre az egész falut bejárta. A kastélybeli
               cselédség pedig azt beszélte, hogy az excellenciás úr a rémhírre valósággal eszét
               vesztette és hogy csak az inasok támogatásával tudott szobájába vánszorogni.</p>
            <p>...Harmadnap reggel, váratlanul, mint a villám, katonái élén megérkezett Elemér.
               Egyik hadnagyát a huszárokkal a kastély előtt hagyta, ő maga pedig a boldogságtól
               könnyező öreg Mátyással Cseresznyés háza felé sietett, aki már messziről felismerte a
               közeledőket. Ákossal együtt tárt karokkal sietett eléjük és jó ideig egyikük se
               tudott szólni az örömtől és meghatottságtól...</p>
            <p>- Most pedig menjünk és tartsuk meg a leszámolást! - eszmélt fel az első boldog
               percek múltán mély borúval homlokán Elemér. Midőn azonban Eckhardt Ulriknak szörnyű
               végét meghallotta, kezeit önkénytelenül összekulcsolta és hosszú, hálaadó tekintettel
               nézett az ég felé.</p>
            <p>- Menjünk! - mondta aztán ünnepélyesen.</p>
            <p>A kastélyba érve, a cselédség, mintha csak megsejtette volna, hogy valami szokatlan,
               rendkívüli dolog készülődik, a csarnokban és folyosókon ődöngött. Cseresznyés uram
               előhivatta Vencelt...</p>
            <p>A vén róka nagyon meghökkent, midőn meglátta őket. Deres fejét vállai közé húzva,
               nagy alázatosan kérte az urakat, hogy lépjenek be, míg ő excellenciájának
               bejelenti.</p>
            <p>E pillanatban ült odalenn a kocsiba Sághvári Ottó menekülő családja! A grófkisasszony
               kendőjével búcsút intett fölfelé, mire zajos hintódübörgés hallatszott fel az
               udvarról és a bőröndökkel, málhákkal megrakott nagy üvegablakos batár szélsebesen
               vágtatott lefelé a kanyargós úton.</p>
            <p>Elemér egy pillanatig tépelődve nézett maga elé.</p>
            <p>- Ne eméssze tovább a félelem és rettegés ezt a szerencsétlent! Megviszem neki a
               megbocsátás és feledés szavát... s ezzel leszámolok vele az egész életre! A dolog
               anyagi oldalát majd elvégzed vele te, Ákos. Sághvári Balázs javai, a kastélyon kívül,
               legyenek övéi! - szólott nemesen sugárzó arccal és megindult a szomszéd terem
               felé...</p>
            <p>De ugyanebben a pillanatban tompa csattanás visszhangja rázta meg az épület minden
               szobáját.</p>
            <p>Balsejtelemtől űzve a kamarás úr lakosztálya felé rohantak.</p>
            <p>Sághvári Ottó szétroncsolt aggyal, formátlan tömegként hevert a padlón és jobbjával
               még akkor is görcsösen szorongatta pisztolyát.</p>
            <p>- A szerencsétlen! - szólott Ákos.</p>
            <p>Elemér halványan, elkomorodva nézett maga elé.</p>
            <p>- Én okoztam a szerencsétlenséget! Egyetlen szóval megmenthettem volna! - vádolta
               magát fájdalmasan.</p>
            <p>- Nem, jó uram, ne vádold magadat! - kiáltott Cseresznyés. És mintha egy próféta
               lelke nyilatkozna meg szavaiból, olyan lélekrázó ünnepélyesség és ihlet csendült meg
               ennek az egyszerű öregembernek a hangjában, amint folytatta:</p>
            <p>- A te szavad nem menthette meg azt, akire az Örök Bíró ítélete már ki volt mondva.
               Isten keze jár e falak között... Ő akarta, hogy az utolsó Sághvári bűneit levezekelve
               térjen meg őseihez!</p>
            
            <p>Három hónappal később nagy ünnepélyre készülődtek Sághváron.</p>
            <p>Tornyallyai Elemér tábornok feleségét, a szépséges Ghillányi Hedviget, hozta haza
               sághvári otthonába. A vendégek és jóbarátok beláthatatlan sora követte őket. A
               legelső hintóban atyai barátai és pártfogói: Hadik és Nádasdy tábornagyok ültek,
               ragyogó díszruhában, Ghillányi tábornok mellett a boldogságtól megifjodott
               nagyasszony ült Ákossal, egy másik kocsiból pedig Vitál atya jóságos arca mosolygott
               elő, akinek az a legforróbb vágya is teljesült, hogy egykori tanítványát ő eskette
               össze szíve választottjával.</p>
            
         </div>
      </body>
	</text>
</TEI>