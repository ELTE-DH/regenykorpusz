<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU03814" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Elnémult harangok</title>
				<author>
					<persName>
						<surname>Rákosi</surname>
						<forename>Viktor</forename>
					</persName>
					<date from="1860" to="1923">1860-1923</date>
				   <idno type="VIAF">58030320</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">69792</measure>
				<measure unit="pages">157</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Elnémult harangok</title>
					<date>2006-06-14</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/03800/03814"/>
					<respStmt>
						<resp>Original Electronic Edition</resp>
						<name>Vincze László</name>
						<name>Sápi Sándor</name>
						<name>Szabolcsi József</name>
						<name>Kindlevarázs </name>
					</respStmt>
					<bibl type="digitalSource">
						<title>Elnémult harangok</title>
						<date>2006-06-14</date>
						<ref target="http://kindlevarazs.wordpress.com/kindle-teka/"/>
					</bibl>
					<bibl type="printSource">
						<title>Elnémult harangok</title>
						<author>Rákosi Viktor</author>
						<pubPlace>Budapest</pubPlace>
						<publisher>Révai</publisher>
						<date>1930</date>
					</bibl>
					<ref target="http://mek.oszk.hu/03800/03814/03814.pdf"/>
				</bibl>
				<bibl type="firstEdition">
					<title>Elnémult harangok</title>
					<author>Rákosi Viktor</author>
					<date>1903</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu"/>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2020-07-22"/>
			<change when="2020-11-05"/>
		</revisionDesc>
	</teiHeader>
	<text>
		<body>
			<div type="group">
				<head>
               ELSŐ RÉSZ.
               AZ UTRECHTI DIÁKOK.
            </head>
				<div type="chapter">
					<head>
                  I.
               </head>
					<p>
                  A kölni
                     Studentenheim
                   ősrégi olcsó diákfogadó ó-német éttermében két magyar fiu
                     fogyasztotta a fekete árpalevet egy őszi estén. A magasabbik és feketébbik
                     Simándy Pál volt; az alacsonyabbik, egy kékszemü, egérszürke haju, tömzsi,
                     joviális képü legény, Puskás Gábor. Mind a kettő erdélyi református teológus,
                     Simándy hunyadmegyei, Puskás háromszéki. S miután Nagy-Enyed gazdag emlőin
                     fölnevelkedtek, most stipendiummal Utrechtbe mentek, teológiai tanulmányaikat
                     tökéletesiteni. Simándy, magas kidudorodott homlokával, nagy kemény nézésü,
                     sötét szempilláktól beárnyékolt fekete szemeivel, vastag nyakával és széles
                     mellével ezt a gondolatot ébresztette a szemlélőben:
                     Még az a fal se szeretnék lenni, a melynek ez a bika a
                        fejével nekitámad.
                   Puskás, a kinek folyton járt a szája, olyan benyomást tett
                     mellette, mint a komor bikát körülcsaholó kis szürke kutya.
               </p>
					<p>
                  Puskás a németeket szidta. Már Pozsonyban németül kinálták neki a
                     mákospatkót, azóta más szót nem hallott. Utána jött Bécs egy millió némettel,
                     majd Linz, Passau, Nürnberg, Frankfurt és végre Köln. Ez irtóztató, ezt nem
                     lehet kiállani. Góbé-büszkesége föllázadt a gondolat ellen, hogy egy városban
                     több német lakjék, mint a mennyi székely a világon van. S ez a sok német még
                     csak nem is tudja, hogy székely egyáltalán van a világon, pedig a legmüveltebb
                     nációnak tartja magát. Ha az Uristen még egyszer teremtené az emberiséget,
                     bizonyára magyart teremtene legtöbbet. Micsoda ital ez az édeses, barna lé!
                     Odaadná Köln egész évi sörtermését egy kupica fenyővizért. (De régen nem is
                     ittunk!) Aztán, hogy el vannak telve mindennel, a mi az övék. Itt a
                     Studentenheim
                  -ban a fogadós levett kalappal vezette őket a táblához, mely
                     hirdette, hogy egykor Goethe és Schiller itt méltóztattak reggelizni. Reszkető
                     lábbal vezette őket a 27-ik számu szobába, melynek falát Hans Sachs
                     sajátkezüleg szénnel irt verse ékesiti. Johann, a háziszolga, megsugta, hogy a
                     nagy Napoleon is meghált itt Murat-val és Ney tábornokkal, mikor az
                     oroszországi hadjáratra ment, de persze erről nincs tábla... A magukét áhitatos
                     kultusszal veszik körül, mindenkire ráerőltetik, a más dolgairól meg tudomást
                     se vesznek.
               </p>
					<p>
                  Simándy valami szomoru mosollyal hallgatta társa fecsegését. A
                     bosszusan zsörtölődő székelyben látta a kis, gyönge magyart, a kire kínos,
                     fojtó sulylyal nehezedik a körülöttük levő nemzet nagysága. Puskás, az
                     önérzetes, őseire, magyarságára, nemzetének világtörténeti szerepére büszke
                     magyar érzi, hogyan zsugorodnak össze képzelődései, álmai, mikor egy ilyen
                     hatalmas, világbiró nemzet közé keveredik; látja azt napi munkájában, csodálni
                     kénytelen alkotásaiban. És Simándy látta, hogy a szapora beszédü székely lelke
                     hogy vonaglik, miközben az abroszt fölhajtva, késével diákszokás szerint az
                     asztalt nyeste, faragta, döfödte. Simándy látta ezt és szomoruan mosolygott. Ő
                     valamivel magasabbra emelkedett és messzebbre látott. Hamar árvaságra jutván, a
                     nagy-szebeni árvaházba került és onnan a szász gimnáziumba járatták. Ezen a kis
                     germán szigeten, mely közelebb van Berlinhez, mint Budapesthez, korán
                     megtanulta, hogy a kis nemzetek sorsa minő keserü; megérezte, hogy a szőke
                     teuton-koponyák mennyivel külömbnek tartják magukat a fekete turáni fajnál. S
                     az ellenséges szemek kereszttüzében nőtt nagyra. Neki tizszer annyit kellett
                     tanulnia, mint a szász fiuknak, hogy azokkal egy kalkulushoz juthasson. És
                     tanult. S nyilvános mérkőzéskor mindig lefőzte a halavány szász diákokat.
                     Magyar létére a legelsők közt volt, irigyekkel körülvéve. És ez volt az ő
                     egyetlen öröme, mást a sors nem adott a szegény, elhagyott árva fiunak. Ifju
                     szive ugy érezte, hogy ő a seregtől messze, messze, előörsön álló katona, a kit
                     elfeledtek; de ő neki nem szabad csüggednie, meghátrálnia. S boldog volt, mert
                     ugy érezte, hogy kitünőségével ezen a védtelen ponton a magyarság ügyét
                     juttatja diadalra.
               </p>
					<p>
                  - Hadd el, Gábor, - szólt Simándy, mialatt Puskás jót huzott a
                     szidalmazott sörből, - hisz’ te is csak olyan vagy, mint ezek a németek. Te is
                     épp oly büszke vagy Damjanicsra, Bem apóra, Gábor Áronra, Gál Sándorra, mint ők
                     a maguk hőseire és vértanuira. Te is azt hiszed, hogy Magyarország, vagy pláne
                     Háromszék a világ közepe, s annál külömb föld nincs a kerek földtekén.
               </p>
					<p>
                  - Egy kis külömbséggel, - felelt büszkén Puskás, - hogy nekem
                     igazam van.
               </p>
					<p>
                  - Persze, hogy igazad van. Minden nemzetnek igaza van. Hitvány,
                     csapnivaló náció volnánk, ha nem azt tartanók, hogy a világ első nemzete
                     vagyunk. Azért ne haragudjál a németekre...
               </p>
					<p>
                  - De mikor olyan szemtelenül sokan vannak. Levegőt se hagynak az
                     embernek. Megfulladok ebben az országban.
               </p>
					<p>
                  - Nyisd ki az ablakot! - felelt egyszerüen Simándy.
               </p>
					<p>
                  Az ablakok a széles Bismarck-Strassera nyiltak. Kint irtóztató
                     tumultus uralkodott. Az ifju császár, II. Vilmos, a városban tartózkodott két
                     nap óta, hogy az 1870-71-iki katonák emlékünnepében résztvegyen. Mondott egypár
                     dikciót, melytől talán még lent, messze, a gravelottei sikságon eltemetett
                     pomerániai gránátosok is megmozdulnak sirjukban, és ma este volt elutazandó.
                     Harsogó zeneszóval vonultak föl az ezredek s megalkották a sorfalat A katonák
                     mögött százezernyi nép, nemzeti kokárdákkal, Vilmos arcképével a kalapjukon,
                     szakadatlan orditással tódult ide-oda. Száz-száz emberből álló csoportok
                     külön-külön a
                     Wacht am Rhein
                  -t énekelték, s ez növelte a pokoli hangzavart. Néha éles katonai
                     kommandók hangzottak s tompa dübörgéssel ezer puska agya dobbant a kövezethez.
                     Az üvöltő és hullámzó fekete tengert csillogva határolták az aranyos csucsu
                     sisakok s a katonák mozdulatlan, ércfala.
               </p>
					<p>
                  A fiuk az ablakhoz léptek.
               </p>
					<p>
                  - Hogy utazunk ma el, ilyen zürzavarban? - kérdé Puskás, a ki
                     elbámészkodott az utcai látványosságra.
               </p>
					<p>
                  Simándy nem felelt. Ő is az utcát nézte. Micsoda lelkes, forrongó
                     tömeg, - s hogy megfagy, mikor a katonakabátba kerül. Ekkor már nincs benne se
                     szeretet, se gyülölet, csak engedelmesség. Nem gondolkozik, csak cselekszik.
                     Szemei egy pontra vannak szegezve: ez a császár. S mikor a császár kinyujtja
                     karját s megmutat nekik egy országot, egy nemzetet - akkor megindul az
                     érczuhatag és öl. S az emberi nemmel hiába viaskodó halál elégedett
                     vigyorgással tárja ki fekete birodalmának széles kapuját, széles kapujának mind
                     a két szárnyát. Óh, császár, ne mozditsd meg a karodat!
               </p>
					<p>
                  Simándy nagyot sóhajtott, aztán ott hagyták az ablakot és a
                     portáshoz mentek. Tudakozódtak, hogy elutazhatnak-e ők ma ebben a nagy
                     fölfordulásban?
               </p>
					<p>
                  - Hogyne, kérem. A hollandi vonat tiz óra öt perckor megy. Az
                     omnibusz pont féltizkor indul.
               </p>
					<p>
                  Csöngetett hármat. Johann megjelent.
               </p>
					<p>
                  - Johann, az urak podgyászát hozd le a féltizórai
                     omnibuszhoz.
               </p>
					<p>
                  Johann lojális alattvaló volt és szerette a borravalót. E két
                     tulajdonsága egymást támogatta benne, mikor a fiuknak pakkolás közben a
                     császárról beszélt. Mikor ő szolgált
                     beim Kürassierregiment Graf Gessler No. 8.,
                  a császár egyszer hirtelen betoppan éppen
                     Hauptrapportra
                  . A császár odaállt az ezredes mellé s hallgatta az ügyeket. Egy
                     egyéves önkéntes arra kért engedelmet az ezredestől, hogy a hadnagyával
                     megverekedhessen, mert a hadnagy őt pofonütötte.
               </p>
					<p>
                  - Gondolja meg, ezredes ur, hogy egykor én is viselni fogom a
                     német hadsereg portepéját s e szégyent le kell mosnom.
               </p>
					<p>
                  A császár haragra lobbant s kiadta a parancsot, hogy a hadnagynak
                     párbajt kell vivnia a legsulyosabb föltételek mellett. S az önkéntes
                     agyonlőtte.
               </p>
					<p>
                  Itt Johannban a borravaló szeretete fölülkerekedett s egy vidám
                     katonatörténetbe fogott, melyben a császár nem szerepelt. Ugy okoskodott: fő a
                     történet; hogyha az urak jól mulatnak, jobban fizetnek, - tehát essék áldozatul
                     ő felsége. És elmondta, hogy az ezredes szakácsnéjának a kedvese, egy
                     kürasszirkáplár, szivarral kiégette a zászlót, a melyet az ezredesek
                     távollétében otthon kiváncsian nézegettek. A legközelebbi katonai ünnepen aztán
                     az ezredes kibontván a zászlót és észrevevén a lyukat: erről hatalmas beszédet
                     mondott a front előtt, az ezred dicsőséges küzdelmeinek tanujeléül idézvén
                     azt.
               </p>
					<p>
                  A bőbeszédü legény egész az omnibusz tetejéig folytatta meséit, s
                     csak akkor fejezte be az előadást, mikor a fejenként ötven fillér borravalót a
                     markában érezte. A studensektől nem igen lehetett többhöz szokva, mert
                     alázatosan megköszönte, szerencsés utat kivánt s egy hatalmas
                     Éljen a császár!
                   kiáltással leugrott a kocsiról. A katonák sorfala egy percre
                     kettényilt, a kocsi begördült a pusztán tartott utcaközépre és sebesen hajtott
                     az állomás felé. Maguk ültek a nagy kék-fehér bárka tetején. Az ut felén
                     lehettek, mikor a Rathhausplatzon fölállitott ágyuk megdördültek, jelezve, hogy
                     most indul el a császár a vasutra. Minden ablak egyszerre megvilágosodott,
                     oszlopokon bengáli tüzek gyultak, villámos ivlámpák ragyogtak föl minden
                     lépésre, a dobok megperdültek, a trombiták megharsantak, éles kiáltások
                     hangzottak, s tompa csattogással kapták a katonák tisztelgésre puskájukat. A
                     levegőt egy alaktalan örömorditás töltötte be... egyszerre minden zajt
                     elnyeltek a katonabandák... minden sarkon a Hohenzollern-himnuszt fujták a
                     rézhangszerek. Most az egész ugy hangzott, mint ezer rekedt óriás üvöltése.
                     Ezer megvakitott Polifém dühöngése.
               </p>
					<p>
                  Az omnibusz egy kis téren félreállt a közeledő császár elől.
                     Dübörögve közeledett a kék testőrök egy százada. A patkók szikrát vertek a
                     kövezetből. A nemes paripák ugy tartották a fejüket, mint a királyi hattyu.
                     Azután négy fekete lótól vont kocsin jött Ő, mellette ült a felesége... A lovak
                     fujtak és táncoltak, az ezüst szerszám csillogott, csattogott rajtuk. A császár
                     hófehér ruhában, mellén ezüst vért, rávert fekete sassal. Fején ezüst sisak,
                     mely fölött kiterjesztett szárnynyal egy, arany sas lebegett... Olyan volt,
                     mint a skandináv mitológiából ideszállt ó-germán Isten... Miközben folyton
                     szalutált a népnek, nyilt és bátor tekintete katonáinak mozdulatlan sorfalán
                     szaladt végig... A császárné szerény mosolylyal szakadatlanul hajlongott,
                     mintha csak azt mondaná:
                     Köszönöm, köszönöm, én is nagyon szeretem Wilhelmet.
               </p>
					<p>
                  Azután jöttek a gyerekek. Egy, kettő, három, négy fiu... A
                     trónörökös Nagy Fridrik-korabeli testőrruhában, azzal a furcsa alaku
                     püspöksüveggel... és még másik három kis legényke, tengerészruhában, a
                     nevelőikkel. A trónörökös nagyon komoly volt, bizonyosan szoritotta fejét a
                     sisak... a kis tengerészek tapsoltak és sipkáikat lengették. Ezek még boldog
                     gyermekek... Aztán mint a villám nyargalt el a piros testőrök egy százada, s a
                     látomány véget ért.
               </p>
					<p>
                  Puskás kimerülten esett vissza a padra. A derék fiu
                     torkaszakadtából éljenzett és a kalapját lobogtatta. Simándy kábult, vak és
                     süket volt. A fény vakká, a lárma süketté, a kettő együtt kábulttá tette.
                     Mintha egy álomképet látott volna... Százezrek lelkének öntudatlan kitörése
                     volt ez, himnusza a német egységnek, önérzetnek, szaporaságnak.
               </p>
					<p>
                  Az elröpült császári menet után a tömeg, mintha a tündérséget el
                     akarná kapni és még egy kicsit visszatartóztatni, önkéntelen rohamot intézett,
                     mely egy percre megingatta még a katonai sorfalat is... Egy sikoltozó asszonyt
                     az omnibuszhoz szoritottak... Gyermekét kétségbeesett jajgatással emelte a
                     levegőbe, nehogy összenyomják. Puskás egyet gondolt, lehajolt a gyerekért az
                     omnibuszról és fölkapta... Sőt ketten megragadták az asszonyt is, s nehogy az
                     áradat elsodorja gyermekétől, minden habozás nélkül fölrántották az imperiálra.
                     Az omnibusz, lovasrendőrök segitségével, utat tört a tömegben. A pályaudvarhoz
                     közel a csinos munkásasszony távozni készült, s meleg hangon szólt a
                     fiukhoz:
               </p>
					<p>
                  - Igazán, nem tudom, hogy háláljam meg a szivességet.
               </p>
					<p>
                  - Én tudom, - felelt mosolyogva Puskás, - csókoljon meg.
               </p>
					<p>
                  - Szivesen, - felelt kedélyesen az asszony, s jóizüt cuppantott
                     Gábor arcán, a ki, az asszony teljes boldogságára, a babán is csókolt
                     egyet.
               </p>
					<p>
                  - Ugyan Gábor, - feddé Simándy, - egy ismeretlen asszonynyal
                     csókolózni?
               </p>
					<p>
                  - Ismeretlen asszonynyal? hát kivel mással? Ismerőssel? Nem
                     emlékszem, hogy a baróti majálison az esperes lányát csókoltad volna... Pedig
                     már vagy hat éve ismered. Jegyezd meg, hogy minden csinos nőt meg kell
                     csókolni, a ki meg hagyja magát csókolni...
               </p>
					<p>
                  A pályaudvarról mindenkit visszaszoritottak, de a ki azt mondta,
                     hogy elutazik, azt a rendőr a pénztárhoz kisérte, hogy jegyet válthasson.
                     Ifjaink találtak hordárt is a bagázsiához. Megkérdezték, hogy vonatuk nem fog-e
                     az indulással késlekedni?
               </p>
					<p>
                  - Miért? - kérdé viszont a szálas porosz.
               </p>
					<p>
                  - A császár miatt. Talán előbb ő felsége elutazik.
               </p>
					<p>
                  - Ó dehogy! Be van az osztva szépen, s ő felsége vár, a mig rá nem
                     kerül a sor.
               </p>
					<p>
                  S mikor nekik jelt adtak és ők az óriási méretü üvegtetejü udvar
                     peronján a hollandi vonat felé siettek, vörös szőnyegen ott állt még a császár,
                     családja és tanácsurak körében s élénk gesztusok közt beszélgetett.
                     Utascsoportok siettek arra; kormos bluzos vasuti munkások sürögtek-forogtak,
                     vonatok robogtak ki és be, éles füttyentésekkel... S a hollandi vonat lassu
                     robogással elindult és pár pillanat mulva ott zakatolt a hatalmas vashidon, a
                     Rajna fölött, melyen ezer meg ezer kivilágitott csónak uszott.
               </p>
					<p>
                  - Ez aztán ember! - kiáltott Puskás. - Ezt nevezem császárnak! Az
                     összes nemzeti törekvések élén áll, németebb a németnél, sovinista. Nagy nemzet
                     ez, Pali, óriási nemzet...
               </p>
					<p>
                  - Nagy nemzet, óriási nemzet, de tudod, miért? Mert a hollandi
                     vonat tiz óra öt perckor elindult...
               </p>
					<p>
                  Puskás bámulva nézett rá.
               </p>
					<p>
                  - Igen... és mert az általános őrületben nemcsak a hollandi vonat,
                     hanem Johann is a helyén volt, az omnibusz is helyén volt... mert a császár
                     miatt se tesznek kivételeket, hanem őt is beosztják, s minden történik ugy,
                     mint máskor... Ez a rend... Nálunk, barátom, egy főispán látogatása fölforgat
                     minden rendet egy kis vidéki városban... Nálunk egy miniszter nagyobb ur, mint
                     itt a császár... Azért aztán a nemzet maga kisebb ur, mint a német
                     nemzet...
               </p>
					<p>
                  - Nézd a dómot!
               </p>
					<p>
                  A kivilágitott dóm mint egy tüzes fölkiáltójel ragyogott az
                     éjszakában. A tetejéről pedig egy villamos reflektor nagy, fényes mozgó
                     sugárkévéje kutatta a sötétség titkát...
               </p>
				</div>
				<div type="chapter">
					<head>
                  II.
               </head>
					<p>
                  A két legény hamarabb fölkelt, mint a nap, oly kiváncsi volt
                     Hollandusországra, mely a párás őszi reggelből csak lassan bontakozott ki. S
                     mikor kibontakozott is, alig mutatott valamit. Lapos vidék, buja fűvel,
                     legelésző tehenekkel. Egy-egy nyájas tanya, szénaboglyákkal. Ha kutágas helyett
                     nem árbocok meredtek volna égnek a tanya végén, azt hihették volna, hogy az
                     alföldi tanyák közt járnak. De minduntalan egy magas töltések közt lomhán
                     kanyargó csatorna fölött robogtak el, melyen lovaktól vontatott furcsa alaku
                     bárkák haladtak tova s ez kiverte őket illuziójukból. A mint a köd lassan
                     fölszállt, a szeptemberi nap bágyadt, sárga pompájából városokat, falvakat
                     láttak a messzeségben kibontakozni. S egyre jobban dobogott a szivük, a mint
                     közeledtek Utrecht felé.
               </p>
					<p>
                  - Értesz valamit a nyelvükből? - kérdé aggódva egy állomáson
                     Puskás, miközben Simándy egy kofával almára próbált alkudni.
               </p>
					<p>
                  - Az az érdekes, hogy minden szavuk ismerősen cseng a fülembe s
                     mégsem értem.
               </p>
					<p>
                  - Ha Bótai ki nem jő elénk az állomásra, nem tudom, hogy igazodunk
                     el.
               </p>
					<p>
                  - Hogyne jönne. Hisz még Kölnből is táviratoztam neki, hogy mikor
                     érkezünk.
               </p>
					<p>
                  - Leveleztél te sokat a nyáron Bótaival?
               </p>
					<p>
                  - Sürün. Hisz tudod, hogy négy évig együtt jártunk Szebenben, s a
                     régi barátságunk nem bomlott föl. Pedig ő Patakra ment teológiára, én pedig
                     Enyedre. De a vakációra mindig hozzájuk mentem Erdővidékre.
               </p>
					<p>
                  - Igen, ösmerem a parókiát. Nyomoruságos kis fészek. Az apja már
                     nagyon öreg, s ugy tudom, három vén lány van a nyakán.
               </p>
					<p>
                  - Csak kettő öregebb, mint Bótai Barna... a harmadik nem nénje,
                     hanem huga, Anikó, most lehet tizenhét éves.
               </p>
					<p>
                  - Szép lány?
               </p>
					<p>
                  Simándy kidugta fejét az ablakon.
               </p>
					<p>
                  - Szép, - felelte vissza alig hallhatólag.
               </p>
					<p>
                  - Miért nem ment haza Bótai egy évi utrechti tanulás után? Hisz,
                     ha megválasztanák bárminő kis eklézsiába, könnyithetne az apja terhén.
               </p>
					<p>
                  - Ennek is megvan a maga oka. A mult télen sulyos beteg lett s a
                     stipendium kuratóriuma rendkivüli segélyt adott neki, hogy két hónapra meleg
                     vidékre, Olaszországba menjen. Ezt azzal hálálta meg, hogy a tanév végén három
                     tárgyból hollandus nyelven, - értsd meg jól, vasfejü kálvinista, - hollandus
                     nyelven kollokvált, a mivel megszerezte a jogot arra, hogy még egy évig ott
                     maradhasson, sőt arra is, hogy a másik két stipendistát ő jelölje ki... igy
                     jutottam hozzá én...
               </p>
					<p>
                  - És én is.
               </p>
					<p>
                  - Téged aztán, a hozzám intézett kérdésre, én jelöltelek ki.
               </p>
					<p>
                  - Köszönöm, - szólt Gábor nevetve; - azonban anélkül, hogy
                     prófétának merném magamat mondani, azt jósolom, hogy én soha se fogok senkit a
                     stipendiumra kijelölni. Fogadjunk Pali, hogy nem fogok én soha hollandusul
                     megtanulni.
               </p>
					<p>
                  - Pedig látod, az nagyon egyszerü. Vedd elő a német szót, tekerd
                     ki a nyakát és lesz belőle hollandus szó.
               </p>
					<p>
                  - Tudod, jól ismersz, én szivesen kitekerem a német szó nyakát...
                     de készletem belőle oly csekély, nem akarom azt is elfogyasztani.
               </p>
					<p>
                  - Kár, mert a dolog gyorsan megy. Látod, én reggel óta
                     megtanultam, hogy a jegy:
                     Karte=kort
                  ; az alma:
                     Apfel=appel
                  , a biztositás:
                     Versicherung=verzekering
                  ; fa:
                     Baum=boom
                  , dohányozni:
                     rauchen=rooken
                  .
               </p>
					<p>
                  - Zsení vagy, Pali, zsení! - kiáltott Puskás őszinte
                     elragadtatással, - s honnan tudod te mindezt? Megálmodtad?
               </p>
					<p>
                  - Megtanultam a konduktortól, a kofától, az állomási
                     falragaszokról, s a kocsiban lévő fölirásokról. Csak nyisd ki mindig a szemedet
                     s eressz be mindent a füleden. Ez a tanulás titka.
               </p>
					<p>
                  - Könnyü azt mondani, de ha én egyszer a fülemet kinyitom, a
                     helyett hogy bejönne, kimegy rajta minden.
               </p>
					<p>
                  - Akkor ki ne nyisd, öreg! - kacagott Simándy, - hanem hát
                     megmaradnak még a szemeid. Mi van a szemeiddel? Azt hallottam, hogy jó szemek.
                     Udvarhelyt beszélték, hogy a Hargitáról megláttad velük a Fekete-tengert.
               </p>
					<p>
                  Ez gyönge oldala a székelynek, a ki azt tartja, hogy a Hargita a
                     világ legmagasabb csucsa. A Mont-Blanc legföljebb kisöcscse lehet, A
                     Dhavalagiri, a Mount Everest - az más: ezeket elismerték a Hargitával
                     egyenrangunak a székely diákok, mert hátha a Himalája rejtett völgyeiben mégis
                     laknak ősmagyarok... Ezeket pedig Isten ments, hogy megfosszák...
               </p>
					<p>
                  Puskás elvörösödött ez inzultusra, de türtőztette magát.
               </p>
					<p>
                  - Tudod, komám, én nem láttam a Hargitáról a tengert, de nem is
                     ettem meg berbécstokány helyett a bocskortalpat.
               </p>
					<p>
                  (Ezt a hunyadmegyei atyafiak tették meg a követválasztáson. Nem
                     lett tőle semmi bajuk. Csak irtózatosan szomjaztak rá s a jelölt, a mit
                     megtakaritott a huson, ráfizette a pálinkára. Ez az ugynevezett költői
                     igazságszolgáltatás.)
               </p>
					<p>
                  - Berbécstokány! - sóhajtott elmerengve Simándy, - ugy hangzik a
                     fülembe, mintha a szülőfalum harangját hallanám kongani. Mikor eszünk mi megint
                     berbécstokányt, Gábor?
               </p>
					<p>
                  Gábor elérzékenyedett nagyokat nyelt és igy szólt:
               </p>
					<p>
                  - Emlékszel Kőmivesné tokányára, a Kishid-utcában? Mikor délután
                     kitette az ablakra a cédulát, hogy estére friss tokány lesz, nyolc óra után
                     odaszöktünk a kollégiumból, a falon keresztül.
               </p>
					<p>
                  - És csak reggel négy órakor szöktünk vissza.
               </p>
					<p>
                  - A jó Kőmivesné a kis porció tokányt belemerte a kivájt cipóba,
                     ahhoz nem kellett se tányér, se villa... A nebulók ültek sorba a gyepen, s
                     faltak. A kut meg egyre nyikorgott, mert a ki befejezte a vacsorát, odament és
                     egy vödör vizet huzott magának...
               </p>
					<p>
                  - Az ám... Minden diák friss vödörrel huzott magának; mindegyik
                     átallotta volna, hogy a más fáradságából jusson egy ital vizhez. Két kortyot
                     ivott, a többit visszaöntötte a kutba. Vagy talán azt akarta mindegyik, hogy
                     fáradjon a többi is.
               </p>
					<p>
                  - Hát Illés Pistára emlékszel-e, Pali?
               </p>
					<p>
                  - Illés Pistára?
               </p>
					<p>
                  - Arra. Veled fogadott a vacsorája árába, hogy
                     birkát eszik a birkából
                  . Te nem akartad hinni, fogadtál vele, ő erre a Kőmivesné nagy
                     vaskondérja elé lépett s a birkabőrsüvegébe birkatokányt méretett... és
                     kikanalazta egy szálig... Hej, de jól mulattunk az este!... Az asztalon jártad
                     a csürdüngölőt... A kisbotost még leeresztettük a kutba, mert fölharagitott
                     bennünket... Télviz idején!
               </p>
					<p>
                  ...Kipirult arccal, sugárzó szemekkel folyt a beszélgetés...
                     Egyszerre csak kicsapódott az ajtó s a nyurga, szőke konduktor besivit:
               </p>
					<p>
                  - Utrecht!
               </p>
					<p>
                  - Utrecht? - horkant föl Puskás, s olyan arccal nézett szét,
                     mintha azt kérdezné: ugyan minek ébresztettek föl, olyan szépet álmodtam.
               </p>
				</div>
				<div type="chapter">
					<head>
                  III.
               </head>
					<p>
                  Az
                     Izgatott Cápa
                   kedves korcsmája volt mindazon utrechtieknek, a kik barátai
                     nemzetük specifikus eledeleinek. Az
                     Izgatott Cápa
                   még a napoleoni megszállás idejéből maradt fönn, s mint könnyen
                     elképzelhető, festői cimét is a nagy császár vidám és erős fantáziáju
                     katonáitól kapta. A hollandusoknak tetszett az élénk cim, s a cápa különben is
                     családi szörny lévén e gyarmatos nemzetnél, megtartották. Ide vezette Bótai
                     első este barátait, hogy, ugymond, egy csapásra megismerkedjenek a hollandi
                     konyha titkaival. Pakkjaikat letették Bótainál, megfürödtek, aztán
                     elcsodálkozva járkáltak estig a legrégibb batáviai város különös utcáin,
                     ködfogta, esőverte házai közt, lomha vizü csatornái mentén.
               </p>
					<p>
                  A viszontlátás öröme őszinte és meleg volt. Simándy és Bótai
                     egykor mint diákpajtások elválhatatlanok voltak, s már Szebenben
                     ikrek
                  -nek csufolták őket. Hosszu öleléssel és csókkal üdvözölték
                     egymást. Puskás is találkozott már sokszor Bótaival, s a most fölujitott
                     ösmeretség, itt, távol az otthontól, egyszerre bizalmas jellegü lett.
               </p>
					<p>
                  Kifáradva ültek le este az
                     Izgatott Cápa
                   egy kis szögletasztalánál, az ugynevezett fehér teremben. Ezt a
                     termet ugyanis fehér majolikával boritották be vagy tiz év előtt, aztán a
                     diákok elkezdtek benne pipálni, a mitől megsárgult; aztán a diákok folytatták
                     benne a pipálást, a mitől megfeketedett. De az eredeti neve megmaradt. Különben
                     ragyogó fekete volt, mert hollandi szokás szerint hetenkint egyszer az egész
                     falat plafondostul szappannal végigmosták.
               </p>
					<p>
                  Simándy egész nap figyelte barátját, Bótait, s mikor a korcsmában
                     az első kőkorsóval a habzó sört eléjük tették, tisztában volt vele, hogy valami
                     baja van. Mintha felhő lebegett volna fölötte, melynek árnyéka ott borongott
                     arcán, tekintetében. Néha a melle hirtelen emelkedett, nagyokat lélegzett,
                     mintha több oxigéniumot keresne a levegőben, kapkodva utána. Csontos arcáról
                     eltünt az a barna, székely pir, mely oly széppé teszi odalent a Rika-hegy két
                     oldalán a férfiakat.
               </p>
					<p>
                  - Beteg vagy? - szólt Simándy Bótaihoz, s rátette karjára a
                     kezét.
               </p>
					<p>
                  - A szinemről gondolod, ugy-e? Hja, édes fiam, ez a hollandi szin,
                     hogy ne mondjam, tónus. Majd eltünik a te szittya feketeséged is, ha egy telet
                     megkóstolsz ebből a klimából... Tavaszszal csodálatos, télen utálatos... köd,
                     nedvesség, hidegség... Majd megfakultok ti is, lekopik rólatok a hazai
                     máz...
               </p>
					<p>
                  - De te beteg voltál, hisz irtad.
               </p>
					<p>
                  - Semmi. Már vége van. A tavaszszal vért hánytam...
               </p>
					<p>
                  - Vért hánytál? S erről mi otthon semmit se tudtunk!
               </p>
					<p>
                  - Minek? Csak nem fogom gyönge öreg apámat, meg a szegény
                     testvéreimet ijesztgetni. Minek is lett volna... hisz már vége van. A
                     kuratórium pénzt adott és én San-Remóba mentem. Óh, fiaim, micsoda ország az!
                     Micsoda melegség, micsoda fény... óh, be jól éreztem magamat! Most is álmomban
                     ott sétálok a tengerparton, az olajfák alatt, s számlálom a fehér vitorlákat a
                     sugárözönben csillogó tengeren.
               </p>
					<p>
                  - Egyedül? - esett bele Puskás diákmódra, csufondáros arccal.
               </p>
					<p>
                  Bótai elsápadt. Szinte látni lehetett, mint fut ki a vér
                     arcából.
               </p>
					<p>
                  - Hogy érted ezt? - kérdé szintelen hangon.
               </p>
					<p>
                  - Ugy, hogy nem álmodol-e oda a vitorlaszámláláshoz valami
                     nagyszemü talján madonnát?
               </p>
					<p>
                  E percben a figyelem egy nagy tengeri halra irányult, melyet
                     eléjük tettek.
               </p>
					<p>
                  - Hagyjuk a madonnákat, - szólt halkan Bótai, miközben a halat
                     vágta, - örüljünk, hogy olyan országban vagyunk, ahol a Rafael madonnái nem
                     kisértenek.
               </p>
					<p>
                  Simándy ránézett.
               </p>
					<p>
                  - Ne feledd el, Barnabás, hogy Rubensnek is vannak madonnái, -
                     szólt, s aztán a halhoz látott. Nem vette észre, hogy barátja arcát ujra
                     elboritotta a halálos sápadtság.
               </p>
					<p>
                  Mig a hallal vesződtek, csend volt. Még Enyeden beléjük verték,
                     hogy:
               </p>
					<p>
                     A száját befogja kend.
               </p>
					<p>
                  Ami ugyan fölösleges intelem volt, mert az enyedi diák olyan
                     ritkán jutott halhoz, mint ehető fecskefészekhez. No, de legalább megtanulta a
                     maximát egész életére, s az ember sohse tudja, hogy az enyedi diák milyen
                     körülmények közé kerül. A diákokat azonban mindez nem vigasztalta meg. Nem
                     egyszer lehetett hallani a szüken mért porciók láttára a sóhajtást: Szeretném
                     már egyszer megpróbálni, hogyan fullad belé az ember halszálkába.
               </p>
					<p>
                  A hal után valami édes tésztát hoztak, ujra megeredhetett a szó
                     visszafojtott árja.
               </p>
					<p>
                  - Beszélj valamit Skóciáról! - szólt Simándy, - szerencsés fickó
                     vagy, hogy ilyen családra tettél szert. Te, nagyon gazdag ember lehet a te
                     gazdád, hogy Skóciába jár nyaralni.
               </p>
					<p>
                  - Skóciában nyaraltál a gazdáddal? - kérdé Puskás.
               </p>
					<p>
                  - Ott. A fiát tanitottam latinra és németre, - felelt halkan
                     Bótai.
               </p>
					<p>
                  Aztán türelmetlenül zörgött az üres korsóval az asztalon.
               </p>
					<p>
                  - Eh, hazai dolgokról beszéljetek! Egy év óta csak egy magyar
                     embert láttam, az is cigányprimás volt.
               </p>
					<p>
                  - Jót tett Skócia? - folytatta makacsul Simándy.
               </p>
					<p>
                  - Jót, - felelt Bótai, hosszan barátja szemei közé nézve, - ott a
                     fenyvesek közt álltam teljesen helyre, csak még a gyomrom rossz. Nem tudok az
                     itteni ételekkel kibékülni. Aztán meg olyan lappangó lázam van és néha éjjel
                     ugy izzadok, hogy csupa viz lesz a lepedőm...
               </p>
					<p>
                  Puskás egy darab kenyeret szelt le és paprikát keresett hozá.
               </p>
					<p>
                  - Tégy rá sajtot és kérj sót hozzá.
               </p>
					<p>
                  - Sajtot?
               </p>
					<p>
                  - Azt. Az itt a legelső fűszer. Látod, itt áll az asztalon,
                     megreszelve. Azt tesznek a levesbe, azt hintenek a husra, azt eheted marokszám,
                     de sót, borsot, fogpiszkálót, mustárt, ecetet, olajat, a mi nálunk ott áll
                     minden kocsmaasztalon, külön kell kérned.
               </p>
					<p>
                  - Hát paprikát?
               </p>
					<p>
                  - Azt is kapsz a patikába, ha találsz orvost, a ki szükségesnek
                     találja, hogy megmérgezd magadat és recepten rendeli.
               </p>
					<p>
                  - No már látom, nem fogunk mi jóizüen enni karácsonyig, - szólt
                     komoly bánattal Puskás, - de akkor meghivom az urakat osdolai disznótorra.
                     Akkora pakkot küldetek magam után, mint egy kóberos szekér.
               </p>
					<p>
                  Bótai szeretetteljes mosollyal nézett a székely fiura s
                     szólt:
               </p>
					<p>
                  - Legjobb volna, ha már most elindittatnál egy háromszéki borvizes
                     székelyt, a szekere tele disznóaprólékkal. Karácsonyra tán éppen ideérne.
               </p>
					<p>
                  - Jegyezd meg komám, - szólt büszkén Puskás (ha haragudott, mindig
                     komámnak nevezte az illetőt), - borvizfuvarral csak a csiki székely szokott
                     foglalkozni.
               </p>
					<p>
                  - Nekem mondod? Hisz erdővidéki vagyok.
               </p>
					<p>
                  - A szélin vagytok Háromszéknek. Nem az igazi fajta.
               </p>
					<p>
                  - Persze, Attila kardját Osdolán hajitotta le az Ur... s nagy
                     királyunk, az isten ostora, ott találta meg...
               </p>
					<p>
                  - Csend! - kiáltott Simándy. - Semmi villongás a hun ivadékok
                     közt. Itt a káposzta.
               </p>
					<p>
                  - Káposzta? - kiáltott ujjongva Puskás.
               </p>
					<p>
                  Belenézett a tálba.
               </p>
					<p>
                  - Hisz ez törött cukor!
               </p>
					<p>
                  - Kapard csak le a tetejét. Egy ujjnyira alatta megtalálod a
                     káposztát.
               </p>
					<p>
                  - A cukor alatt? Szent Isten! Megbolondult a szakácsné!
               </p>
					<p>
                  - Ugyan mi van abba, Gábor, - szólt Simándy, - hát nem emlékszel
                     rá, hogy Enyeden a Dájbukát boltos tubákkal eszi a sárga dinnyét, a káposztába
                     pedig mazsolát és mandulát főzet?
               </p>
					<p>
                  - Dájbukát? - kiáltott föl Gábor, s a fejére ütött, - remélem,
                     vége van a vacsorának.
               </p>
					<p>
                  - Vége.
               </p>
					<p>
                  - No hát, akkor fogadjatok tőlem egy kassai négyest a Dájbukát
                     boltjából. Ez az én meglepetésem a vacsorához.
               </p>
					<p>
                  - Nyomorult, - rikoltott Simándy, - hányszor kértem tőled magyar
                     szivart utközben s mindig azt mondtad, hogy már elfogyott.
               </p>
					<p>
                  - Nincs is több, csak ez a három, s ezt az első hollandi vacsorára
                     tartottam fönn, - mentegetődzött Puskás Gábor.
               </p>
					<p>
                  Rágyujtottak. S a kékes füstgomolyokat ugy tekintették, mintha
                     hazai levegő szálldosna körülöttük. Bótai lassan, nagy felhőket fujt ki, s
                     merően nézett beléjük. Mintha a hótakart székely bércek alakulnának ki előtte a
                     füstrongyokból. Ki tudja, meglátja-e még valaha e büszke csucsokat.
               </p>
					<p>
                  Nem birta sokáig a szivart. Köhögni kezdett.
               </p>
					<p>
                  - Az orvos tulajdonképp megtiltotta, - szólt, ziháló mellére téve
                     kezét, - de ennek nem tudtam ellentállni.
               </p>
					<p>
                  Még egy füstkarikát fujt, aztán félretette.
               </p>
					<p>
                  - Sört, sört! - kiáltott a legényre.
               </p>
					<p>
                  A sötét, pálinkaerejü hollandi sör Puskáson már éreztette hatását.
                     Nagyokat bólintott és laposakat pislantott. Bótai ellenkezőleg fölélénkült,
                     arca kipirult, szeme ragyogott. Hevesen gesztikulált és Skóciáról beszélt... a
                     feneketlen tengerszemről, melyekben jó tündérek és rossz szellemek laknak... a
                     félelmesen nagy fenyőkről, melyek halálukban megdicsőülnek, mint árboc
                     szolgálván Anglia világbiró hajóhadán... a remek rétekről, hol az izmos hegyi
                     skót dudaszó mellett legelteti nyáját...
               </p>
					<p>
                  Simándy Puskásra mutatott, a ki karjára hajtva fejét, egészséges
                     szuszogással aludni kezdett.
               </p>
					<p>
                  - Fölrázzam? - kérdé.
               </p>
					<p>
                  - Ne, ne bántsd, - felelt Bótai, - ez most a Küküllő partján jár
                     és virágot szed bokrétába.
               </p>
					<p>
                  - Óh, dehogy, - nevetett Simándy, - Osdolán ül és tejfölös
                     bablevest eszik, disznókörmivel.
               </p>
					<p>
                  - Akkor pláne hagyd; legalább megreparálja a gyomrát a hollandus
                     lakoma után.
               </p>
					<p>
                  A két fiatalember bekönyökölt az asztalba és sokáig némán nézett
                     egymás szeme közé. Bótai Barnabás szólalt meg először, lassan,
                     szaggatottan:
               </p>
					<p>
                  - Azt mondtad, hogy Rubensnek is vannak madonnái. Vannak. Micsoda
                     madonnák azok, barátom. Azok az igaziak. Láttam olasz madonnákat is, hisz
                     minden városnak van odalent egy-egy madonnája. De nem hatottak rám. Akárhány
                     Fornarinának is elmehetne... De a hollandi madonnák! Óh, barátom, az anyává
                     lett szűz, a ki a szüzesség minden báját megtartotta. Az égi szelidség, jóság,
                     mely rajtuk honol... különös szinü a hajuk, különös szinü az arcuk... Bájos
                     minden mozdulatuk... Oly tisztességesek és mégis ezer vágyat keltenek a zajló
                     szivben... Látszik rajtuk, hogy ha egyszer a kezüket valakinek odaadták, azt
                     boldoggá fogják tenni s egész életét bearanyozzák lényük varázsával.
               </p>
					<p>
                  Simándy feszült figyelemmel hallgatta.
               </p>
					<p>
                  - Te a hollandi nőkről beszélsz általában? Vagy - s ezzel közelebb
                     hajolt hozzá, s hangját lesülyesztette, - talán
                     egy
                   nőről?
               </p>
					<p>
                  Bótai Barna Simándy karjába markolt. Simándy érezte, hogy remeg a
                     keze.
               </p>
					<p>
                  - Én Rubens nőalakjairól beszéltem. Talán nem voltam elég világos?
                     Csak attól óvjon az Isten (s élénken csillogó szemeit Simándyra szegezte), hogy
                     egy ilyen női alak megelevenedve eléd cseppenjen. Akkor véged van... A hogy
                     végem van nekem... Ah, Skócia sötét erdői és dörgö zuhatagai, de boldog és
                     boldogtalan voltam köztetek... de sok édes mérget és keserü mézet ettem ott...
                     anélkül, hogy ő sejtette volna...
               </p>
					<p>
                  - Ő? Kiről beszélsz?
               </p>
					<p>
                  - Ő róla, a ki miatt elfelejtettem hazámat, apámat, egész
                     családomat, s a helyett, hogy haza mentem volna a nyáron, velük mentem
                     Skótországba.
               </p>
					<p>
                  - Tehát a gazdádnak a lánya?
               </p>
					<p>
                  - Az.
               </p>
					<p>
                  - S azt, mondta, hogy nem szeret?
               </p>
					<p>
                  - Soh’se beszéltem vele ilyesmiről.
               </p>
					<p>
                  - Hát akkor miért vagy annyira boldogtalan? Nem látom be az
                     okát...
               </p>
					<p>
                  - Egy dúsgazdag hollandi patricius lánya s egy szegény székely
                     kálvinista teológus? Ég és föld.
               </p>
					<p>
                  - Dúsgazdag? Hisz akkor nem tartana téged kvártélyon.
               </p>
					<p>
                  - Nem ösmered, fiam, a viszonyokat. Ez Hollandiában rendes szokás.
                     Volt két üres szobája, hát kiadta. A hollandus semmit se hagy kiaknázatlanul,
                     ha milliói vannak is.
               </p>
					<p>
                  Megtörölte izzadt homlokát, a mámor mintha elrepült volna a
                     fejéből. Már nyugodtan beszélt.
               </p>
					<p>
                  - Mindent tudsz. Nem akartam még szólni, de oly régen vágytam már
                     rá, hogy kibeszélhessem magamat... Senkim se volt... S most, az első alkalommal
                     kitört belőlem.
               </p>
					<p>
                  A sok beszédtől köhögés fogta el.
               </p>
					<p>
                  - Talán mennénk haza.
               </p>
					<p>
                  - Megállj csak, - szólt Simándy, - mikor kaptál hazulról
                     levelet?
               </p>
					<p>
                  Bótai a zsebéhez kapott.
               </p>
					<p>
                  - Hála Isten, itt van nálam. Te Pali, nem is tudod, hogy micsoda
                     meglepetés vár rád.
               </p>
					<p>
                  - Micsoda?
               </p>
					<p>
                  - Nesze!
               </p>
					<p>
                  Egy arcképet dobott eléje.
               </p>
					<p>
                  - Ez jó talizmán lesz a hollandi madonnák ellen.
               </p>
					<p>
                  - Anikó arcképe, - rebegte Simándy s két keze közé fogva,
                     hosszasan elnézte.
               </p>
					<p>
                  - Csókold meg bátran, megengedem, - szólt Bótai nevetve.
               </p>
					<p>
                  Simándy megcsókolta és zsebre tette.
               </p>
					<p>
                  - Hát aztán, mondd csak, szép-e az én édes kis hugom? Mert ez a
                     kóbor brassai fotográfus nem igen remekelhetett. De hütlen is lettem hozzájuk,
                     én Istenem! Mekkorát nőhetett az a lány egy esztendő alatt... Mibe
                     maradtatok?
               </p>
					<p>
                  Simándy maga elé nézett, s igy felelt:
               </p>
					<p>
                  - Juliusban volt... Szép, meleg idő... A kerten mentünk végig...
                     Fehér ruhában volt, kék szalagokkal... Én Istenem, de szép volt... Nem adom oda
                     se a hollandi, se az olasz madonnákért a mi székely madonnáinkat... Lementünk a
                     Békény patakig, a Bethlen Gábor diófája alá... A hol nyaratszaka annyit
                     pajkoskodtunk... Egész uton gyüjtöttem a svungot, ott aztán nekiugrattam...
                     Megfogtam a kezét.
               </p>
					<p>
                  - Anikó, én elutazom.
               </p>
					<p>
                  - Tudom.
               </p>
					<p>
                  - Külországba megyek.
               </p>
					<p>
                  - Tudom.
               </p>
					<p>
                  - Nem felejt el?
               </p>
					<p>
                  - Nem.
               </p>
					<p>
                  - Megvár-e?
               </p>
					<p>
                  - Meg.
               </p>
					<p>
                  - Soká tart ám.
               </p>
					<p>
                  - Nem baj.
               </p>
					<p>
                  Ekkor következett volna a voltaképpeni vallomás egy csók
                     alakjában, de ő elszaladt.
               </p>
					<p>
                  - Tudom, - szólt Bótai, - Anikó megirta nekem az egészet, s én
                     rátok is adtam atyai áldásomat, megirván az öregemnek, hogy a ti lakadalmatok
                     lesz életem legboldogabb napja. A két néném okoskodott, hogy igy, meg ugy,
                     Anikónak nagyobb szerencséje is akadhat, de én elnémitottam őket... Egy pap
                     lányára nézve az a legnagyobb szerencse, ha pap veszi el. Azt az Isten küldte
                     ég biztosan boldog lesz vele... Boldog is lesz, ugy-e, öreg? - és Simándy
                     karjára nyugtatta sovány kezét.
               </p>
					<p>
                  - Az lesz; esküszöm neked.
               </p>
					<p>
                  Puskás fölébredt. Bambán, álmosan nézett körül.
               </p>
					<p>
                  - Azt álmodtam, hogy fuj a Nemere és mi hárman a Hargitán kelünk
                     át, gyalog.
               </p>
					<p>
                  - Rosszabb ez annál! Hallod?
               </p>
					<p>
                  A szél rázta odakint az ólomkeretes ódon ablakokat.
               </p>
					<p>
                  - Ez az Északi-tengerről jön, s a jeges óceán fagyos lehelletét
                     hozza ide, - folytatta komoran Bótai, - cudar, rossz szél, megöli az embert,
                     átjárja a csontod velejét, visszafujja tüdődbe a lélegzetet.
               </p>
					<p>
                  Figyeltek.
               </p>
					<p>
                  - Halljátok, hogy jajgat? Mert itt talán a csucsos, hegyes,
                     szögletes házak jobban sebzik, tépik a testét... De legalább elüzi gonosz
                     testvérét, a ködöt, mely fojtogatja a torkot.
               </p>
					<p>
                  Kocsiba ültek. Bótai előbb elvitte őket egy kis fogadóba meghálni,
                     aztán maga is hazament. Miközben Pál és Gábor dideregve vetkőztek le a fűtetlen
                     szobában, az utóbbi megszólalt:
               </p>
					<p>
                  - Te, ha ez a szél eltépné a töltéseket, ugy-e viz alá kerülne az
                     egész Hollandia?
               </p>
					<p>
                  - Bizony viz alá. De ez nem történhetik meg.
               </p>
					<p>
                  - Miért?
               </p>
					<p>
                  - Mert itt nem lopnak el semmit a gátépitéseknél, hanem
                     becsületesen arra forditottak minden pénzt. Azért hát: fordulj be és
                     aludj!
               </p>
					<p>
                  Puskás szerette volna megkérdezni, hogy hol loptak el a
                     gátépitéseknél minden pénzt. De aztán eszébe jutott, hogy bizonyosan -
                     Romániában. - S ebben megnyugodva szépen elaludt.
               </p>
				</div>
				<div type="chapter">
					<head>
                  IV.
               </head>
					<p>
                  Bótai Barna a Nobelstraaton lakott, s ugyanott fogadtak barátaink
                     is lakást, még pedig nem együtt, hanem külön-külön.- Simándy havi tizenhat
                     forintért Lamersnél, a gazdag péknél kapott két szobát, s Puskás is kénytelen
                     volt két szobát venni, mert itt egy szoba nem kiadó. A hollandus nem tud olyan
                     szegény ördögöt elképzelni, a ki egy szobával megelégedjék, azonfölül nem
                     tartja a jó izléssel és az egészséggel összeférőnek, hogy valaki ugyanott
                     legyen nappal, a hol hált. Azért inkább az egy szobát is deszkafallal kétfelé
                     osztja, s mint kétszobás lakást hirdeti. Egyik a hálószoba, másik a nappali. A
                     fiuk, kik Enyeden hatod- és nyolcad magukkal háltak egy szobában, meglehetős
                     nagy urnak érezték magukat igy egyedül, bár három lépéssel egész birodalmukat
                     végigmérték. A szobában filigrán fekete butorok voltak, a tapétás falakon régi
                     hollandi mesterek rézkarcai és városok fotográfiái függtek. Volt tükör is és
                     fehér csipkefüggöny az ablakokon. Mindegyik kosztot is fogadott a gazdájánál,
                     mert Bótai arról biztositotta őket, hogy a kocsmai élet drágába fog kerülni.
                     Simándynak volt egy szép erkélye, tele virágokkal, Puskás ablakai hátrafelé,
                     egy grachtra nyiltak, a honnan fölhallatszott a viz locsogása. Puskásnak
                     mindjárt első nap összeütközése volt Hollandiával. Reggel hatkor ugyanis bejött
                     hozzá egy nagy csontos, vénasszony, mint utólag kiderült, a szobalány, szó
                     nélkül rányitotta az ablakot, fölszedte a padlóról a szőnyeget, s
                     előkészületeket tett a surolásra. Puskás azonban szépen fülön csipte, s kitette
                     a folyosóra a vizes dézsájával együtt. Aztán bezárta az ajtót, s aludt délig.
                     Délben megjelent nála a gazdája, egy elemi iskolai tanitó, s miután hosszabb
                     beszédet intézett Gáborhoz hollandus nyelven, átadta neki nyomtatásban a házi
                     rendet, melyhez vagy alkalmazkodik, vagy pusztul innen. Ezzel intett a trabális
                     szobalánynak, a ki jött, és dühösen, egész szenvedéllyel surolni kezdett. Aztán
                     behozta neki a reggeli járandóságot, egy csésze teát, egy bögre tejjel és
                     vajaskenyérszeletekkel, utána a déli járandóságot: egy csésze tejes kávét, s
                     figyelmeztette, hogy délután öt órakor lesz az ebéd, este kilenckor pedig
                     megint kap egy csésze teát, tejjel. A góbé a lánynak az evésre vonatkozó
                     fölvilágositásait azonnal ösztönszerüleg kitalálta, bár egy szót sem értett a
                     beszédjéből.
               </p>
					<p>
                  Harmadnap ujra együtt ültek az
                     Izgatott Cápá-
                  nál.
               </p>
					<p>
                  - Fiuk, - szólt Bótai, - holnap viszlek benneteket a stipendium
                     első részletét fölvenni. Fejenkint száz hollandi forintokat fogtok kapni,
                     főtisztelendő doktor Valeton urtól.
               </p>
					<p>
                  - Ki az?
               </p>
					<p>
                  - Az a stipendium kuratóriumának mostani elnöke, különben pedig a
                     zsidó exegezis tanára.
               </p>
					<p>
                  Puskás nevetett.
               </p>
					<p>
                  - Mégis különös, hogy én összejárhatom egész Magyarországot s nem
                     találok embert, a ki nekem száz forintot adjon, ez az ismeretlen hollandus
                     pedig, a ki sohse látott, száz aranyforintokat számláljon le a markomba.
               </p>
					<p>
                  - Nem ingyen teszi. Ő, mint a kuratórium elnöke, ezer forintot kap
                     évenkint ezért a hivatalért.
               </p>
					<p>
                  - Rengeteg pénzből állhat ez az alapitvány.
               </p>
					<p>
                  - Majd elmondom neked töviről-hegyire az egészet. Legalább tudd,
                     miből pénzelsz. Különös dolog az, fiuk, hogy mi, református papok, a kik otthon
                     oly szegények és elhagyottak vagyunk, idegen országokból oly nemes és önzetlen
                     támogatásban részesülünk. Értem a skótországi és hollandi alapitványokat. Mi
                     érdekük ezeknek, hogy mi pusztulunk-e vagy virágzunk abban a messzeeső keleti
                     országban?... Tudjátok meg, hogy a mi patrónusunk egy Bernhard nevü pfalzi
                     ember, a ki a mult század közepén szintén utrechti teológus volt. A papi pálya
                     azonban nem vonzotta, beállt kereskedőnek és nyakába vette a világot. Hosszabb
                     ideig tartózkodott Magyarországon, ott meggazdagodott, s magyar lányt vett el
                     feleségül... Gyermeke nem lévén, egész vagyonát jótékony alapitványokba
                     fektette... Többek közt az utrechti egyetemen is tett alapitványt, eredetileg
                     csupán pfalzi és magyar teológusok számára... Megható dolog az, fiuk, hogy a
                     felesége iránt való gyöngédségből a magyarokról se feledkezett meg.
               </p>
					<p>
                  - Hány magyarra szól az alapitvány?
               </p>
					<p>
                  - Legkevesebb háromra, mert mint az alapitólevél mondja: egy
                     megunná magát, kettő közül az egyik beteg lehet, tehát legyenek minimum hárman.
                     Volt idő, mikor magyarok többen voltak itt, mint pfalziak. Abból az időből
                     ered, hogy a teológián ma is a következő elnevezések vannak: 1. 
                     Gens hatavorum
                  , ezek a tulajdonképpeni hollandusok, az anyaország fiai; 2.
                     gens afrorum
                  , a gyarmatlakó hollandusok fiai; 3.
                     gens hungarorum
                  , a kik alatt az összes külföldieket értették; igy a
                     stipendium Bernardinumon
                   ma a németek vannak tulsulyban, de azért ők is a gens
                     hungaricához számittatnak.
               </p>
					<p>
                  - S miért vannak most a németek tulsulyban?
               </p>
					<p>
                  - 1820-ban, fejedelmi szóra, Németországban megtörtént az egyházi
                     unió, a mi az igazi kálvinista egyházat az egész birodalomban megsemmisitette.
                     Azóta egész Németország teológusainak, nemcsak a pfalziaknak, van joguk a
                     stipendium Bernardinumra pályázni. S mi leszorultunk háromra. Most hát tudtok
                     mindent. Ezt különben Valeton ur holnap mind el fogja mondani nektek, de jobb,
                     ha előre tudjátok, mert egy szót se fogtok az ő hollandus beszédéből
                     érteni...
               </p>
					<p>
                  Bótai köhögött. Simándy élesen nézett rá. Barátja arca néha ugy
                     eltorzult, mintha egy láthatatlan kéz marokra fogva összeszoritotta volna a
                     tüdejét. Simándy mélyet sóhajtott, aztán kinézett az ablakon a ködös levegőbe.
                     Nem tudta volna megmondani, hogy miért, de rossz sejtelmek zsibongtak lelkében.
                     Ha egy pillanatra behunyta szemét, azonnal Bótait látta valami sárga ködben
                     távolodni, halványodni, elveszni, eltünni.
               </p>
					<p>
                  - Ez a nyomorult köhögés kinoz mindig, - suttogta Barna.
               </p>
					<p>
                  - Miért nem mégy orvoshoz?
               </p>
					<p>
                  - Voltam. Valami port rendelt, de bizony nem sokat használt.
               </p>
					<p>
                  - Talán sokat dolgozol?
               </p>
					<p>
                  - Tavaly sokat tanultam. Most csak a gazdám fiával van sok
                     vesződségem. Nehézfejü, akaratos kölyök.
               </p>
					<p>
                  Simándy gondolkozott egy kicsit.
               </p>
					<p>
                  - Te Barna, add át nekem azt a fickót. Németre meg latinra én is
                     tudom tanitani...
               </p>
					<p>
                  Bótai arcára mintha sötét pir szökött volna.
               </p>
					<p>
                  - Nem lehet, nekem szükségem van arra a havi husz forintra.
               </p>
					<p>
                  Halkabban hozzátette:
               </p>
					<p>
                  - Tudod, az apámnak küldöm. Én ingyen el akartam vállalni a fiut,
                     de a hollandus ezen annyira elbámult, mintha hirtelen megbolondultam volna.
                     Erre azt mondtam neki, hogy fizessen annyit, a mennyit akar. Azóta husz
                     forintot fizet havonkint.
               </p>
					<p>
                  Simándy gyöngéden megsimogatta Bótai kezét.
               </p>
					<p>
                  - Nem értettél meg, édes fiam. Én csak addig akarlak
                     helyettesiteni, a mig kipihened magadat. Mondjuk, egy hónapig, vagy hat hétig.
                     Ezért csak nem reflektálok fizetésre? Mi nem vagyunk hollandusok, öreg. Mi
                     szivességeket is tehetünk egymással... Ugyan ne nézz rám olyan sötéten...
                     Látszik, hogy régen nem voltál otthon, elködösödött benned a magyar fölfogás.
                     Meg se érted, hogy az én ajánlatom milyen természetes...
               </p>
					<p>
                  - Nincs abba semmi, - szólt Puskás. Simándy odahajolt Bótai
                     füléhez s halkan mondá:
               </p>
					<p>
                  - Én nekem jogom van igy beszélni. Én több vagyok, mint barátod,
                     gondolj a jövőre...
               </p>
					<p>
                  Szomoru mosoly futott végig Bótai arcán.
               </p>
					<p>
                  - A jövőre? - dörmögött maga elé. - Sokszor gondoltam rá, de nem
                     látom ettől az istentelen ködtől... eddig nem rajzolódtak elém soha a jövő
                     kedves képei... de most, most, hogy ti itt vagytok, látom a tiszta kis parókiát
                     az Olt zugó vize mellett, a gyümölcsös kertet, Anikót sürögni házi szőttes
                     ruhájában, téged hosszu pipával a szádban, a mint fiadnak, az elbámészkodó kis
                     Barnabásnak, az én kis öcsémnek a tornácon füstkarikákat fujsz... Mert azt
                     kikötöm, hogy az elsőnek Barnabás legyen a neve...
               </p>
					<p>
                  Simándy boldog mosollyal hallgatta Barna beszédét.
               </p>
					<p>
                  - Meglesz öreg, meglesz minden, de azt a hollandi fattyut nekem
                     engeded át.
               </p>
					<p>
                  Gábor csak most értette meg a dolgot, s pokoli döngetést vitt
                     véghez az asztalon.
               </p>
					<p>
                  - Erre iszunk, fiuk. Hát annyira vagy, Pali? Anikó egészségére,
                     gyerekek. No, Barna, a sógorodnak csak szót fogadsz? Jó kézbe kerül a
                     gazdádnak, Baljon urnak a gyereke. Attól ne félj.
               </p>
					<p>
                  És jó hangulatban ittak az otthonvalók egészségére. És Bótai
                     elhallgatott, nem szólt egy szót se arról, hogy mikor a maga jövőjére gondol,
                     ráborul a nehéz hollandi köd és lelke hiába vergődik, vak marad és nem lát
                     semmit... És Simándy elhallgatott és nem árulta el, hogy ha lehunyja a szemét,
                     az a félelmes, sárga köd ráborul barátjára és egyre jobban elmossa a
                     körvonalait. Hallgattak. És Puskás maga beszélt, nevetett, tréfált, ivott.
                     Megbecsülhetetlen fiu volt. A maga örökös jókedvével kedvesen és hasznosan
                     kitöltötte a kínos szüneteket, mikor társainak lelkén nehéz gondolatok bús
                     árnyékként suhantak végig.
               </p>
				</div>
				<div type="chapter">
					<head>
                  V.
               </head>
					<p>
                  Fölvették zsinóros, hosszu fekete kabátjukat, hozzá magyar kucsmát
                     tettek a fejükre és elindultak mindhárman a Rijks-Universiteit palotája felé,
                     hogy a két ujonnan jött studens dr. P. I. I. Valeton urnak bemutassa magát és
                     átvegye a járandóság első részletét.
               </p>
					<p>
                  Valeton ur hivatalos szobájában várta őket. Magas, erőteljes,
                     borotvált képü, hosszu haju ember volt, a ki pápaszeme mögül élesen belenézett
                     az előtte állónak szemébe. Barátainkat Bótai mutatta be, mindegyikkel kezet
                     fogott, azután iróasztalára támaszkodva, vagy öt percig beszélt nekik
                     hollandusul. Bótai a szemével intett társainak: ez az, a mit én már tegnap
                     elmondtam nektek. Végre elhallgatott és várni látszott. Ekkor előlépett Simándy
                     Pál, s németül igy szólt:
               </p>
					<p>
                  - Főtisztelendő professzor ur! Mi, egy távol hazának gyermekei, a
                     református vallás hithű fiai, leendő papjai és apostolai, eljöttünk, hogy
                     tudományban gyarapodva, hitünkben megerősödve, egykor otthon az Urnak jeles
                     szolgái lehessünk. Eljöttünk mint a szarvas a hives patakra, hogy
                     szomjuságunkat a protestantizmus tiszta forrásainál eloltsuk...
               </p>
					<p>
                  Valeton türelmetlen mozdulatot tett.
               </p>
					<p>
                  - Ne folytassa, humanissime; önök egyszerüen tanulni jöttek ide,
                     ne használjon tehát abstrakt frázisokat. És pedig itt nemcsak a teológiai
                     tudományokban szerezhetnek jártasságot, hanem megismerhetik a bigottság nélkül
                     való szigoru erkölcsösséget is. Mitőlünk itt az egyetemen elméleti oktatást
                     nyer, de ajánlom, hogy pillantson bele a hollandi életbe, ahol a gyakorlati
                     eredményekkel megismerkedhetik. Hová való?
               </p>
					<p>
                  Simándy megfelelt a professzor összes kérdéseire, s aztán a
                     nagytudományu ur Puskáshoz fordult valami német kérdéssel.
               </p>
					<p>
                  - Nescio germanice, - felelt emelt fővel a góbé.
                  *
                   Ez a latin beszélgetés magyarul igy szól:
               </p>
					<p>
                  - Nem tudok németül.
               </p>
					<p>
                  - Hát latinul?
               </p>
					<p>
                  - Tudok.
               </p>
					<p>
                  - Hol lakol?
               </p>
					<p>
                  - Erdélyben.
               </p>
					<p>
                  - Mely föld légyen az? Talán egy magyar vármegye?
               </p>
					<p>
                  - Erdély Magyarországnak integrális része, mely több vármegyéből
                     áll.
               </p>
					<p>
                  - Tehát magyar vagy?
               </p>
					<p>
                  - Az. De a siculusok nemes törzséből való.
               </p>
					<p>
                  - Ha siculus vagy, akkor a te hazád Szicilia?
               </p>
					<p>
                  - Isten ments!
               </p>
					<p>
                  - At scisne latine? - folytatta a professzor.
               </p>
					<p>
                  - Scio.
               </p>
					<p>
                  - Ubi est domicilium vostrum?
               </p>
					<p>
                  - In Transsilvania.
               </p>
					<p>
                  - Quae terra est illa? Estne comitatus hungaricus?
               </p>
					<p>
                  - Transsilvania pars integralis est regni Hungariae, quae constat
                     ex pluribus comitatibus.
               </p>
					<p>
                  - Ergo és hungarus?
               </p>
					<p>
                  - Ita, sed ex gente nobili siculorum.
               </p>
					<p>
                  A professzor bámulva tolta föl pápaszemét a homlokára.
               </p>
					<p>
                  - Si es siculus, patria tua debet esse Sicilia.
               </p>
					<p>
                  - Quod deus avertat! - kiáltott Gábor, kin már a kimerülés jelei s
                     kövér verejtékcseppek kezdtek mutatkozni. Azért Bótai a segitségére sietett, s
                     Gábort kihuzta a bajból és Sziciliából.
               </p>
					<p>
                  - Ördög bujjék beléd a szikulus büszkeségeddel, - feddé őt
                     távozásuk után Simándy, - elégedjél meg azzal, hogy a professzor annyit tud,
                     hogy Magyarország és magyarok vannak a világon. Mit akarod őt megtanitani arra,
                     hogy miféle árnyalatokból állunk otthon? Mi köze neki ahhoz, hogy a magyarok
                     egy része a farkast toportyánféregnek, a kukoricát pedig törökbuzának
                     mondja?
               </p>
					<p>
                  Puskás dacosan visszafelelt:
               </p>
					<p>
                  - Jó, jó, nekem beszélhetsz, tudod, hogy én nem engedek a
                     negyvennyolcból. Azért mégis imponáltam neki a latin beszédemmel.
               </p>
					<p>
                  - Szegény Cicero, hogy foroghatott a sirjában.
               </p>
					<p>
                  - No, komám, akkor Goethével versenyt foroghattak, - vágott oda
                     Puskás, Simándy német tudományára célozva.
               </p>
					<p>
                  - Csitt, szittyák, orvtámadás fenyeget! - kiáltott Bótai.
               </p>
					<p>
                  A kapunál egy studens lépett feléjük, a fején parányi
                     sipkával.
               </p>
					<p>
                  - Kolléga Potáj, megérkeztek a barátai?
               </p>
					<p>
                  - Meg. Itt is vannak. Simándy, Puskás.
               </p>
					<p>
                  A diák nagyokat ránditott az eléje nyujtott kezeken.
               </p>
					<p>
                  - Örvendek, nevem Bienert. Ma este várjuk az urakat a
                     Kneipe
                  -ben, egy kis ismerkedésre.
               </p>
					<p>
                  - Ott leszünk.
               </p>
					<p>
                  A diák ujra elhelyezett három szabályos kézránditást és
                     eltávozott.
               </p>
					<p>
                  - Ki ez? - kérdé Simándy.
               </p>
					<p>
                  - Ez a
                     Stipendium Bernardinum
                   magyar és német ösztöndijasai által alakitott közös egyesületnek
                     az elnöke. Mikor az uj stipendisták megérkeznek, mindig összegyül az egyesület
                     egy kis barátságos murira.
               </p>
					<p>
                  - Kinek a költségén? - kérdé Puskás nem minden aggodalom
                     nélkül.
               </p>
					<p>
                  Bótai mosolygott.
               </p>
					<p>
                  - Van ott egy kis
                     Sauffond
                  , melyet magyarul söralapitványnak lehetne nevezni, de bizony
                     nektek is meg kell ereszteni egypár piculát.
               </p>
					<p>
                  - Megeresztjük fiam, - felelt nagylelküen Puskás, - csak azt
                     sajnálom, hogy németek iszszák meg.
               </p>
					<p>
                  - Hadd el, ezek a mi legjobb pajtásaink itt, mert éppolyan szegény
                     ördögök, mint mi. Hollandus diákkal nehezebb ám megismerkedni, barátom! Van
                     olyan, hogy háromezer forint zsebpénzt kap hazulról. Van olyan, hogy már
                     feleséges ember s most jár az egyetemre. Azokkal mi nem tarthatunk lépést.
               </p>
					<p>
                  Puskás, mióta hollandi sárgacsikók csörögtek a zsebében, bátrabban
                     nézett szét és emeltebben hordta a fejét. Elmentek sétálni a Maliebaan százados
                     hársfái alá. A lombok már nagyon ritkultak, s a sárga faleveleket öreg emberek
                     szedték kosárba. Egyszerre csak Simándy érezte, hogy Bótai erősen belemarkol a
                     karjába. Követte barátja tekintetét. Egy lányalak közeledett feléjük egyszerü
                     szürke ruhában. Bótai arra nézett. A mint a lány közelebb jött hozzájuk, Bótai
                     keze remegni kezdett, szivének minden lüktetése mintha megütötte volna Simándy
                     karját. A lány egy öreg asszonynyal jött és nem nézett se jobbra, se balra. A
                     fiuk mind a hárman nagyot köszöntek, az öreg asszony végigmustrálta őket s
                     visszabólintott, de a lány nem nézett föl.
               </p>
					<p>
                  - Ki volt ez? - kérdé Puskás.
               </p>
					<p>
                  - A gazdám lánya.
               </p>
					<p>
                  - Nem nagyon kiváncsi ránk, föl se pillantott. Csinos?
               </p>
					<p>
                  - Az.
               </p>
					<p>
                  - No, már hozzád nyájasabb lehetne, a ki nemcsak lakó, de nevelő
                     is vagy a háznál.
               </p>
					<p>
                  - Ez itt nem szokás. S ha azt hiszed, hogy te Utrechtben nagyon
                     sok nyájas mosolyt fogsz kapni a lányoktól, érzékenyen csalódol. Ne igen
                     csókolódzzál itt az omnibusz tetején, mert könnyen kicsaphatnak az
                     egyetemről.
               </p>
					<p>
                  Ezt Simándy mondta, a ki látta, hogy Bótai kínos zavarban
                     van.
               </p>
					<p>
                  - No már én hozzá szegődöm, ha neked vagyok, és hazakisérem a
                     kicsikét. Ez a legegyszerübb gavalléria.
               </p>
					<p>
                  - Igen, Sepsi-Szent-Györgyön, de nem Hollandiában. Itt a lány csak
                     a vőlegényével sétálhat az utcán.
               </p>
					<p>
                  Ezt már Bótai mondta, a ki ezalatt összeszedte magát. Szó nélkül
                     haladtak odább, s Puskás ismételten kisérletet tett, hogy valamely urilány
                     tekintetét önmagára vonja, de sikertelenül. A min két barátja sokat
                     mulatott.
               </p>
					<p>
                  Simándynak az volt a benyomása, hogy ez valami könyörtelen, hideg
                     hollandi szent. S lopva egy tekintetet vetett Bótaira, a ki földre szegzett
                     tekintettel ment mellette, mintha a lány lábanyomát kereste volna a
                     halálravált, elhervadt levelek közt. S nem tudott róla számot adni, hogy miért,
                     de lassan valami tompa fájdalom siklott be a szivébe, a mint arra az
                     érzéktelenül tova haladó ifju lányra gondolt s ezt a sápadt fiut nézte...
               </p>
				</div>
				<div type="chapter">
					<head>
                  VI.
               </head>
					<p>
                  A Bernhard-féle stipendium idegen élvezőinek külön egyesületük
                     volt, mely
                     Verein deutsch-ungarischer Studenten
                   nevet viselt. Ennek hivatalos helyisége az
                     Oude-grachton
                   (ó-csatorna) feküdt, a Münzer-féle sörház fölött az első
                     emeleten. Itt várták a német kollégák a magyarokat egy kis ismerkedési
                     Festcommersre
                  . Mikor az alsó kocsmai csaposlegény, Szepl, a becsületes bajor, a
                     ki idefönt az előkelőség szempontjából Baptiszt névre hallgatott, jelentette,
                     hogy jönnek az ujak, egy diák a rossz zongorához ugrott s a Rákóczi-indulót
                     kezdte verni. A diákok sorfalat álltak, égő gyertyával a kezükben, s dörgő
                     hurrát orditottak a magyarok fülébe.
               </p>
					<p>
                  Azután libasorban körüljárták őket s hatalmas kézszoritásokkal,
                     parolákkal ösmerkedtek.
               </p>
					<p>
                  Simándyt és Puskást az elnök két oldalára ültették s egy huzamos
                     szalamander dörzsölés után harsányan kommandirozott exszel megkezdődött a
                     sörivás. Miután a poharat fölforditva az asztalra tették, mutatni, hogy csöpp
                     se maradt benne, az elnök elkiáltotta:
               </p>
					<p>
                  - Baptiszt! A csizmát!
               </p>
					<p>
                  Egy nagy üvegcsizmát vagy tiz liter sörrel megtöltve eléjük
                     tettek.
               </p>
					<p>
                  - Ezt te fizeted, pajtás, - sugta Bienert Simándy fülébe, - de én
                     kezdem meg.
               </p>
					<p>
                  Azzal intett a két legfiatalabb studensnek, a kik a csizmát az
                     elnök előtt magasra emelték. Ő meg kezdé:
               </p>
					<p>
                  - Elválaszt minket a nyelv, a nemzetiség, a távolság. De
                     összehozott a közös vallás. Honoljon köztünk és virágozzék mindig a baráti
                     szeretet. Magyar barátaink - hurrá!
               </p>
					<p>
                  - Hurrá!
               </p>
					<p>
                  - Önts!
               </p>
					<p>
                  Erre a két fuchs a csizmát az elnök ur szájához emelte és
                     beleöntötte a sört, mig ez kezének intésével azt nem kommandirozta: halt!
               </p>
					<p>
                  Akkor Simándy fogta a különös kupát.
               </p>
					<p>
                  - Idegenül léptünk e földre, idegenül és szomoruan. Mindent
                     mögöttünk hagytunk, a mi nekünk drága, s ma van az első eset, hogy szivünk egy
                     kicsit megmelegszik, fölvidul, mert itt otthon érezzük magunkat, mert érezzük,
                     hogy itt jóbarátok közt, vagyunk. Német testvéreink - hurrá!
               </p>
					<p>
                  Iszonyu tombolás keletkezett e bensőséggel elmondott kis beszédre.
                     Mindenki Simándyhoz rohant, ölelgette, csókolgatta. Csak Puskás ült ott, mint
                     egy elbusult tuzok.
               </p>
					<p>
                  - Hej, hiába, - mondá Bótainak, - Pali csak mindig kivágja a
                     rezet. Ördöngös fickó. De mit csinálok én, ha rám kerül a sor?
               </p>
					<p>
                  - Már rajtad is van.
               </p>
					<p>
                  Baptiszt csakugyan Gábor elé tette a csizmát. A székely elszántan
                     fölragadta és hatalmasan belekiáltotta a zajgó csoportba:
               </p>
					<p>
                  - Extra linguam hungaricam non est lingua. Hős vértől pirosult
                     gyásztér sóhajtva köszöntlek, nemzeti nagy létünk nagy temetője, Mohács. Holló
                     szárnyaival lebegett a zordon enyészet s pusztitó erejét ránk viharozta dühe.
                     Hurrá!
               </p>
					<p>
                  Ezzel vagy két litert leeresztett a torkán, a nélkül, hogy nyelt
                     volna. A studensek lelkesedésének ez ujabb táplálékot adott, s nagyokat ütöttek
                     Puskás hátára. Bienert ünnepélyes komolysággal szót kért:
               </p>
					<p>
                  - Sok szónoklatot hallottam már életemben, - mondá, - de még igy
                     inni sohse láttam. Hozzátok elő Gambrinus koszoruját.
               </p>
					<p>
                  Az egyik szekrényből elővettek egy cserfakoszorut, ezüstből
                     utánozva, s az elnök beszéd kiséretében Puskás fejére tette. Aztán egy gyöngéd
                     nyaklevest adott Gábornak és szóla:
               </p>
					<p>
                  - Ezennel a Szent Gambrinus-rend lovagjává avattalak. Ösmered
                     kötelességedet?
               </p>
					<p>
                  - Nem.
               </p>
					<p>
                  - Mi sem. De tisztában vagy-e jogaiddal?
               </p>
					<p>
                  - Nem.
               </p>
					<p>
                  - Az már baj. Elsőrendü, elvitázhatatlan szent jogod sört fizetni,
                     ha valamely lovagtársad megszomjazik.
               </p>
					<p>
                  Erre az elnök szörnyülködő képet vágott.
               </p>
					<p>
                  - Mi dolog az, lovag ur? A csizma már tiz másodperc óta üresen
                     áll. Baptiszt, segitsd elő ezt az urat legszentebb jogainak gyakorlásában.
               </p>
					<p>
                  Szepl, mint a legtöbb bajor, nagyon hátul állt, mikor a jó Isten
                     az észt osztogatta, de mint igazi bajort, egy dolog inspirálta: a sör. Mikor
                     ezzel foglalkozott, csapolta, hozta, öntötte, kóstolta, szagolta: egészen át
                     volt szellemülve, friss, fürge, majdnem szellemes lett. Gyönyörüség volt nézni
                     ezt a nagy, tohonya legényt, a mint lázas lelkesültséggel sürgölődött és
                     szolgálta a sörfogyasztás szent ügyét. Mikor Bienert szörnyülködött, akkor már
                     futott a kancsóval, s a mikor az utolsó szót kimondta a kancsó sör már ott
                     habzott az asztal közepén.
               </p>
					<p>
                  Puskás még mindig állt és várakozó arccal nézett Bienertre. Ez
                     megszólalt:
               </p>
					<p>
                  - Azt várod, pajtás, hogy jogaid fölsorolását folytassam?
               </p>
					<p>
                  - Azt.
               </p>
					<p>
                  - Akkor ülj le. Még több jogot is kivánsz? Ej, ej, ez már
                     csakugyan nem járja. Több sört kivánhatunk tőled, de több jogot nem kivánhatsz
                     tőlünk.
               </p>
					<p>
                  Ekkor fölállt egy hosszu, szőke fiu, a pipája csutorájával kétfelé
                     törülte a bajuszát és szólt:
               </p>
					<p>
                  - Inditványozom, hogy a lovagot, tekintettel a sörivás terén
                     mutatkozó fényes tehetségeire, válaszszuk meg tiszteletbeli németnek.
               </p>
					<p>
                  Puskás nem értette egészen, hogy mit céloz az inditvány. Mire
                     megértette, már meg is volt választva. Simándy és Bótai az oldalukat fogták
                     nevettükben. Puskás kézzel-lábbal kapálódzott, de hiába. A diákok
                     bursch-nótákat harsogtak, s az általános zajban elveszett minden egyéni
                     akarat.
               </p>
					<p>
                  - Hadd el öreg, nem olyan szégyen az. Legalább megmutattuk, hogy a
                     sörivásban is külömbek vagyunk, mint ők. Pedig ők erre születtek,
                     predesztinálva vannak rá.
               </p>
					<p>
                  Csak akkor lett ujra csönd, mikor a harmadik csizma sört Bótai az
                     asztalra tétette, s körüljártatva mélyen ülő szemeit, szóla:
               </p>
					<p>
                  - Én annak az egészségére iszom, a kit legjobban szerettek. Isten
                     áldja meg az édesanyátokat.
               </p>
					<p>
                  A sörös-kancsók pokolian dübörögtek az asztalon, a csizma
                     kézről-kézre járt, s a diákok sorba Bótaihoz léptek és megcsókolták, Bienert a
                     vállára ütött:
               </p>
					<p>
                  - Te könnyezel, pajtás!
               </p>
					<p>
                  Bótai halkan felelt:
               </p>
					<p>
                  - Az én édesanyám régen el van temetve.
               </p>
					<p>
                  Ezzel leült, s bekönyökölt az asztalba, nem zavarták. Csak Simándy
                     nyujtotta eléje a poharát, s ezt suttogta oda neki:
               </p>
					<p>
                  - És én azért iszom, a kit te a legjobban szeretsz.
               </p>
					<p>
                  - Áldja meg az Isten, - felelt Bótai föllángoló tekintettel, s
                     fenékig üritette a poharát.
               </p>
					<p>
                  Ettől kezdve nem ivott többet egész este.
               </p>
				</div>
				<div type="chapter">
					<head>
                  VII.
               </head>
					<p>
                  Reggel volt, napsugaras őszi reggel. Talán Hollandia fölött utolsó
                     szép napja az esztendőnek. Mintha a nap még egyszer meg akarta volna magát
                     teljes pompájában mutatni, fényét, melegségét szétárasztani e szürke országon,
                     hogy aztán annál inkább sirjanak és kivánkozzanak utána a hosszu őszi és téli
                     hónapokon keresztül. Mint a hatalmas ur, a ki legragyogóbb mezébe burkolódzik,
                     mikor halálát érzi közeledni. Baljon Friderika kinyitotta fehérfüggönyös
                     ablakát, s kinézett kis kertjébe. A finom selymes fű még zöld volt, de a
                     rózsafák már szalmába voltak csavarva. A virágok is eltüntek, bevitték őket az
                     üveges folyosóra. Friderika kitette a kanáriját az ablakba, azután a szájából
                     megetette cukorral; majd megtisztitotta a kalickáját és friss homokot szórt be;
                     vályujába tiszta vizet öntött. S édesen csicseregtek egymásnak, a kis madár és
                     a kis leány. Talán meg is értették egymást.
               </p>
					<p>
                  Egyszer csak egy fiatal gyerek fut a kertbe s az ablak előtt
                     megáll:
               </p>
					<p>
                  - Jó reggelt, Derry, hogy aludtál? Csókolj meg.
               </p>
					<p>
                  - Mászszál föl az ablakra, de le ne verd a madaramat.
               </p>
					<p>
                  - Nem, Derry, mert ha a fal piszkos lesz, megver a papa.
               </p>
					<p>
                  - Megelégszel a hajammal?
               </p>
					<p>
                  - Meg.
               </p>
					<p>
                  - Nesze. Ugyis fésülködni akarok.
               </p>
					<p>
                  Ezzel kihuzott egy fésüt a hajából, s szőke fürtei tömött
                     csigákban omlottak alá. A fiu lent csókolgatta.
               </p>
					<p>
                  - Óh Derry, ha nekem ilyen hajam volna...
               </p>
					<p>
                  - Mit csinálnál vele?
               </p>
					<p>
                  - Levágnám, eladnám a fodrásznak s cukrot vennék rajta...
               </p>
					<p>
                  - Ugyan, a multkor is a fogad fájt a sárga cukortól.
               </p>
					<p>
                  - Nem a sárga cukortól, édesem, hanem a hustól, - tiltakozott
                     hevesen a fiu.
               </p>
					<p>
                  - Én elhiszem, Artur, de a mama nem hiszi el, - kacagott a
                     leány.
               </p>
					<p>
                  - Boldog kanári! - sóhajtott a fiu, - ez mindennap kap cukrot,
                     foga meg nincs, a mi fájjon.
               </p>
					<p>
                  - De szép idő van ma! - sóhajtott a lány, s lehunyta a
                     szemét.
               </p>
					<p>
                  A nap egész sugárözönnel folyta körül bájos alakját: mintha az
                     őszi nap a tavasz tündérét üdvözölte volna. A puha, szőke haj aranysárgának
                     látszott a fényben. A lány hosszu szempillái alatt szinte árnyék támadt.
               </p>
					<p>
                  Keble pihegett, egész teste remegett, a mint a jótékony melegséget
                     magába szivta.
               </p>
					<p>
                  - De szép vagy, Derry, - sóhajtott a fiu, őszinte csodálattal
                     nézve föl nénjére, - de kár, hogy nem tudsz latinul.
               </p>
					<p>
                  - Miért?
               </p>
					<p>
                  - Hogy segithetnél nekem a latin föladatok elkészitésében.
               </p>
					<p>
                  - Hát nem elégszel meg, hogy a németben segitek?
               </p>
					<p>
                  - Nagyon köszönöm, de már ki is kaptam miattad.
               </p>
					<p>
                  - Hogyan?
               </p>
					<p>
                  - Az uj tanitó észrevette, hogy valamit lediktáltál s azt mondta,
                     hogy magam gondolkozzam és dolgozzam, különben sohse tanulok meg semmit
                     alaposan. Azt is mondta, hogy a papa nem azért járatja őt a házhoz, mert rajta
                     segiteni akar, hanem azért, hogy én tanuljak.
               </p>
					<p>
                  - Ebben igaza van, kedves öcsémuram.
               </p>
					<p>
                  - Óh, Derry, rossz idők járnak rám. Ez az uj tanitó nagyon
                     szigoru. Azt is mondta, hogy a gazdagság magában véve semmi, ha nem jár vele
                     müveltség. Sőt a gazdag embernek még többet kell tudnia, mert az vagyonánál
                     fogva nagyobb szerepet fog játszani a világban, s igy sokkal többen tudják meg
                     róla, ha tudatlan marad.
               </p>
					<p>
                  - Ebben is igaza van, édes Artur.
               </p>
					<p>
                  - Tudom, hogy igaza van, s épp az a kellemetlen, hogy ezt mindig
                     olyan szépen meg tudja mondani, hogy elszégyellem magamat. Megmondta nyiltan,
                     hogy itt fog hagyni, ha nem tanulok komolyan... Nem akarja, hogy a papa hiába
                     költse rám a pénzét... Bótainak mindig tuljártam az eszén s azt tettem, a mit
                     én akartam... ő olyan jó ember, kedves ember volt... de ezen nem tudok
                     kifogni... nem is merek hozzáfogni. Ha rám néz, minden bátorságom az inamba
                     száll. Mondtam neki, hogy miért nem mesél hazájáról, mint Bótai ur. Azt mondta,
                     hogy a leckeórák alatt tanulni és nem mesélni kell, hanem ha elmegyek vele néha
                     sétálni, szivesen mesél...
               </p>
					<p>
                  A kapu csengettyüje megszólalt.
               </p>
					<p>
                  - Itt van Szimandi ur, - szólt búsan a nebuló.
               </p>
					<p>
                  - Hogy hivják?
               </p>
					<p>
                  - Szi-man-di. Ugy-e furcsa?
               </p>
					<p>
                  - Nagyon furcsa neve van.
               </p>
					<p>
                  - Isten veled, Derry! - s a fiu elszaladt.
               </p>
					<p>
                  Ezalatt Friderika már befonta a haját, s feltüzte a fejére. Aztán
                     az ajtó felé tett egypár lépést: meglesi az uj nevelőt. De hirtelen megállt, s
                     elvörösödött Az kellene még csak! Hogy is juthatott ilyesmi az eszébe? E
                     helyett tante Fannihoz, anyjának náluk lakó nénjéhez futott, jó reggelt kivánni
                     s egy kicsit segiteni neki, aztán a mamához, megkérdezni, hogy micsoda munkát
                     szánt neki ma délelőttre. Fanni tantinak volt egy tekenősbékája és egy
                     macskája, a mamának egy üvegtál aranyhala. Derry a tekenősbékának adott egy
                     levél salátát, a cicának egy darab tejbe mártott kiflit; a mama megbizta, hogy
                     hozzon friss vizet a halaknak. Egyebet sohse kivántak tőle, de ezt minden
                     reggel s ő mindig szaladt, mert tudta, hogy már várják: az asszonyok is, meg az
                     állatok is. Fanni tanti egy öreg karszékben ült s mint rendesen, ma is ezzel
                     fogadta Derryt:
               </p>
					<p>
                  - De szép vagy te ma, Derrykém! Ez a kék szalag oly jól áll
                     neked...
               </p>
					<p>
                  (Ugyanezt elmondta már a sárga, zöld, vörös, barna, lila és fehér
                     szalagokra is.)
               </p>
					<p>
                  - A néni oly jó...
               </p>
					<p>
                  - Mit gondolsz, Derry? - s az állatokra mutatott.
               </p>
					<p>
                  - Én azt hiszem, édes nénikém, hogy a macska erősebb.
               </p>
					<p>
                  - Én is azt hiszem. De tudod-e miért?
               </p>
					<p>
                  - Nem, nénikém.
               </p>
					<p>
                  - Mert a macska meg tudja enni a teknősbékát, de a teknősbéka nem
                     tudja megenni a macskát.
               </p>
					<p>
                  Erre Derry jóizüt nevetett, ujra összecsókolta a nénit és eltünt.
                     A jó néni már évek óta törte azon a fejét, hogy melyik állat erősebb, ezt a
                     kérdést minden reggel tárgyalták s a fentebbi módon el is intézték - hogy
                     másnap elölről kezdjék.
               </p>
					<p>
                  Az ebédnél rendkivüli esemény történt: Artur nem jelent meg.
                     Baljon papa kemény ábrázattal ült ott és szakállát simogatta, a mama szemein
                     mintha a sirás nyomai mutatkoztak volna. Derry és a tanti csodálkozva néztek
                     össze. Mikor Baljon papa egész határozottsággal kezébe vette a leveses kanalat
                     s Artur helye még mindig üresen maradt, megszólalt a néni:
               </p>
					<p>
                  - Hol van Artur?
               </p>
					<p>
                  - A szobájában.
               </p>
					<p>
                  - Miért?
               </p>
					<p>
                  - Büntetésből nem kap ma ebédet.
               </p>
					<p>
                  A néni összecsapta a kezeit és éles hangon igy szólt:
               </p>
					<p>
                  - Hát ez valami uj nevelési rendszer megint?
               </p>
					<p>
                  Baljon papa fölpattant:
               </p>
					<p>
                  - Ne avatkozzál bele, ugyis ti kényeztettétek el azt a fiut
                     annyira, hogy már nem lehet vele birni.
               </p>
					<p>
                  - Aztán mit csinált a lelkem, hogy ilyen szigoruan bántok
                     vele?
               </p>
					<p>
                  - Nem csinálta meg a házi feladatát s gorombán feleselt a
                     nevelővel. A nevelő erre behivatott és megkérdezte, hogy akarok-e embert
                     faragni a fiamból? Persze hogy akarok. “Akkor tessék megengedni, hogy szigoruan
                     bánjak vele, mai magaviseletéért pedig elégtételül a fiu megbüntetését kivánom.
                     Különben nem maradok tovább. Ha nincs tekintélyem, nincs eredménye a
                     tanitásomnak.”
               </p>
					<p>
                  - Nagyon büszke ember lehet ez az uj nevelő. Én rögtön elküldtem
                     volna erre a kihivó beszédre.
               </p>
					<p>
                  - Én pedig helyeseltem a mondókáját. Artur holnap reggelig
                     szobaáristomban ül, s egész nap nem kap egy falatot se enni.
               </p>
					<p>
                  - A másik tanitóval sohse volt semmi bajunk.
               </p>
					<p>
                  - Az derék, jó fiu volt, de Artur tul járt az eszén. Ez majd
                     megtanitja őt kesztyübe dudálni. Nagyon örülök neki, hogy az urfi végre
                     emberére akadt. És most elég legyen a beszédből.
               </p>
					<p>
                  A mama nagyot sóhajtott, a tanti durcás képet vágott. Derry is
                     szomoruan ült helyén, s az ebéd igy igen bús hangulatban folyt le.
               </p>
					<p>
                  Csak a sajtnál mondta a tanti:
               </p>
					<p>
                  - No, Willem, szeretnék én a te nevelőnek öltözködött spanyol
                     hercegeddel a gyermeknevelésről beszélgetni.
               </p>
					<p>
                  - Azt megteheted, Fanni, mert holnap este itt lesz a teán a
                     barátaival együtt.
               </p>
					<p>
                  Derry odahajolt a nénihez, megcsókolta a kezét és a fülébe
                     sugta:
               </p>
					<p>
                  - Én pedig leszek spanyol hercegnő és holnap rá se nézek arra a
                     kegyetlen emberre, a ki szegény Arturkánkat igy kínozza.
               </p>
					<p>
                  A néni megsimogatta az odahajló szőke fejecskét, s szuró
                     tekintetet vetett Willem papára, a kinek ez hegyes tőrként járta át puha apai
                     szivét. Elismerte, hogy ennek az energikus tanitónak igaza van, de egy belső
                     hang azt sugta szivében, hogy a familiának is igaza van. Nem mert senkire se
                     tekinteni, nehogy ellágyuljon, s jóformán bucsu nélkül sietett el hazulról,
                     hajózási irodájába. Ott, a világot behálózó nagy vállalat könyvei, levelei és
                     táviratai közé temetkezve, az üzletember legyürte benne az apát.
               </p>
					<p>
                  De mikor nyolcat ütött az óra s a nagy raktárépületben
                     végigkongott a zárlatot jelentő harang: a Baljon-cég feje ujra apának érezte
                     magát. S miközben dörögve csapkodták be és csikorogva zárták le a hatalmas
                     vaskapukat, ő már sietett le a nagy lépcsőn és szokása ellenére kocsiba ült,
                     hogy hamarabb otthon legyen. A mama arcán még mindig bánat honolt, a homlokát
                     gépiesen tartotta Baljon ur elé, csókra. Fanni tanti hidegen biccentett a
                     gazdának, de Derry átölelte a papa nyakát, s hizelegve simogatta a szakállát. A
                     papa megcsókolta Derryt, aztán csengetett.
               </p>
					<p>
                  - Hivja be Arturt! - szólt a belépő szobalánynak.
               </p>
					<p>
                  Körülnézett, várta a hálás pillantásokat; de csak Derry mosolygott
                     rá elismerőleg, az asszonyok mogorvák maradtak. Baljon papa megdöbbent. Ugy
                     látszik, már eddig is sokalják a fiura szabott büntetést, s a továbbiak
                  elengedését nem hajlandók kegynek tekinteni.
               </p>
					<p>
                  A szobalány visszatért.
               </p>
					<p>
                  - Az urfi nem jön le.
               </p>
					<p>
                  - Miért? - szólt Baljon papa elképedve.
               </p>
					<p>
                  Az asszonyok zavartan néztek egymásra.
               </p>
					<p>
                  - Azt nem mondta.
               </p>
					<p>
                  - Derry, hozd le te!
               </p>
					<p>
                  Friderika kiváncsian futott föl az öcscséhez s beszólt az
                     ajtón:
               </p>
					<p>
                  - Mi jut eszedbe, fiu? Hát nem érted, hogy a papa, elengedi a
                     büntetést?
               </p>
					<p>
                  - Értem, de nem fogadom el.
               </p>
					<p>
                  - Ne makacskodjál!
               </p>
					<p>
                  - De makacskodom. Ha rám mérték a büntetést, kiállom. Nem akarom,
                     hogy a tanitó ur holnap lenézzen és anyámasszony katonájának tartson.
               </p>
					<p>
                  Aztán egy darabig hallgatott, mintha azon gondolkoznék, hogy
                     mondjon-e még valamit vagy ne mondjon, végre megszólalt:
               </p>
					<p>
                  - Tudod, édes Derry, de ezt ne mondd meg senkinek, a tanitó urnak
                     igaza van. Ő, tudom, nem engedné el a büntetést, ha egyszer kimondta.
               </p>
					<p>
                  - Jó, én felküldöm a papát, - szólt Derry és leszaladt.
               </p>
					<p>
                  Odalent a hir általános rémületet okozott. Még nagyobb megdöbbenés
                     támadt, mikor a mama hideg hust és teát vitt az Arturnak, s a fiu azt is
                     visszautasitotta, mert - ugymond - az itélet koplalásra is szól, s ő hajlandó
                     végigszenvedni. A mama sirva fakadt, a néni kezeit tördelte, s azon nézetének
                     adott kifejezést, hogy az éhség reggelre megöli a gyenge gyereket. Minden
                     felelősséget Willem vállaira háritva, köszönés nélkül visszavonult szobájába.
                     Baljon papa izgatottan járkált föl s alá, de fölmenni nem mert, mert félt, hogy
                     apai tekintélyét kockára teszi. Derry kezet csókolt és fehér szobájába vonult.
                     A két öreg maga maradt.
               </p>
					<p>
                  - Ostobaság. Már hogy éhen haljon? A nénédnek is több esze
                     lehetne. Szó sincs róla. Az ember egy hónapig is elél étel nélkül.
               </p>
					<p>
                  Megállt a felesége előtt.
               </p>
					<p>
                  - Aztán meg, édesem, adhatunk neki...
               </p>
					<p>
                  - De mikor visszautasitotta... tőlem... az anyjától...
               </p>
					<p>
                  - Nem ugy kell adni... titokban... ne vegye észre, hogy beadtuk...
                     mintha tegnapról maradt volna ott.
               </p>
					<p>
                  A mama fölnézett.
               </p>
					<p>
                  - Mit csinál a gyerek?
               </p>
					<p>
                  - A nappalijában olvas.
               </p>
					<p>
                  - Akkor megtehetjük.
               </p>
					<p>
                  A mama tányérra tette a hideg hust, Baljon papa fogta a tányért és
                     igy elindultak az expedicióra. Artur még olvasott. Hálószobájának ablaka a
                     folyosóra nyilt, az ágy és az éjjeli szekrény egészen az ablak mellett állt.
                     Remegtek. Baljon papa még a cipőjét is lehuzta. A csak betett, de nem becsukott
                     ablakot halkan benyomták... s a hus ott állt az éjjeli szekrényen. Az ablakot
                     behuzták és megkönnyebbült sóhajjal néztek egymásra. Artur megmozdult, a két
                     öreg megrezzent és sietve kocogott le az emeletről. Másnap Baljon papa
                     Simándyval együtt ment be a fiához. Utközben elmondta az esetet a nevelőnek -
                     persze a huscsempészés elhagyásával.
               </p>
					<p>
                  - Bravó, ifju ember; tudja meg, hogy a maga magaviselete nem
                     makacsság, hanem büszkeség. És jegyezze meg, hogy a ki ifju-korában nem tud
                     engedelmeskedni, az férfi-korában nem tud parancsolni.
               </p>
					<p>
                  Ezzel Simándy kezet fogott Arturral, a kinek arca az örömtől
                     ragyogott. Pali folytatta:
               </p>
					<p>
                  - Most már egész élvezettel folytatom a maga tanitását.
               </p>
					<p>
                  ...És Baljon papa arca is sugárzott volna az örömtől, ha... ha nem
                     röstellte volna azt, hogy hust csempészett be a fiának s ha nem rontotta volna
                     örömét az, hogy... hogy a fiu az utolsó morzsáig meg is ette a hust.
               </p>
				</div>
				<div type="chapter">
					<head>
                  VIII.
               </head>
					<p>
                  Baljonék tea-estélye elég unalmas volt. A mama és Derry
                     szorgalmasan kinálgatták a teát, melyhez papirosvékonyságu
                     vajaskenyér-szeleteket adtak, de a beszélgetés a nyelvi nehézségek
                     következtében csak lassan indult meg. Végre megalakultak a csoportok. Bótai
                     Baljon papával sakkozott; Puskás összeült beszélgetni egy borotvált képü,
                     hófehér haju, angyalszelid arckifejezésü bácsival, a kit kakaógyárosnak nézett,
                     s a kinek főelőnye az volt, hogy épp oly keveset tudott németül, mint Gábor, a
                     mi Gábort a német nyelv terén a legfantasztikusabb önkénykedésre bátoritotta;
                     Simándyt pedig lefoglalta Fanni tanti, s tolmácsnak maga mellé ültetve Derryt,
                     megkezdte az inkviziciót.
               </p>
					<p>
                  Derry azt hitte, hogy a fiatalember teljesen meg fog törni a néni
                     lesujtó szavai alatt, s össze fogja zuzni és elhajigálni szigoru nevelési
                     elveit. A néninek főargumentuma az volt, s ezt előkelő hidegséggel adta elő,
                     hogy Artur egyetlen fiu, gazdag fiu, tehát nevelődhetik, a hogy akar, nem abból
                     fog élni, a mit tanul. Pál ellenben kijelentette, hogy ez a szempont rá nézve
                     teljesen mellékes, ő az utolsó mosóné fiát éppoly lelkiismeretesen és szigoruan
                     tanitaná, mintha Hollandia királyának a fia volna, s ha ő a család szempontját
                     a magáévá tenné, ez tőle erkölcstelen és nem becsületes dolog volna, A néni nem
                     igen értette meg ezeket a magasabb szempontokat, de látta, hogy a fiu nem
                     tágit, s azzal akarta letromfolni, hogy odavágta: Magával bizonyosan rosszul
                     bántak gyerekkorában, ettől megkeményedett a szive, s most magának is örömet
                     szerez, ha másoknak fájdalmat okozhat.
               </p>
					<p>
                  Pál szomoru mosolylyal nézett az öreg asszonyra:
               </p>
					<p>
                  - Igaza van, asszonyom, az élet nagyon rosszul bánt velem. Alig
                     voltam négy éves, mikor elvesztettem a szüleimet. A szemem még emlékszik egy
                     jóságos arcu asszonyra, a kinek az ölében ülve és a vállára hajolva gyakran
                     édesdeden elszunnyadtam, de már a fülemből teljesen kiveszett emléke a hangnak,
                     mely egykor oly édesdeden csengte a fülembe:
                     fiam
                  . Idegenek neveltek föl; nem voltak rosszak hozzám, de idegenek
                     voltak. A szülei gond nem vett körül soha, rám nem vigyázott, velem nem
                     törődött senki...
               </p>
					<p>
                  Derry figyelmesen hallgatta, s halkan forditotta.
               </p>
					<p>
                  - Azért lett embergyülölő, - felelt a néni.
               </p>
					<p>
                  - Óh, dehogy, asszonyom. Miért lettem volna? Idegen embereknek
                     köszönhetem, hogy fölnevelkedtem. Csak szeretetet nem tapasztaltam, de éhen
                     veszni nem hagytak. S én ezért hálás vagyok az embereknek.
               </p>
					<p>
                  - Maga papnak készül, ugy-e?
               </p>
					<p>
                  - Annak.
               </p>
					<p>
                  - Artur mondta, hogy maga is odavaló, a hová Bótai... Gondolom,
                     Törökországot mondott.
               </p>
					<p>
                  Derry nevetett.
               </p>
					<p>
                  - Dehogy, tanti, Magyarországot.
               </p>
					<p>
                  - De ott van valahol Törökország mellett.
               </p>
					<p>
                  - Ott van, asszonyom; őseink századokon keresztül háboruskodtak is
                     a törökkel és védelmezték a nyugati kereszténységet...
               </p>
					<p>
                  A tantit ez nem igen látszott érdekelni, mert közbevágott:
               </p>
					<p>
                  - Milyen a hazája? Hideg, meleg? Hegy, sikság? Tenger mellett
                     van?
               </p>
					<p>
                  - Az én hazámban van minden, a mi a szemnek kedves. Vannak égbe
                     nyuló bércei, tetejükön örök hóval, vannak csendes, paradicsomi szépségü
                     völgyei, titokzatos tengerszemekkel, rengeteg erdői, bennük rég elmult
                     regényes, lovagkor elomló várromjai. Vannak száz meg száz mérföldre terjedő sík
                     pusztaságai, hatalmas folyamai, kristálytiszta patakjai. Földje megtermi a
                     világ legjobb buzáját, borát, s aranyat, ezüstöt és sót ásnak ki mélyéből...
                     Óh, de szép ország ez, asszonyom, ha csak egyszer látta volna, soha el nem
                     felejtené...
               </p>
					<p>
                  (Derry abbahagyta a forditást és mohón figyelt Palira, a ki égő
                     szemekkel nézett a lányra és hévvel beszélt hozzá. A néni, ugy látszik,
                     elfáradt, mert mintha bóbiskolt volna. Pali folytatta:)
               </p>
					<p>
                  - S a nép, mely benne lakik, épp oly árva, mint én. Se testvére,
                     se apja, se anyja, se rokona nincs Európában. A nyelve elüt minden más
                     nyelvtől, a dalai, a zenéje egészen mások, mint a többi nemzetéi. Szomoru, mert
                     sokat szenvedett, és vad, szilaj, mert sokat harcolt. Vérével és könnyeivel
                     áztatta a földet, melyet hazájának nevez, azért oly drága és kedves az neki...
                     Nekem pedig, a kinek senkije sincs a világon, százszorosan drága ez a nagy
                     árva: az én kis nemzetem, az én édes, szeretett szülőföldem.
               </p>
					<p>
                  Csend volt a szobában, mindenki odafigyelt, e villogó szemü,
                     fekete fiura, a ki mintha szerelmet vallott volna a nagy, a szent ideálnak, a
                     hazának... A hangja forró volt és szinte remegett az indulattól... A lány előre
                     hajolt, s a lélekzetét is visszafojtotta. Kék szemeire mintha nedves pára
                     ereszkedett volna. Oly különös visszhang támadt szivében, a mint e fekete
                     turáni faj szenvedélyének kitörését hallgatta. Az ismeretlen, szép ország
                     szines leirása gyönyörködtette, az idegen vér forró hullámai mintha őt is
                     csapkodták volna, a mindennapi környezettől elütő tipus nyugtalanitotta és
                     fölkeltette érdeklődését. S szive sajgott, mikor érezte, hogy ez az anyátlan
                     árvának vallomása egyetlen kincséhez, a közös édesanyához, a hazához. Óh, nem
                     hallott ő soha semmi effélét a boldog, szőke, nyugodt és gazdag hollandusok
                     közt. Mintha valami tündér kinyitott volna előtte egy ablakot, s azon ő egy
                     pillantást vetett volna az életbe. Hirtelen fölállt. Érezte, hogy a szivét
                     valami összeszoritja. Ártatlan lelkének harmóniája meg volt zavarva. A papa
                     mellé ült és segitett neki sakkozni, a miből persze az lett, hogy Bótai nagyon
                     hamar mattot kapott. Simándy beszélt még egy kicsit a nénihez, a ki, bár
                     szundikált, néha-néha megszólalt:
                     Jól van, Derry, ez érdekes, uram, de azért Artur mégis ugy
                        fog tenni, a hogy mi akarjuk.
                   Mikor aztán Derry teasüteménnyel kinálta, akkor végképp
                     fölébredt, s miután egy ideig figyelmesen vizsgálta Pali arcát, kirukkolt a
                     nagy kérdéssel:
               </p>
					<p>
                  - Mondja csak, uram, melyik erősebb állat? A teknősbéka vagy a
                     macska?
               </p>
					<p>
                  Pali nem kevéssé bámult el, mikor Barna, a ki időközben a tolmács
                     szerepét átvette, ezt a kérdést neki leforditotta.
               </p>
					<p>
                  - Hogy tudjam én azt? Nem láttam még ezt a két állatot
                     birkózni.
               </p>
					<p>
                  A néni jóizüen mosolygott.
               </p>
					<p>
                  - Gondolkozzék, szigoru ur, talán rájön.
               </p>
					<p>
                  - Azt megmondhatom, hogy melyik ügyesebb.
               </p>
					<p>
                  - No, melyik?
               </p>
					<p>
                  - A macska. Mert az föl tud mászni a fára, a teknősbéka pedig
                     nem.
               </p>
					<p>
                  - Ne feledje, hogy a teknősbéka meg tud uszni a vizben, a macska
                     meg nem.
               </p>
					<p>
                  - Ez is igaz.
               </p>
					<p>
                  - Talán azt is tudná, tudós urfi, hogy melyik hasznosabb állat? -
                     folytatta a néni évődve.
               </p>
					<p>
                  - Hogyne! A macska.
               </p>
					<p>
                  - Hehehe! S ugyan miért?
               </p>
					<p>
                  - Mert a macskát meg lehet enni, a teknősbékát pedig nem.
               </p>
					<p>
                  A néni a végső határig fölrántotta a szempilláit s rettentő
                     gyanakvással nézett Simándyra. Miféle barbár ország fia lehet ez, a ki nem
                     tudja, hogy a teknősbékából a legfinomabb leves készül, ellenben a macskát
                     megeszi?
               </p>
					<p>
                  - Evett már maga macskát? - kérdé szorongva.
               </p>
					<p>
                  - Ha ettem, tudtomon kivül ettem, asszonyom, mert tudja meg, hogy
                     azt nem igazi alakjában, hanem nyul gyanánt szokták föladni Európában a
                     vendéglősök.
               </p>
					<p>
                  A néni arcán szörnyü fölháborodás mutatkozott. Becsületes hollandi
                     lelke föllázadt e csalás hallatára.
               </p>
					<p>
                  - Őszintén szólva, - folytatta Simándy, a kit a néni
                     szörnyülködése rendkivül mulattatott, - ha elém tennének egy macskát és egy
                     teknősbékát, hogy válasszak, melyiket eszem meg, én inkább a macskát
                     választanám. Ez egy gusztusos, tiszta állat, a teknősbéka pedig egy
                     kellemetlen, hideg szörnyeteg.
               </p>
					<p>
                  - Az én macskámból ugyan nem fog enni, urficskám, - szólt a néni
                     heves gesztusokkal, - és Arturt meg ne tanitsa a macskahusevésre. Van nekünk
                     mit ennünk! No, nézze meg az ember!
               </p>
					<p>
                  - Jó lesz hátrálni, - sugta Bótai Simándy fülébe, s azzal lassan
                     átnyergeltek Puskáshoz, a ki hevesen vitatkozott a kakaó-gyárossal. A magyarok
                     és a hollandusok harci vitézségét hasonlitották össze, s ezen veszekedtek, de
                     az ütközetben tulajdonképp csak a német nyelv szenvedett. Simándy, mig a küzdő
                     feleket csillapitotta, félszemmel Bótait leste. Bótai alig szólt Friderikához,
                     de szeme folyton rajta volt. Látszott, hogy egész lelkével körülröpködi a
                     lányt. Ha Friderika megszólitotta, félszeg és zavart volt, kereste a szavakat,
                     mosolyogni próbált; a lány egyszerüen és nyiltan a szeme közé nézett, ő pedig
                     olyankor lesütötte a tekintetét. Simándy fájdalmas nyilallást érzett a
                     szivében. Szegény Barna, az érzelmeknek óceánja viharzik lelkében, s hallgatnia
                     kell. Ott áll előtte az imádott lányka, s látszik rajta, hogy nem is sejti,
                     hogy ő minden üdvössége ennek a beteg fiunak...
               </p>
					<p>
                  Derry azt mondta, hogy a feje fáj és elment. A fiuk is
                     elbucsuztak, Bótai elkisérte őket. Puskás már a kapu előtt kitört.
               </p>
					<p>
                  - Példátlan szemtelenség, hogy ez a tulipánültető csokoládégyáros
                     milyen felsőbbséggel beszélt a katonai dolgokról, s mily keveset tud a mi hadi
                     tetteinkről!
               </p>
					<p>
                  - Csokoládégyáros? - feleli Barna. - Abban, fiam, nagyot tévedsz.
                     Ez Hollandia egyik leghiresebb tábornoka, a ki a gyarmatokon két lázadást vérbe
                     fojtott.
               </p>
					<p>
                  Puskásnak leesett az álla a csodálkozástól.
               </p>
					<p>
                  - Ez a kis, gömbölyü bácsi, ez a szelid képü nyárspolgár,
                     tábornok?
               </p>
					<p>
                  - Az hát, még pedig több háborut látott tábornok.
               </p>
					<p>
                  - Hát akkor mit teszi bolonddá az embert? Hisz akkor ugratott
                     engem.
               </p>
					<p>
                  - Tévedsz, fiam, csak egyszerüen nem hencegett babéraival, nem
                     adta a katonát. Te persze, mint magyar ember, azt hiszed, hogy csak az a
                     katona, a ki mindig feszes, kényelmetlen egyenruhában peckesen jár, kardot
                     csörget és sarkantyut penget, lenézi a civileket, s megkardlapozza a kávéházban
                     azt, a ki görbén néz rá.
               </p>
					<p>
                  - Hát csak kell valami extra katonavirtusnak lenni.
               </p>
					<p>
                  - Ez a hibás fölfogás. Láttál most egy tipikus nyárspolgárt,
                     ugy-e? Nos, ez az ember kétszer megmentette az elszakadástól Hollandia
                     gyarmatait, s naponkint megfürödhetett a benszülöttek vérében. S annyi
                     rátartiság sincsen benne, mint egy kézdivásárhelyi csizmadiában, a ki egy
                     dobásra kilenc babát leütött a kuglinál.
               </p>
					<p>
                  - Furcsa nép; lehet, hogy ez nagy erény benne, de nekem nem
                     tetszik. Szintelen.
               </p>
					<p>
                  A kapujáig kisérték Gábort, s aztán tovább sétáltak.
               </p>
					<p>
                  - De irigyeltelek ma este, - monda Bótai sóhajtva Simándynak.
               </p>
					<p>
                  - Ugyan miért?
               </p>
					<p>
                  - Olyan beszédes, otthonos, kellemes voltál; én meg buta,
                     szótalan, sötét. De hát nem tudok erőt venni magamon. Mikor hozzájuk megyek,
                     vagy mikor tőlük eljövök, ezer apró, vidám, érdekes dolog jut az eszembe, s
                     mikor ott állok a lány előtt, megdermed a nyelvem, eláll a lélegzetem, szédül a
                     fejem... Nem tudom, mi lesz belőlem... Apám, testvéreim elmosódnak előttem...
                     hivatásom érzete meggyöngült bennem... kétségbeesés fog el a gondolatra, hogy
                     egyszer haza kell mennem, s őt itt hagynom. Ő tölti be agyvelőm minden atomját,
                     óráim minden percét, éjjeleimet, nappalaimat. S mig családomról, szülőföldemről
                     meg tudok feledkezni napokig, hetekig, ő folyton az eszemben van... Idegenül,
                     sőt borzongva gondolok apám portájára, de édes álmodozás fog el, mikor itt
                     befordulok az utcánkba, s meglátom a házat, melyben Friderika lakik. Mi lesz
                     velem, mi lesz velem?
               </p>
					<p>
                  Bótai szinte jajgatva beszélt, és Simándyn hideg borzongás futott
                     végig. Mit csinál ez az erős szenvedély ezzel a gyönge testtel? Gyöngéden
                     barátja vállára tette kezét, a hogy hajdan dalolva járkáltak Enyed utcáin.
               </p>
					<p>
                  - Gyere haza, Barna, hideg van.
               </p>
					<p>
                  S visszakisérte a Baljon-ház kapujáig.
               </p>
					<p>
                  - Mi ez? - suttogott Bótai. - Friderika ablaka világos. Még nem
                     alszik? Csak nem beteg?
               </p>
					<p>
                  - Mondta, hogy a feje fáj. Talán nem tud elaludni?
               </p>
					<p>
                  - Ne, ne csöngess még! - esdekelt Bótai. Azzal kibaktatott az utca
                     közepére s a Derry ablakából kiszüremlő világosságba állva, égő tekintetét az
                     ablakra szegezte. Ilyen szemekkel nézhette a puszta szigetre vetett Robinzon a
                     messze tengeren elhaladó hajó vitorláit, melyekkel minden reménye
                     tovatünt.
               </p>
					<p>
                  Fönt pedig a kis Derry patyolatágya érintetlen volt... Az álom
                     szelid tündérei messze elkerülték ez este az ő szobáját... Más, ösmeretlen
                     tündérek lopóztak be s gyötörték a lányt. Nem ösmerte őket, csak hessegette
                     magától s végre sirva fakadt. Azután elővette a konfirmációkor kapott
                     elefántcsontkötésü imádságos könyvét, s hangosan imádkozott. Erre égi nyugalom
                     vonult a szivébe, lefeküdt és elaludt... álmában édesen mosolygott... Vajon mit
                     álmodhatott?
               </p>
					<p>
                  Simándy pedig nehéz lélekkel ballagott haza. Kétségbeesve gondolt
                     Bótai sorsára. Hatalmas homloka kemény ráncokba torlódott, de hiába
                     gondolkozott, nem talált segitséget. Fölnézett az égre: mindnyájunk sorsa Isten
                     kezében van. Óh, légy kegyes hozzánk, te Bölcs, te Jó, te Mérhetetlen, ki
                     megszabtad utját ott fönt a csillagoknak és itt lent az embereknek!
               </p>
					<p>
                  Tiszta novemberi éj volt, A végtelen magasságból hideg tüzzel
                     szikráztak alá a csillagok. Elhat-e odáig a féreg szisszenése?
               </p>
					<p>
                  Simándy a kapuja elé ért, még egyszer föltekintett a mennyre. De
                     homlokáról eltüntek a barázdák, s szemei mintha visszasugározták volna a
                     csillagok fényét.
               </p>
					<p>
                  - Óh, én fényes csillagom, szép kis Anikóm, jó éjszakát.
               </p>
				</div>
				<div type="chapter">
					<head>
                  IX.
               </head>
					<p>
                  A förtelmes hollandi ősz egész hideg szomoruságával beköszöntött.
                     A temérdek csatorna, a folyamok, a tavak, a tengeröblök és a tengerek párája
                     ült mindig lomhán az egész országon. A levegő nyálkás, nyirkos volt, még ha nem
                     esett is az eső. Reggel és este sürü köd gomolygott Utrecht utcáin. Majd
                     végevárhatatlan záporok szakadtak le a felhőkből, s patakzottak le a grachtok
                     piszkos vizébe. Barátainkon végtelen levertség vett erőt. Napokon át nem látták
                     a napot s egyiküknél-másikuknál összeülve hallgatták a háztetőről ömlő viz
                     tompa zuhogását a vascsövekben. Órákig gubbaszkodtak szótlanul s nem mertek
                     arról beszélni, a mire mind gondoltak: a székelyföldi remek havas világra, a
                     dicső fenyőerdőkre, a tiszta, éles levegőre. Bótai köhögött, nem járt ki, azért
                     rendesen nála üldögéltek. Simándy szorgalmasan tanitotta a Baljon-fiucskát, a
                     kivel nem volt már semmi baj. Ugy viselte magát, mint a kezes bárány. A
                     teológiára ő és Gábor különben szorgalmasan jártak, különösen a hollandi
                     nyelv-leckékre. Simándy szépen haladt is, de Gábor csak nevetett az öreg
                     tanáron, a ki komolyan hitte, hogy a vastagnyaku szittyát meg fogja tanitani a
                     hollandus nyelvre. A bús napok legkellemesebb pillanatai azok voltak, mikor a
                     posta levelet hozott Magyarországból. Bótainak rendesen legidősebb nénje, Rózsa
                     irt, egy keserü, elégedetlen vénleány, a ki örökösen panaszkodott. Apa folyton
                     betegeskedik, alig lát már, s a gondnok azt mondta, hogy ujesztendőre káplánt
                     kell melléje kérni. Káplánt ide, ebbe a nyomoruságba! Még egy fogyasztó szájjal
                     több. A Barna havi husz forintja nélkül kódulni mehetnének!
               </p>
					<p>
                  Ez volt a rendes nóta, Bótai csak még jobban elkomorodott rajta,
                     de azért mégis jól esett neki, mikor a nénje levelét a kezében tartotta. Nagy
                     ritkán Anikó is irt egy félénk, gyerekes levelet, Mit irhatna a falusi kis lány
                     a nyomorult, unalmas községből tudós bátyjának a messze Európába? Óh, Simándy
                     meg tudta volna mondani, hogy mit irjon... de igy meg kellett elégednie
                     annyival:
                     Simándyt sokszor üdvözlöm
                  . S a szegény fiu ugy érezte, mintha a levélből a tavasznak egy
                     édes fuvalma csapott volna feléje.
               </p>
					<p>
                  Minden héten egyszer teára mentek Baljonékhoz. A teaestélyek már
                     nem voltak olyan unalmasak. Simándy hollandusul kotyogott a két öreg
                     asszonynyal, a kik halálra nevették magukat rajta, Bótai, mint rendesen,
                     sakkozott Baljon papával, Puskás pedig magyar nótákat énekelt Derrynek, sőt a
                     Szent Anna tavánál önkezüleg vágott és faragott furulyáját is megfujta néha. A
                     kis Derry igen vidám volt ilyenkor, s mint egy pillangó röpködött ide-oda. Egy
                     este nagyon meglepte a fiukat azzal, hogy, mint náluk, a Székelyföldön szokás,
                     simára fésülve jelent meg, s hosszan leeresztett kék copfjába kék szalag volt
                     fonva. Puskásnak tünt föl először, s azonnal gratulált a leánynak.
               </p>
					<p>
                  - Kitől hallotta, kisasszony, hogy minálunk igy viselik a hajukat?
                     - kérdé Simándy.
               </p>
					<p>
                  Derry durcásan megállt előtte.
               </p>
					<p>
                  - Hát már elfelejtette? - kérdé s hangjában egy kis gyöngéd
                     szemrehányás rezgett.
               </p>
					<p>
                  - Bótaitól?
               </p>
					<p>
                  - Dehogy, magától. A multkor beszélt róla, mikor itt voltak.
               </p>
					<p>
                  - Pompás viselet, ha valakinek ilyen remek haja van. De magának a
                     rózsaszin jobban állana.
               </p>
					<p>
                  A következő tea-estélyen Derry csupa rózsaszin szalaggal jelent
                     meg. Ah, de nem vette észre az, a kinek szánva volt... s a fehér lány-szoba az
                     este megint sokáig látta sirni a kis Derryt.
               </p>
					<p>
                  November közepe táján Bótai ágyba dőlt. Verőfény, napmeleg, jó
                     levegő kellett volna neki, hogy meghosszabbitsa sorvadó életét, s egy időre
                     megállitsa a tüdeje romlását. Erős lelki rázkódás döntötte őt le lábáról:
                     Derryt megkérte egy előkelő, gazdag fiatalember, s a szegény fiu előtt ezzel
                     egyszerre föltárult életének sötét reménytelensége. Nem mintha azzal
                     kecsegtette volna magát, hogy talán egykor neki fogja nyujtani a kezét... De
                     jól esett neki, hogy a leány senkié, másé se, ha már nem lehet az övé. Derry
                     elutasitotta a fiatalembert, de Bótai szivében akkor már meg volt forgatva a
                     tőr, s nem tudott ujra erőre kapni. Simándy és Puskás szétzuzott lélekkel
                     mentek oda mindennap, s vidámságot tettetve beszélgettek Barna ágya körül. E
                     közben lassan előkészitették Barnát egy hires specialista látogatására. A
                     professzor eljött s tüzetesen megvizsgálta a beteget. Egy mély pillantást
                     vetett Simándyra - aztán kijelentette, hogy a beteg kellő ápolással egészen
                     meggyógyulhat, ő csak a sziv müködésével nincs megelégedve. De mivel a szobája
                     hideg s éjjel a beteg egyedül van, elrendelte, hogy vigyék az egyetemi
                     kórházba. Ott a folytonos felügyelet, a kitünő ápolás csakhamar visszaadja az
                     erejét. Az a szerencséje, - fejezte be az orvos, s mosolyogva nézett a sápadt
                     fiura, - hogy fiatalember, s a jó vér, a friss test segiteni fog magától is a
                     bajon.
               </p>
					<p>
                  Az orvos elment. Simándy iszonyu, hangos jókedvre derült, hogy
                     sirva ne fakadjon. Puskás, szegény, mindent komolyan vett, az orvos szavait is,
                     Pali jókedvét is, s majdnem csürdüngölőt járt örömében. Aztán elővett egy pakli
                     kártyát s hárman krajcáros preferáncot játszottak. Barnának is megjött egy
                     kicsit a kedve, - csak akkor gördült ki két nagy könnycsepp a szeméből, mikor a
                     kocsi előállt, s megszokott, kedves kis szobáit ott kellett hagyni. Baljon papa
                     meg Artur feljöttek elbucsuzni, s Barnának végtelen jól esett, mikor az öreg
                     hollandus igy szólt hozzá:
               </p>
					<p>
                  - Édes Botáj ur, a szobáját fönntartjuk, csak hagyjon mindent ugy,
                     a hogy van. Ha valamijére szüksége lesz, csak irjon.
               </p>
					<p>
                  Simándy nem állhatta meg, hogy kezet ne szoritson a becsületes
                     öreggel, a ki tudtán kivül oly boldoggá tette barátját. Aztán vitték a beteget,
                     a ki sóvár szemekkel tekintett körül, bucsuzott a faltól, a szögletektől, a
                     folyosótól, az udvartól, a lépcsőtől, melyek mind-mind néma tanui voltak
                     sóhajtásainak. De a kit ezek a sóhajtások illettek, az nem sejtett semmit és
                     nem mutatta magát. S miközben a puszta kórházi szobát lakója elfoglalta,
                     Simándy fölment a professzorhoz.
               </p>
					<p>
                  Sokáig kellett várnia az előszobában, mig hozzáférhetett. Halálra
                     vált, ólomszürke arcu emberek közt kellett töltenie majd egy órát. Ezek a
                     szegénysorsu betegek voltak, a kiknek a professzor ingyen rendelt. Körülötte
                     hangzott a roncsolt tüdők hörgése, zihálása, köhögése, s a fénytelen szemek
                     mohón kutattak köröskörül, hogy maguknál rosszabb állapotban lévő pácienst
                     találjanak. S Pali érezte, hogy a nyomorultak irigykedve néznek széles
                     vállaira, domboru mellére, s szinte félelem fogta el, mert mintha ellenségek
                     közt lett volna.
               </p>
					<p>
                  A professzor azonnal megismerte.
               </p>
					<p>
                  - Már vártam, mert önnek meg kell mondanom az igazat, a mit a
                     beteg előtt el kellett titkolnom. Az ön barátja menthetetlen. Alig van már
                     tüdeje neki...
               </p>
					<p>
                  Pali atlétatermete megroskadt, mintha valami nagy terhet tettek
                     volna rá. Tudta, hogy nagy baj van, de ily gyors katasztrófára nem
                     számitott.
               </p>
					<p>
                  - Professzor ur, mi idegenek vagyunk, magyarok... köztünk,
                     utrechti magyar diákok közt, a kik több mint egy évszázada ide járunk tanulni,
                     van egy fogadás, hogy a ki itt meghal, annak a mellére társai egy marék hazai
                     földet hozatnak s azzal temetik el... Bocsásson meg, ön ért engem...
               </p>
					<p>
                  A tudós ember megenyhült arccal nézett Palira.
               </p>
					<p>
                  - Hozassa meg azt a földet, de rögtön...
               </p>
					<p>
                  - Oly kevés ideje van? - rebegte Simándy.
               </p>
					<p>
                  - Minden órán megfulladhat... de elélhet két-három hétig.
               </p>
					<p>
                  Simándy belekapaszkodott egy nehéz ébenfa-asztalba. Az ő teste nem
                     remegett, de az asztal megérezte rettentő indulatát s a rajta lévő üvegcsövek,
                     poharak, lombikok zörögni kezdtek.
               </p>
					<p>
                  Talán nem is köszönt a professzornak? Később nem emlékezett rá.
                     Tántorogva ment ki, az utcán pedig futni kezdett. A hideg eső, mely
                     végigpaskolta az arcát, magához téritette. A halál ólálkodik körülöttük!
               </p>
					<p>
                  Talán már a kórház kapuján zörög. Talán már a homályos folyosón
                     siklik végig. Talán már Bótai ágya szélén ül.
               </p>
					<p>
                  Ujra futni kezdett az egyetemi kórház felé. Sötét volt már, mikor
                     oda ért. A lépcsőn hosszu, fekete kasban hoztak le egy halottat... Az est leple
                     alatt szokták őket a halottas kamrába vinni. Pali mint egy őrült, odaugrott, s
                     félrerántotta a leplet. Csalódott. Egy fehér szakállu öreg ember feküdt benne,
                     viaszsárga arccal. Szegény, de sokat szenvedhetett, hisz hosszu életet
                     élt.
               </p>
					<p>
                  Fölment Bótaihoz. A beteg tejet ivott, s folyton a szive müködését
                     figyelte.
               </p>
					<p>
                  - Irtál az apádnak? - kérdé Pali közömbös hangon.
               </p>
					<p>
                  - Nem, nem is akarom neki megirni, hogy beteg vagyok... tavaszszal
                     is hogy kétségbe voltak esve.
               </p>
					<p>
                  Másnap Pali megdöbbenve látta viszont barátját. Mintha tiz évvel
                     öregebb lett volna.
               </p>
					<p>
                  - Miért hoztatok el abból a kedves házból? - szólt rekedt,
                     békétlen hangon. - Itt nem tudok aludni, ha alszom, nyugtalanitó álmaim vannak.
                     Mintha nagy hegyek feküdnének a mellemen. Fulladozom... Ott meggyógyultam
                     volna.
               </p>
					<p>
                  Harmadnap lázasan, veszekedő hangon igy szólt Palihoz:
               </p>
					<p>
                  - Hiába beszéltek, én érzem, hogy meg fogok halni. Mit sápadsz el?
                     Máris látod rajtam a facies hippocraticát? Csak arra kérlek, hogy (s itt a
                     hangja suttogóvá vált) a kuratórium előtt titkoljátok el, a mig lehet, s a
                     decemberi stipendiumot küldjétek egészen az apámnak.
               </p>
					<p>
                  Itt zavartan megállt, s a fejét tapogatta.
               </p>
					<p>
                  - Megállj... óh, most jut eszembe... az apám előtt legfőképp el
                     kell titkolnotok a halálomat... meghasadna a szive szegény öregnek, s ha
                     meghalna, akkor a testvéreim az utcára volnának dobva... Megállj... Nincs semmi
                     gondolatod? Szólj, megnémultál? Azt kell irni, hogy valami egyetemi pályadijat
                     nyertem, különben föltünik otthon, hogy én az egész stipendiumot haza küldöm.
                     Megértettél? Egyetemi stipendiumot mondtam...
               </p>
					<p>
                  Vad kétségbeesés fogta el Pali szivét. Sokáig összeszoritotta,
                     véresre harapdálta az ajkát s végre megszólalt:
               </p>
					<p>
                  - Édes öregem, ne izgasd magadat, azzal csak a gyógyulásodat
                     hátráltatod. Én nem azért jöttem, hogy te beszélj nekem, hanem hogy én
                     beszéljek neked. Valakiről, a ki mindennap tudakozódik utánad...
               </p>
					<p>
                  A boszus arc kezdett kisimulni.
               </p>
					<p>
                  - Ne mondd, hogy ki, ne mondd...
               </p>
					<p>
                  - Én nem mondom. Minek mondanám, mikor ugyis tudod?
               </p>
					<p>
                  A fakó arcon örömpir jelent meg.
               </p>
					<p>
                  - Azt mondod: mindennap? - suttogá.
               </p>
					<p>
                  - Mindennap. Sőt azt is kérdi, hogy lehetne-e neked egy kis
                     virágot vagy gyümölcsöt beküldeni...
               </p>
					<p>
                  - Hát miért nem küldött? Miért nem küldött? - kiáltott siránkozva
                     a beteg.
               </p>
					<p>
                  - Tudod, hogy a kórházba nem szabad semmit beküldeni.
               </p>
					<p>
                  - De ez kegyetlenség!
               </p>
					<p>
                  - Majd beszélek az igazgatóval. Jó?
               </p>
					<p>
                  - Beszélj, az Isten áldjon meg, beszélj. De hamar. Még ma. Most,
                     rögtön. Eredj! Hát mégis itt vagy?
               </p>
					<p>
                  - Tüstént megyek, csak viseld magad okosan és légy nyugodt.
               </p>
					<p>
                  - Nincs már semmi bajom, csak szaladj!
               </p>
					<p>
                  Arca piros volt és szemei égtek. Simándy vigan intett neki és
                     mikor az ajtót maga után betette, már a könnyei folytak. Az ajtón keresztül
                     hallotta, hogy Bótai fütyül. Befogta a fülét és futott-futott, mert érezte,
                     hogy meghasad a szive.
               </p>
				</div>
				<div type="chapter">
					<head>
                  X.
               </head>
					<p>
                  Hazudott, hazudott neki; de hát nem volt-e kötelessége?
               </p>
					<p>
                  Nem ugyanazt tette-e, a mit a tudós orvos, a ki látta benne a
                     halált és mégis megcsillogtatta előtte az élet reményét? Csak azért, hogy ne
                     vegye észre, hogyan közeledik feléje nesztelen léptekkel a halál.
               </p>
					<p>
                  Szégyellte magát, egész lelke fájt bele, de aztán a tudat, hogy
                     ezzel megaranyozza barátjának utolsó napjait, lassankint lecsillapitotta belső
                     háborgását. Érezte, hogy jót cselekedett.
               </p>
					<p>
                  De hát a lány? Az az aranyszőke kis lány? Szabad volt-e őt
                     belevonni ebbe a kegyetlen játékba? Szűzi lelkét, vidám, napsugaras gyermeki
                     életét szabad-e összeköttetésbe hozni e halálos ágyon vivódó ifju emésztő
                     szenvedélyével? Szabad-e megsejtetni vele, hogy az élet nem csupán madárdal,
                     lánykacagás, virágillat és napsugár?
               </p>
					<p>
                  Sulyos léptekkel haladt tova Simándy az utcán. Ugy érezte, mintha
                     Derryt megbántotta volna. Mit csináljon? Hogy ápolja tovább a haldokló édes
                     illuzióit és hogyan árulja el a lánynak?
               </p>
					<p>
                  Puskás otthon ült, s a kályha tüzénél melegedett. Éppen befejezte
                     a levelet, melyben Pali utasitására egyik nagy-enyedi barátjától egy kis ládika
                     földet kért a kollégium kertjének földjéből. Okul azt irta oda: meg akarjuk
                     próbálni, tenyészik-e a magyar földben a hollandi tulipán. Ekkor nyitott be
                     hozzá Simándy, a ki szó nélkül odaült melléje a tüzhöz. Mind a ketten fáztak.
                     Sokáig egy szót se váltottak, végre Simándy halkan elkezdett beszélni kórházi
                     látogatásáról. Legföljebb három hétig él. Nekik azonban halálát nem szabad az
                     otthoniak előtt elárulni. Az öreg, gyönge Bótait rögtön megölné fiának,
                     büszkeségének, szemefényének halála. S a lányok ki lennének dobva az utcára. Az
                     öreg Bótainé már meghalt, a gyerekeknek pedig nem dukál a kegyév az
                     eklézsiától. Hogyan ámitsák el az öreget? Folytatni kell fia rendes heti
                     leveleit.
               </p>
					<p>
                  - Ez az, ezt magamra vállalom, - felelt Puskás, - mind a ketten az
                     öreg Szabótól tanultuk Enyeden a szépirást, s tudod, hogy Szabó bácsi
                     tanitványai majdnem mind teljesen egyformán irtak. Előveszem szegény Barna
                     irásait, s másolni fogom... pontról-pontra, betüről-betűre... Százszor leirom,
                     lerajzolom a betüit, de megtanulom hiven utánozni... nyugodt lehetsz.
               </p>
					<p>
                  A szobalány behozta a délutáni teát. Gábor zavartan nézett körül.
                     Valamit készitett ő ehhez, de nem jutott eszébe, hogy mit... Végre a homlokára
                     ütött. Krumplit rakott a parázs közé sülni. Előpiszkálta. Korommá volt már
                     égve.
               </p>
					<p>
                  Simándy komoran nézett a tüzbe. Besötétedett már, de nem
                     gyujtottak lámpát. A kandalló föl-föllobbanó tüze egy pillanatra élénk vörös
                     fényt vetett szét, aztán ujra félhomály borult a szobára. Ilyen fölvillanáskor
                     két óriási árnyék jelent meg mögöttük a falon... mint a sötét gond, mely a
                     lovas mögött ül... Odakint megszólaltak a grachtokon közeledő hajók tompa hangu
                     bús kürtjei. Simándy fölállt. Tisztán állt előtte a dolog. Baljonhoz kell
                     mennie, bocsánatot és segitséget kérni.
               </p>
					<p>
                  Baljon ur a raktárban volt, hol a most érkezett jávai
                     kávés-zsákokat helyezték el. Egy szolgálatkész fiatal ur a labirintuson át
                     odavezette. Egyszerre egy elektromosan világitott óriási teremben találta
                     magát, hol száz meg száz munkás sürgölődött, transzmissziós szijak csattogtak,
                     s fölhuzó gépek dübörögtek. Baljon, a ki egy magas dobogón ült, meglepetve
                     látta fiatal barátját belépni ide.
               </p>
					<p>
                  Egy intésére széket toltak oda Simándynak, s az öreg odahajolt
                     hozzá:
               </p>
					<p>
                  - Valami baj van?
               </p>
					<p>
                  - Az. Nem háborgatom?
               </p>
					<p>
                  - Óh, dehogy, semmi dolgom sincs, csak az kell, hogy a munkások
                     itt lássanak. Ön megijeszt a sápadt, komor arcával. Bótai?
               </p>
					<p>
                  Simándy szomoruan biccentett.
               </p>
					<p>
                  - Nagyon rosszul van?
               </p>
					<p>
                  - Végét járja.
               </p>
					<p>
                  - Segitségre van szükségük?
               </p>
					<p>
                  - Arra.
               </p>
					<p>
                  - Kérem, számithatnak rám.
               </p>
					<p>
                  Simándy habozva nézett az öreg ur jóságos és megindult arcára.
                     Azután lassu, töredezett hangon elmondta Bótai szerelmét, reménytelen szerelmét
                     Friderika iránt. Végül bevallotta, hogyan használta föl ő ezt az érzelmet arra,
                     hogy a boldogtalannak végső napjait megédesitse.
               </p>
					<p>
                  - Bocsásson meg, uram, - fejezte be szavait, - az ön lánya
                     valóságos angyali szerepre, arra van hivatva, hogy e szegény fiunak megszerezze
                     itt lent az üdvösséget. Az emberszeretet nevében kérem, tegye meg azt, a mivel
                     én barátomat kecsegtettem...
               </p>
					<p>
                  A nagy, erős legénynek melle hullámzott, s ujjai görcsösen
                     egymásba fonódtak, mikor könyörgésre emelte kezét.
               </p>
					<p>
                  Baljon egypárszor végigsétált a dobogón, hogy izgatottságát
                     lecsillapitsa és meghatottságát elpalástolja. Majd megállt Simándy előtt.
               </p>
					<p>
                  - Rendben van.
               </p>
					<p>
                  Többet nem szólt, figyelmét ujra a munkásokra forditotta. De a
                     következő napokon Simándynak sokszor eszébe jutott az otthon szokásos léha
                     fogadkozás, igérgetés, a miből mind nem lesz semmi. A becsületes hollandus azt
                     mondta csupán: rendben van, s ezt magára nézve olyan kötelezőnek tartotta,
                     mintha szent esküvéssel megfogadta volna. Minden reggel megérkezett a két szál
                     rózsa a kórházba, s a puszta szobát, hol az elmulás rémei lassan haladtak előre
                     kérlelhetetlen munkájukban, Tündérországgá változtatta át. Egyszer őszibarack
                     jött, melybe a Derry név volt tüvel beleszurkálva. S a beteg odaszurkálta mellé
                     a Barna nevet. És nevetett és kacagott hozzá és föl akart kelni és ugrálni a
                     szobában. Eltette a két barackot a vánkosa mögé. Elő-elővette és olvasta a két
                     nevet, mintha valami édes titkot akart volna belőle kiolvasni. De egy hét
                     mulva, mikor reggel elővette, megdöbbent... A barackok romlani kezdtek. Először
                     elrothadt a Barna, azután a Derry. S a szegény fiu mereven nézte, hogyan nyeli
                     el lassan a pusztulás ezt a két nevet és sirdogált rajta.
               </p>
					<p>
                  Simándy és Puskás fölváltva órákat töltöttek a kórházban. Simándy
                     azonkivül mindennap megjelent a háznál Arturt tanitani. De sohse ment be a
                     családhoz. Nem is látott senkit. Egyszer találkozott Derryvel az üvegfolyosón,
                     s ekkor nem állhatta meg, hogy vele szembe fordulva, azt ne mondja neki:
               </p>
					<p>
                  - Óh, kisasszony, áldja meg az Isten a jóságáért.
               </p>
					<p>
                  Ezzel tova akart sietni. De Derry megszólalt:
               </p>
					<p>
                  - Gondolja, hogy meg fog áldani?
               </p>
					<p>
                  S ránézett csodálatos, mély szemeivel.
               </p>
					<p>
                  - Meg, kisasszony. Imádkozni fogok érte. Lássa, nekem nincs kiért
                     imádkoznom, a maga boldogságáért fogok imádkozni.
               </p>
					<p>
                  - Az én boldogságomért? - szólt lassan, gondolkozva Derry. S ez
                     már nem a rövidruhás kis leány hangja, hanem a nő megszólalása volt, a ki
                     figyel, hogy erre a szóra:
                     boldogság
                  , támad-e visszhang odabent a szivben?
               </p>
					<p>
                  A leány hirtelen összerezzent. Simándy körülnézett és megjegyezte,
                     hogy egy ablak nyitva van, azon jött be a hideg. A leány jóváhagyta, azután igy
                     szólt:
               </p>
					<p>
                  - Én lestem itt magát, mert valami mondanivalóm van. Holnapután
                     december hatodika, Szent Miklós napja van. Tudja, hogy ez Hollandia ünnepe? Mi
                     nem karácsonykor, hanem Sanet Nicolaaskor szoktuk egymást ajándékokkal
                     meglepni. Nézze, milyen helyes kis pénztárcát csináltam Bótainak. Gondolja,
                     hogy örömet fog neki szerezni?
               </p>
					<p>
                  - Boldoggá fogja tenni.
               </p>
					<p>
                  - Majd hatodikán reggel kiküldöm a kórházba.
               </p>
					<p>
                  Simándy meghatottan nézett a kedves gyermekre, s nem tudott mit
                     mondani. Mélyen meghajtotta magát, s eltávozott.
               </p>
					<p>
                  December hatodikán hideg, tiszta reggel volt. Zászlók lobogtak a
                     házakon, zenekarok járták be az utcákat, ünneplőbe öltözött tömeg zajongott
                     mindenfelé. Igy ünnepelte a város Miklós püspök emlékét, a ki az inkvizició
                     ellen védelmezte a hollandus népet... S az örömzaj közepett egy virágos kalapu
                     kórházi szolga kopogtatott be Simándyhoz. Jöjjön, mert a harmincötös szám
                     haldoklik.
               </p>
					<p>
                  Lélekszakadva futott Puskásért, s aztán a vidámságtól csapongó
                     népen keresztültörve magukat, rohantak a kórházba.
               </p>
					<p>
                  Későn érkeztek. Már a pap is elkésett, a ki az Urvacsorát hozta.
                     Ott állt az ágy fejénél. Csöndesen imádkozott a láthatatlan Istenhez, az
                     ismeretlen halottért. A két jóbarát odaállt melléje, s imádkozott. A szájuk meg
                     se mozdult, de könyörgő lelkük hatalmas szárnyalással követte a meghaltnak
                     lelkét az Isten trónja elé. S szemük ráesett a halottnak sárga arcára, melyen
                     békesség honolt. A nyugtalan, szenvedélyes, szerelmes lélek elhagyta, s
                     elköltözött uj, örök hazájába, melyet a képzelet hiába kutat, de a hit
                     megtalál. És az arc most nyugodt, a hitvány test véges és romlatag szerveivel
                     elégedetten visszatér a porba, ahonnan vétetett.
               </p>
					<p>
                  Az ajtó nyilt és hozták Derry ajándékát és vele friss virágokat...
                     És a jóbarátok a halott kezébe tették az erszényt, s telehintették őt piros és
                     fehér rózsával...
               </p>
					<p>
                  Odakint ujongott a nép, álarcos csoportok vidám tréfáitól
                     harsogott az utca, zúgtak a harangok és a rajnai régi bástyán dörögtek az
                     ágyuk... Az öröm tombolásába hirtelen, élesen belecsendült a kórház
                     lélekharangja... Bent, a puszta szobában az ágyra borulva, két fiu keservesen
                     sirt.
               </p>
				</div>
				<div type="chapter">
					<head>
                  XI.
               </head>
					<p>
                  Viszik Bótai Barnát, nem is hozzák vissza. Egyszerü, pompa nélkül
                     való, zajtalan, igazi puritán hollandi temetés volt. A kórháznál, hol Valeton
                     ur, a kuratórium elnöke is megjelent pár percre, a pap imádkozott, aztán a
                     fekete kocsi elindult. Utána a két magyar, az öreg Baljonnal, egypár német és
                     hollandi studens. És a sötét koporsón a kis Derry friss rózsakoszoruja, s a
                     koporsóban az ifju, a ki oly keveset élt és oly sokat szenvedett, és mellére
                     teritve és feje alá téve a fekete hazai föld az enyedi kollégium virágos
                     kertjéből... Az utcán szomoruan lógtak a mikulásnapi diszitések ázott
                     rongyai... Beértek a temetőbe, a márványsiremlékekkel ékes, szép utrechti
                     temetőbe, de a pompától messze elkanyarodtak, hátra a szegények városrésze
                     felé, hol már kidőlt fakeresztek és eltaposott sirhalmok is láthatók
                     voltak.
               </p>
					<p>
                  Ide tették le szegény Abódi Nagy József közelébe, a ki 1876-ban
                     halt meg Utrechtben s a kuratórium sirkövet állittatott neki. Itt Simándy
                     imádkozott fölötte utoljára, s aztán dübörögve zudultak rá az idegen hantok.
                     Édes jó pajtás, Isten veled!
               </p>
					<p>
                  Komor napok következtek barátainkra. Könyveikbe temetkezve
                     töltötték idejüket, az egyetemen, a kuratórium könyvtárában, vagy otthon.
                     Estefelé összejöttek, együtt teázgattak és órákig pipáltak szótlanul. Puskás is
                     mintha teljesen megnémult volna. Szelid lelke harmóniáját megzavarta ez a
                     csapás, s a fiu egészen elvesztette jó kedvét. Ha néha valami vidámabb dolog
                     jutott eszébe: elég volt egy pillantás Simándy szomoru arcára, hogy eltemesse
                     magába, a mit mondani készült.
               </p>
					<p>
                  Legkeservesebb óráik azok voltak, mikor Bótai nevében a hazug
                     leveleket irták. Puskás mesterien megtanulta utánozni Barna irását. És minden
                     héten ment haza a levél a messze Székelyföldre, az öreg kálvinista paphoz... és
                     rendesen jöttek vissza a válaszok Rózsától, e keserü vénlánytól, kinek szája
                     mindig tele volt panaszszal s a sors ellen való kifakadásokkal. Elégedetlen
                     volt öcscse hosszas elmaradásával, ha hazajött volna, régen megválasztották
                     volna papnak vagy tanárnak, s a családon segitve volna.
               </p>
					<p>
                  December 18-án osztották ki a stipendium második részletét, s
                     ekkor Simándy megkérte Valeton urat, hogy adják ki a Bótai száz forintját is
                     még ez egyszer, hadd segitsenek vele apján, a nyomoruságban élő öreg papon.
                     Valeton ur engedett a kivánságnak, s a fiuk ezuttal a szokottnál jobb kedvvel
                     ültek le megirni a dicsekedő levelet, melyben Barna elmondja, hogy pályadijat
                     nyert egy hollandi nyelven irt értekezésével, a tanári kar nagyon megdicsérte,
                     s szép jövőt jósolt neki. Itt küldi a pénzt, mert neki nincs rá
                     szüksége...
               </p>
					<p>
                  Itt megbicsaklott Simándy Pál hangja és Gábor tolla:
                     nincs rá szüksége
                  . Lehajtották a fejüket. Bizony nincs rá szükséged, jó fiu, de ezt
                     odalent, a messze parókián nem sejtik, s mekkora öröm lesz, mikor a postás
                     bekopogtat a pénzes levéllel. A tiszteletes ur fogja a görcsös botját, fejébe
                     nyomja a báránybőr süveget, s a keményre tiport havas uton átballag a jegyző
                     urhoz, hogy egy kicsit eldicsekedjék. Az ő fia! A Barna! Püspök lesz abból,
                     vagy professzor Kolozsvárott. Jobban ir az hollandusul, mint mi magyarul. Ha
                     ezt az édesanyja megérhette volna. “No, karácsony után beviszem a lányokat
                     Sepsi-Szent-Györgyre, tudja szomszéd, jó háznál sok mindenféle apróságra van
                     szükség... Ugyan szomszéd, nem tudná megmondani, melyik lapra fizessek elő?” Az
                     öreg egészen meggyógyul, fölfrissül, s karácsonyra még tán uj prédikációval is
                     meglepi a hiveit... S a mint a félig behunyt szemmel álmodozó fiuk előtt ezek a
                     képek elvonultak, egyszerre megdöbbenve kapták föl a fejüket és egymásra
                     néztek. Most is egyet gondoltak. A képek sorozatát az utrechti temető friss
                     sirhalma fejezte be. A sir, hol az öreg pap reményeit és büszkeségét már
                     kikezdték a férgek.
               </p>
					<p>
                  Simándy egy hétig feléje se nézett Baljonék házának. Levelet irt
                     az öregnek, s kimentette elmaradását. Azután ujra járni kezdett, s buzgón
                     tanitotta Arturt, a ki igen komoly volt már, s mindenképp igyekezett Pali
                     becsülését megnyerni. Lassan-lassan Pál visszazökkent a rendes kerékvágásba.
                     Hollandiába való megérkezésének első napjától kezdve sokszor fölmerült benne a
                     sötét gondolat, hogy Barna valami pusztitó betegség csiráját hordozza magában;
                     de nem hitte, hogy a vég ily gyorsan bekövetkezzék. A katasztrófa megrázta, de
                     aztán megnyugodott a megváltoztathatatlanban. Csak a levélirás torturája tépte
                     föl mindig egy napra a hegedő sebeket.
               </p>
					<p>
                  Egy izben Derry valami könyvért benyitott Artur szobájába, a lecke
                     alatt. Pali tiszteletteljesen fölemelkedett, meghajtotta magát, s néhány szóval
                     ujra megköszönte neki, a mit barátjáért tett. Azzal, mielőtt a lány felelhetett
                     volna, hátat forditott neki, leült s tovább magyarázott Arturnak. Derry állt
                     pár percig, az ajkai mozogtak, de nem mondtak semmit, aztán hirtelen elfutott,
                     s a keresett könyvet ott felejtette. Majdnem mindennap találkoztak az üveges
                     folyosón, mikor Pali jött vagy ment. Ilyenkor a fiu alázatosan köszönt s szó
                     nélkül tovább ment. Derry pedig dühösen összeszoritotta ökleit, s buksi szőke
                     fejét ütögette: mindig meg akarta szólitani Palit és sohse merte. Csak akkor
                     jött meg a bátorsága, mikor Pali már eltünt.
               </p>
					<p>
                  Ez a nagykoponyáju hun ivadék nem is sejtette, hogy a kis hollandi
                     madonna, fehér lányszobájában, micsoda regényeket szövöget róla. A tündérregék
                     királyfiai és daliái, a nemzeti történet hősei Pali alakjában jelentek meg
                     előtte. Ő rá gondolt nappali életében, s ő róla sóhajtozott, mikor szűzi
                     álmainak birodalmában kalandozott. De az árva fiu, a kit az élet szerénységre
                     és visszahuzódásra tanitott, s ki a női sziv nagy titkainak megfejtésével sohse
                     foglalkozott, nem vett észre semmit, vak és süket volt, s Derryben a dúsgazdag,
                     előkelő lányt, magában pedig az alacsony származásu, koldus házitanitót látta.
                     Igy ez a szép csillag hiába keringett körülötte, ő még a szemét sem emelte rá.
                     Vagy talán megóvta őt ujabb érzelmek ellen a talizmán, az a fakó vidéki
                     fénykép, a kartonruhás kis lánynyal. Az a barnahaju paplány az erdővidéki
                     alacsony parókiában, a mestergerendás, egyszerüen butorozott szobában, melynek
                     ólomkeretes ablakai egy vén diófára nyiltak. Ez az ő szerelme, életének első
                     nagy érzelme, mely örökre fészket rakott hű, meleg, becsületes szivében. Az
                     első lány, a kit szeretett, s az első lény, a ki őt szerette... A ki őt
                     szerette! Ah, mily édes, mily jóleső gondolat ez neki, a ki apjára már nem is
                     emlékszik, anyjának drága alakja pedig egyre jobban elmosódik a lassan
                     hátravonuló, ködbe vesző multban...
               </p>
					<p>
                  Artur egy ebéd alkalmával érdekes dolgokat beszélt a családnak.
                     Elmondta, a mit a tanitó urtól hallott, hogy milyen családias ünnep magyar
                     földön a karácsony. Hogyan várják a gyerekek a kis Jézus ajándékait, hogyan
                     lepik meg a felnőttek is egymást ajándékokkal, hogy járnak a betlehemes
                     pásztorok énekszóval házról-házra, hirdetve Jézus születését, hogyan gyülnek
                     össze az égő viaszgyertyácskáktól ragyogó karácsonyfa körül mind... S milyen
                     szerencsétlen ilyenkor az az ember, a kinek nincs családja. Százszorosan
                     elhagyott és sajnálatraméltó. Baljon papa el is határozta rögtön, hogy a két
                     magyart meghivja karácsony estére.
               </p>
					<p>
                  Mikor a meghivást megkapták, Pál és Gábor haditanácsot tartottak.
                     Nem azon tanakodtak, hogy elfogadják-e, hanem egy ötletük volt. Gábor ugyanis
                     már megkapta a levelet hazulról, mely jelentette, hogy az osdolai
                     himmi-hummi, egyetmás, öreg szeredás
                   utban van. Ezek a rejtélyes szavak különösen a hollandi koszton
                     alaposan kiéhezett Gábort izgatták föl, s fantáziája ugy fölcsigázódott, mintha
                     Osdoláról nagy tehervonatok indultak volna utnak, tele disznóaprólékkal. Most
                     már azon tanácskoztak, hogy a magyar konyha utban lévő gyöngyeit bemutassák-e a
                     Baljon-családnak is? Nem lesz-e tolakodás, ha ők e gazdag népet egy kis
                     traktamentumra hivják? S ha hivják, milyen alakban tegyék?
               </p>
					<p>
                  - Ezt rád bizom, Pali, ezt süsd ki, elég eszed van hozzá. Ezt a
                     traktát te rendezed. Én más traktát rendezek: a német studenseket hivom meg.
                     Hadd lássák, hogy milyen nyomorultan élnek, hadd ismerjék el, hogy a magyar
                     konyhának nincs párja a világon. Össze fogjuk zuzni őket.
               </p>
					<p>
                  Nagy léptekkel járt föl s alá. Majd megállt Pali előtt.
               </p>
					<p>
                  - Ez az első tervem. A második az, hogy a hollandus studensekből
                     összeállitunk egy válogatott kompániát és őket is leteritjük a magyar
                     konyhával.
               </p>
					<p>
                  Akkor a fejére ütött:
               </p>
					<p>
                  - Nem látom be, hogy miért ne hivnók meg a stipendium
                     kuratóriumát?
               </p>
					<p>
                  Simándy mosolygott, s halkan szóla:
               </p>
					<p>
                  - Európát, Ázsiát, Afrikát...
               </p>
					<p>
                  Puskás lehült egy kicsit.
               </p>
					<p>
                  - Majd összeállitom, bizd rám, be akarom nekik bizonyitani, hogy
                     ők csak moslékot esznek...
               </p>
					<p>
                  Pali nagy füstfellegeket fujt, aztán félretette a heidelbergi
                     porcelánpipát, s szó nélkül eltávozott. Baljonhoz ment. Megköszönte a karácsony
                     estére szóló meghivást, s aztán elmondta, hogy ősi szokás szerint az idegenben
                     lakó magyar studensek karácsonykor honi eledeleket kapnak. Minthogy ezek olyan
                     különös dolgok, a minőkről külföldi embernek sejtelme sincs, engedje meg Baljon
                     ur és kedves családja, hogy nekik is bemutassák. Már csak etnográfiai
                     szempontból is érdekes megtudni, hogy milyen a konyhája egy idegen népnek.
                     Szóval, ők karácsony estére itt a háznál egy kis magyar vacsorát akarnak főzni.
                     Ő - Pali - rövid előadást fog tartani, s a konyha egyes specieseit (már
                     aszerint, hogy mit küldenek hazulról) be fogja mutatni.
               </p>
					<p>
                  Baljon örömmel és érdeklődéssel fogadta az előterjesztést. Aztán
                     egy kicsit a szemébe mosolygott a fiatal embernek s szólt:
               </p>
					<p>
                  - Legjobb volna azonban, ha maguk ketten ennék meg a küldött
                     holmit. Hisz oly régen meg voltak fosztva tőle.
               </p>
					<p>
                  - Az igaz, de tessék elhinni, a magyar embernek jobban esik az
                     étel, ha valakivel megoszthatja.
               </p>
					<p>
                  Mikor Simándy visszament Puskáshoz, a fiut már nagy extázisban
                     találta. Megérkezett a pakk s ő két asztalon kiteregette és a szemével evett
                     belőlük.
               </p>
					<p>
                  - Jó hogy jösz, Pali. Meg akartalak várni a szalonnázással.
                     Képzeld, egy oldal friss, ropogós süldőszalonnát küldtek.
               </p>
					<p>
                  Pali nem kérette magát. Bicskára kaptak, s hazai szokás szerint a
                     mutatóujj és hüvelykujj közé csipve a szalonnát, a megmaradt három ujjal a
                     tenyérbe szoritva a kenyeret, elkezdtek falatozni. Egy szavuk sem esett
                     ezalatt. Szinte beleizzadtak a jó érzésbe, s Gábor bevallotta, hogy három hónap
                     óta ez az első jóizü evése.
               </p>
					<p>
                  - Ez még a német studens-pajtásainknak is fog izleni, - szólt
                     Pali.
               </p>
					<p>
                  - A német studenseknek? - kiáltott Gábor, - csak nem gondolod,
                     hogy ezt közprédává teszem? Majd elfölöstökömözünk mi ezen pár hétig szép
                     csendesen.
               </p>
					<p>
                  Pál nem szólt rá semmit.
               </p>
					<p>
                  - No, mi van még? Nézzük meg a kincsünket.
               </p>
					<p>
                  - Látod ezt a vasfazekat? Ebben töltött káposzta van, füstölt
                     hussal és kolbászszal.
               </p>
					<p>
                  - Töltött káposzta? No, ezen hollandus kollégáink nagyot fognak
                     bámulni.
               </p>
					<p>
                  Gábor kajánul nevetett.
               </p>
					<p>
                  - Azt hiszed? Addig éljünk, a mig ez hollandus kollégáink torkán
                     lecsuszik. Csak nem ettünk bolondgombát?
               </p>
					<p>
                  - Azt hittem, meghivod őket.
               </p>
					<p>
                  - Meghivom, meghivom, erről nem lehet beszélni... de ez nem annyit
                     jelent, hogy éppen a legjavát, a töltött káposztát odaadjuk nekik. Csak gondold
                     meg: mikor jutunk mi megint töltött káposztához?
               </p>
					<p>
                  - No, mi van még?
               </p>
					<p>
                  - Van vagy két rőf kolbász.
               </p>
					<p>
                  - Azt hiszem, ezt az idevaló studensek is ösmerik.
               </p>
					<p>
                  - Gondolod?... Hát akkor pláne nem hivhatom meg őket.
               </p>
					<p>
                  Pali ujra mosolygott.
               </p>
					<p>
                  - Tovább.
               </p>
					<p>
                  - Véres- és májas-hurka.
               </p>
					<p>
                  - No, ezt be nem veszi európai gyomor.
               </p>
					<p>
                  - Akkor, Isten neki, ne is kináljuk meg vele. Aztán van egy
                     sonka... ez nemzetközi étel, ezzel nem rukkolhatunk ki... Marad a
                     pogácsa...
               </p>
					<p>
                  Pali széleset mosolygott.
               </p>
					<p>
                  - Ugy érted, hogy rendezzünk kollégáinknak pogácsa-lakomát? Ezzel,
                     fiam, nem nagyon tipornók el az európai konyhákat.
               </p>
					<p>
                  - Szakasztott ez az én nézetem is.
               </p>
					<p>
                  - Tehát egyelőre nem hivjuk ki párviadalra Hollandia ételeit?
               </p>
					<p>
                  Gábor megértette a gúnyt.
               </p>
					<p>
                  - Csalódtam a küldeményben, - mondá tettetett szomorusággal, -
                     sokkal többet vártam.
               </p>
					<p>
                  S miközben ezt mondta, tekintete szeretettel simogatta az osdolai
                     küldeményt.
               </p>
					<p>
                  - Hisz ha többet küldtek volna! - folytatta búsan, - de igy még
                     Valeton urat se lephetjük meg... Örülök, ha Baljonéknak össze tudunk állitani
                     egy kis szájboszantót.
               </p>
					<p>
                  Az ajtó kinyilt. Megdöbbenve néztek oda. Előtte való nap rendezték
                     ugyanis Barna ruháit, könyveit, irásait, s a két nagy fekete ládát, a mibe
                     pakolták, most hozták Gáborhoz, a kinek elég helye volt a megőrzésükre.
                     Egyszerre elkomorodtak. Szegény Barna, róla meg is feledkeztek. Összerakták az
                     aprólékot, s többet egy szót se szóltak. Gábor lámpást gyujtott, s mohón
                     kezdték olvasni a sepsi-szent-györgyi és kézdivásárhelyi zsiros lapokat,
                     melyekbe a küldemény pakolva volt. S halkan figyelmeztették egymást szükebb
                     hazájuk apró kis eseményeire...
               </p>
				</div>
				<div type="chapter">
					<head>
                  XII.
               </head>
					<p>
                  Milyen rosszul esik a szemnek és a léleknek a fekete karácsony. A
                     karácsony költészetéhez a hó épp ugy hozzátartozik, mint a májuséhoz a nyiló
                     virág. Barátaink valósággal szenvedtek, mikor a karácsony csak olyan köddel,
                     sárral, esővel járt, mint az ősz és a tél többi napjai. Karácsony első napján
                     este hatig otthon maradtak, s akkor összepakkolva a hazai elemózsia egy kis
                     részét, áthurcolkodtak Baljonékhoz, hogy a nagy érdeklődéssel, sőt
                     izgatottsággal várt magyar vacsorát megfőzzék.
               </p>
					<p>
                  A mint megérkeztek, egyenesen a konyhába vonultak, s Jantye, az
                     öreg szakácsné nem kevéssé bámult el, mikor az egzotikus holmival az asztalra
                     kirakodtak. Látván azonban, hogy az urfiak egész komolyan főzni készülnek,
                     sietve két hófehér kötényt kötött eléjük, figyelmeztetvén őket, hogy ha foltot
                     találnak rajta ejteni, ő meghal bánatában. A fiuk egy kis vasfazékban töltött
                     káposztát tettek föl melegiteni, azután kolbászt és kétféle hurkát sütöttek
                     tepsiben. Gábor átszellemült arccal szivta a párát, s hallgatta a sistergést.
                     Artur meg Derry az ablakfüggöny mögött lesték a rejtélyes előkészületeket. Hét
                     órakor jelentette a szobalány, hogy meg van teritve, a fiuk ledobták
                     kötényüket, lekefélkedtek egy kicsit, s egy tálcára raktak mindent. A szobalány
                     előttük vitte, ők meg diadalmasan vonultak utána. A főzésben egy kicsit
                     kipirultak, a mi igen jól állt nekik, s udvarias köszönéssel helyet foglaltak,
                     miközben a szobalány a tálcát az asztal közepére helyezte.
               </p>
					<p>
                  A Baljon-család tétovázva nézett egymásra.
               </p>
					<p>
                  Végre a papa biztatólag tekintett a feleségére, a ki nagy zavarban
                     volt, mert mint máskor, ugy most is őt illette az elsőség.
               </p>
					<p>
                  A jó asszony nagy óvatossággal vett egy kis töltött káposztát. A
                     néni, mint határozottabb karakter, a káposzta mellé kolbászt is vett. Baljon
                     papa a hurka iránt érdeklődött. Derry és Artur össze-vissza mindenből vettek
                     valamit. Akkor ujra összenézett a család. Majd feszülten a fiukra figyelt.
                     Pali, de különösen Gábor, megfeleltek a beléjük helyezett várakozásnak. Jókora
                     porciót mertek maguk elé, s azt pár perc alatt el is fogyasztották.
               </p>
					<p>
                  Erre nekibátorodott a család s szintén falatozni kezdett. Azalatt
                     pedig Pali megmagyarázta az ételek minémüségét, biztatván a hölgyeket, hogy a
                     kolbászt mustárral egyék. Ették is, de puszta udvariasságból, s Gábor meg
                     lehetett elégedve, mert az oroszlánrész mindenből neki jutott. Baljonné már egy
                     negyedóra mulva hevesen csöngetett teáért, Baljon ur pedig kijelentette, hogy
                     az ilyesminek az élvezésére születni kell. Pál intett a szobalánynak, hogy
                     vigyen el mindent, a mi a családban látható megkönnyebbülést idézett elő. Gábor
                     diadalmasan mosolygott: a magyar eledelek elől való meghátrálásban a hollandus
                     nemzet vereségét látta. A család utána nagyon mohón látott a teához és a sonkás
                     zsemlyéhez, hogy megrendült egyensulyát némileg helyreállitsa.
               </p>
					<p>
                  Vacsora után Simándy tört hollandi nyelven, s részben németül
                     hazája karácsonyi népszokásait mesélte el. Nem feledkezett meg a babonákról
                     sem. Elmondta, hogy a lányok miképp főznek gombócot, hogy jövendőbelijük nevét
                     megtudják...
               </p>
					<p>
                  S ekkor a kis Derry, a ki oly áhitattal hallgatta Palit, mintha a
                     templomban prédikált volna, elhagyta a szobát, s a konyhába futott. A bóbiskoló
                     Jantyét fölrázta, vizet, lisztet kért s három kis gombócot készitett,
                     mindegyikbe belegyurva egy-egy papír-szeletkét; az egyiken volt első kérőjének
                     a neve, a másodikon Pálé, a harmadikon semmi.
               </p>
					<p>
                  A forró viz az üres papirszeletet vetette föl legelőször. Derry
                     dühösen a földhöz vágta és miután égő homlokát egy ideig a folyosó hideg
                     ablakán hütötte, visszament a szalonba.
               </p>
					<p>
                  Ti tán azt hiszitek, halandók, hogy az életben a tragédia olyan
                     sulyos léptekkel közeledik felénk, mint Don Juanhoz a kőszobor-vendég. Óh, az
                     élet oly egyszerü, oly mindennapi dolgok gyüjteménye... Boldog ember, a ki csak
                     ezeket látja... Ez a töltöttkáposzta vacsora olyan prózai, közönséges,
                     nevetséges dolog, s a jó emberek, a kik körülötte ülnek, nem is sejtik, hogy
                     micsoda felsőbb hatalmak játszanak velük.
               </p>
					<p>
                  Ime, Derry visszatér és körülnéz. Szemében különös elhatározottság
                     látszik. Odaül Simándy mellé.
               </p>
					<p>
                  - Maga nem főzött gombócot sohase?
               </p>
					<p>
                  - Nem, kisasszony, azt nálunk csak a lányok teszik.
               </p>
					<p>
                  - Hát ha lány volna, főzne?
               </p>
					<p>
                  - Ha mostani helyzetemben volnék: nem.
               </p>
					<p>
                  - Hogy érti ezt?
               </p>
					<p>
                  - Ugy, Derry kisasszony, hogy vőlegény vagyok.
               </p>
					<p>
                  Nem figyelt oda senki. Gábor Baljon papával hollandusul beszélt, a
                     min az asszonyok és Artur pompásan mulattak.
               </p>
					<p>
                  Derry elfordult. Egy pillanatra fehér lett, mint a fal: minden
                     vére szivébe futott és majdnem szétvetette. Azután a földuzzadt sziv ujra
                     visszakergette a vért, s a lány biborvörös lett. Szőke hajában egy kis fehér
                     virág ugy remegett, ugy remegett, mintha valami nagy veszedelmet érezne.
               </p>
					<p>
                  - Önnek menyasszonya van? - kérdé édes hangon.
               </p>
					<p>
                  - Igen, kisasszony. Egy szegény falusi papnak a leánya, édes kis
                     teremtés, a ki hüséges szerelemmel vár engem, messze-messze, az apja nádfödeles
                     házikójában.
               </p>
					<p>
                  És mikor ezt mondta, az arca ragyogott a boldogságtól.
               </p>
					<p>
                  - Szereti? - kérdé a kis Derry halkan.
               </p>
					<p>
                  - Nagyon szeretem, - rebegte Simándy, a kit rendkivül meghatott,
                     hogy az előkelő kisasszony igy érdeklődik az ő kis Anikója iránt.
               </p>
					<p>
                  És mikor ezt mondta:
                     szeretem
                  , már ki is vette tárcájából az arcképet. Derry ránézett, de csak
                     egy fekete foltot látott, szeme előtt összefutott minden.
               </p>
					<p>
                  - Miért nem mondta hamarább? - suttogá elhaló sóhajtással.
               </p>
					<p>
                  - Parancsol, kisasszony?
               </p>
					<p>
                  E pillanatban Gábor kétségbeesve kiáltott föl:
               </p>
					<p>
                  - Segits, Pali!
               </p>
					<p>
                  - No, mi baj? - szólt mosolyogva Simándy, fölkelt és odament.
               </p>
					<p>
                  ...Egy eltaposott életet hagyott maga mögött...
               </p>
					<p>
                  Éjfél. Kis Derry nyitott ablakában áll s hallgatja a Mária-téri
                     érseki templom hatalmas harangjának szavát, mely éjféli misére hivja az
                     embereket. Teste reszket, de nem a nedves levegőtől, mely beözönlik az ablakon.
                     Kétségbeesve néz maga elé: mi lesz, én Istenem, mi lesz? De csak a sötétséget,
                     az alaktalan ködöt látja maga előtt gomolyogni. Az ércnyelv üti a harangot s
                     messze hirdeti: megszületett a Megváltó. De az ő lüktető vére keményebben üti
                     szivét és hirdeti neki: megszületett a Szenvedés.
               </p>
					<p>
                  A ház kapuja zördül, Pál és Gábor most távoznak. Lépteik konganak
                     az üres utcán végig, egyre halkabban, egyre távolabb... örökre. Soha, soha
                     többé nem fogja látni őt. Harangozzatok, meghalt egy kis leány, a ki még nem is
                     élt...
               </p>
					<p>
                  - Derrym, édes Derrym! - a papa szólt be az ajtón, majd berohant,
                     mikor a lányát a földön fekve látta. - Petrus, Jantye, Mary, fussatok orvosért,
                     hamar!
               </p>
					<p>
                  Föltették a lányt az ágyra, s a jó öregek melléje ültek. S Baljon
                     papa reszkető hangon megszólalt:
               </p>
					<p>
                  - Minek is engedted őt azokból a mérges eledelekből enni!
               </p>
					<p>
                  S a két öreg csöndesen sirdogált és szidta a
                     töltöttkáposztát.
               </p>
				</div>
				<div type="chapter">
					<head>
                  XIII.
               </head>
					<p>
                  Ne mondjátok nekem, hogy a kanári madárnak nincs esze. Lám, a kis
                     Derry kanárija legelőször érezte meg urnője búját és vele busult. Verőfényes
                     déli hazájából elrabolták s aranyos kalitkában örökös rabságra vetették; de ő
                     ezt nem érezte, azt hitte, hogy a fényes, sárga drótig tart az ő hazája és
                     boldog volt. Vigan ugrált, illegette magát és csattogott, csicsergett, ha Derry
                     szólt hozzá. S kis szivecskéje dagadt az örömtől, mikor Derry szájából cukrot
                     csipkedett, vagy a puha szőke hajba dugva csőrét, lágyan gőgicsélt. De ime,
                     elmaradtak a szép idők. Nem látta egy darabig a beteg Derryt, elmaradt a
                     sárgarépa-lakoma, el a cukor-csemege, el a hangyatojás, nagy későre kapott egy
                     kis friss vizet és kendermagot. S mikor Derry ujra megjelent a szobában, feléje
                     se nézett. Fáradtan ment az ablakig és kitekintett a sáros kertbe, leült és
                     sokáig nem mozdult meg. Belenézett a tükörbe, szomoruan megcsóválta, aztán
                     lehajtotta a fejét és könnyei végiggördültek sápadt arcán. A kis kanári
                     izgatottan ugrált, éleseket kiabált... Derry nem hallotta, arra se forditotta
                     fejét, eltávozott... És a kis kanári fölült a legfelső pálcikára, fejét a két
                     szárnya közé dugta és busult. Busult két napig, busult három napig, kis szive
                     nem birta tovább: meghasadt.
               </p>
					<p>
                  Jantye az élettelen jószágot bevitte Derrynek.
               </p>
					<p>
                  - Utolsó barátom, - suttogott a lányka és megcsókolta. Könnyei már
                     nem voltak számára.
               </p>
					<p>
                  - Mi baja lehetett neki, kisasszonykám?
               </p>
					<p>
                  A leány ránézett mélységes kék szemeivel és halkan felelt:
               </p>
					<p>
                  - Óh, Jantye, ki tudná azt megmondani, hogy mi baja lehet egy kis
                     madárnak?
               </p>
					<p>
                  Mi baja lehet egy kis madárnak... Mi baja lehet egy kis lánynak...
                     Ki tudná azt megmondani? Senki, senki; még csak nem is sejtette senki, hogy mi
                     baja lehet ennek az édes, lágy szivü, puha kis babának. Az öreg háziorvos
                     könnyü tifuszt mondott, s büszke volt rá, hogy ilyen gyorsan kigyógyitotta. S a
                     család is boldog volt, mert azt hitték, hogy a krizis elmult. Ki sejtette
                     volna, hogy e tiszta, ártatlan gyermekszivbe, melyet egy gazdag, előkelő család
                     hagyományai is körülbástyáztak, belevehesse magát egy emésztő, vad szenvedély?
                     Ki álmodhatott volna erről ebben a környezetben, melyre a falakról szigoru
                     arcukkal mindennap letekintettek a matrónák, a nagymama, a dédanya, a szépanya,
                     a kik mind rendesen férjhezmentek patricius-családok jól nevelt fiaihoz, s
                     gyermekeik nevelésének szentelték életüket? Semmi nyoma sehol, bár századokra
                     nézzenek is vissza, rendellenes, viharos, szenvedélyes szerelemnek, csak az
                     okos házasságnak. Óh, ez nem Rómeó és Julia, ez Filemon és Baucisz hazája.
               </p>
					<p>
                  És Simándy Pál szürke köznapiságban élte napjait, tanult és
                     tanitott, diktálta Bótai nevében a rövid leveleket, küldte haza a
                     Bótai-családnak a husz forintokat és elmerengett egy szinehagyott rossz
                     arcképen, és szőtte messze jövő ábrándjait... holott közel hozzá egy
                     boldogtalan ifju sziv vergődött, egy fiatal virágzó élet hervadt... és
                     minderről ő nem sejtett semmit. Derry eljajgatta a falaknak, elimádkozta a
                     könyörülő Istennek bánatát, de szólani nem szólt senkinek se. Édes mama, édes
                     papa, a gyengék, a jók, az öregek, ne tudják meg soha, hogy az ő életéből
                     örökre elköltözött a verőfény.
               </p>
					<p>
                  Lassankint rájött, hogy utjában van önmagának. Mihelyt álmából
                     fölébredt s öntudata visszatért, rosszul kezdte magát érezni. Nem érdekelte
                     semmi, nem esett jól semmi, különösnek találta, hogy külömböző szinü és formáju
                     ruhái vannak, mikor az oly mindegy. Unta a házat, nem örvendett a napnak, ha
                     egyszer-egyszer kisütött, s az őt átkaroló szülei szeretet melegét nem érezte.
                     Mohón várta az estét, a sötétséget, a csendet, az álmot. Mikor ágyába feküdt és
                     lehunyta szemét, érzékei elzsibbadtak. Még nem aludt, de már álmodott. Ilyenkor
                     egyszerre megszabadult minden terhétől, könnyedén és boldogan járt, de
                     ismeretlen tájakon és idegen emberek közt; semmi, semmi se volt itt régi
                     életéből... óh, mily jó itt...
               </p>
					<p>
                  Aztán fölriadt. Felült ágyában. Az utcáról léptek halk kopogása
                     hallatszott. Megállt kapujok előtt. Aztán föl s alá sétált a ház előtt. Őt
                     várja! Őt várja! Ki lehet az? Az ő egyetlen barátja? Igen. Azaz, tudja már,
                     hogy ki. Érte jött, hogy elvigye ismeretlen tájak és idegen emberek közé, hol
                     örökre boldog lesz.
               </p>
					<p>
                  Ez a halál.
               </p>
					<p>
                  S a mint ez a gondolat végigvillant forró fejében, édes nyugalom
                     fogta el egész valóját.
               </p>
					<p>
                  Igen, van egy barátja, a ki várja őt: ez a halál.
               </p>
					<p>
                  És ujra végigvetette magát ágyán és a halál szelid testvére, az
                     álom, elvezette őt megint magával e földről... és a mint bolyongott, egy nagy
                     fekete kapu rajzolódott előtte az égre, s a fekete kapu felé sietett ezer meg
                     ezer ember, asszony, gyerek... és őt is rettentő vágy fogta el, hogy e fekete
                     kapu küszöbét átlépje... Érezte, hogy ott lakik az ő egyetlen jó barátja: a
                     halál.
               </p>
					<p>
                  ...S mikor reggel a világosság beszürődött ablakán, odacsuszott,
                     bezárta a táblát, leeresztette a függönyt. Aztán visszafeküdt az ágyba: ne még,
                     ne még, ne hivjatok vissza a földi életbe. Olyan jó a halálról álmodni. Én
                     Istenem, de jó volna meghalni.
               </p>
					<p>
                  Meghalni, feledni.
               </p>
					<p>
                  Elcsöndesedett a Baljon-család. Nehéz, nyomasztó lett otthon a
                     levegő. Mintha valami balsejtelem borongott volna fölöttük. Derry este korán
                     szobájába vonult, s magukra hagyta az öregeket, a kik értelmetlenül néztek
                     egymásra s lelkiismereti furdalásokat éreztek. Micsoda mulasztást, micsoda
                     hibát követtek el, hogy a kis lányuk egyszerre igy megváltozott? A mig jókedvü,
                     engedelmes, szelid, kedves, szerető gyerek volt, gyakorolták fölötte a rendes
                     szülei tekintélyt, de mióta megváltozott s oly különös magaviseletet
                     tanusitott, kisiklott a kezükből. Érezték, hogy nincs hatalmukban, nem
                     segithetnek rajta, még csak bele se hatolhatnak a titokba, hogy hát
                     tulajdonképp mi baja. És a néni elkezdte emlegetni azt a francia nőt, azt a
                     hugenotta menekültet, a kinek a pasztell-képe Baljon ur szobájába volt
                     számüzve, s nem foglalhatott helyet a szalon tisztavérü matrónái közt. Ez a
                     nyugtalan frank vér, ez a párizsi lány, mintha kisértet volna, csinál itt
                     kavarodást. A család krónikái emlitik, hogy milyen szép volt, milyen kedves
                     volt, s hogyan bomlott érte, hogyan vette feleségül Baljon Edvárd, a ki meg is
                     halt bánatában, mert azt hitte, hogy a felesége mást szeret.
               </p>
					<p>
                  Ez a vér jelentkezik ujra Derryben, talán ismeretlen vágyakat,
                     alaktalan gondolatokat támaszt benne, s ezért szük, unalmas keretnek találja
                     családját. Nem vették észre, hogy hasonlit Derry ahhoz az asszonyhoz? Hátha az
                     asszony tulajdonságait is örökölte?
               </p>
					<p>
                  És Baljon ur hátán végigfutott a hideg. Mert eszébe jutott, a mit
                     a családi papirok sárgult lapjai mesélnek, hogy annak az üldözött, a család
                     által lenézett francia nőnek bizony aranyszive lehetett, mert mikor az ura
                     meghalt, amsterdami vásárosok szekerén megszökött hazulról, s beleugrott a
                     Zuiderseebe. Nem tudta tulélni az urát.
               </p>
					<p>
                  Az öreg ur fölugrott, s izgatottan sétált. Aztán kimondta a
                     határozatot:
               </p>
					<p>
                  - Elviszem utazni Derryt. Szórakozás kell neki.
               </p>
				</div>
				<div type="chapter">
					<head>
                  XIV.
               </head>
					<p>
                  Egy régi kelta legenda meséli, hogy egyszer a hajnal istennője
                     megkoszoruzta a Napistent s a koszoru legszebb virága lehullott az égből a
                     földre. Ebből a mennyből alászállt virágból támadt a Zuidersee közepén a
                     Zandvorth-sziget. Ezért a Zandvorth-sziget valóságos paradicsom; ott örök a
                     tavasz, mindig zöldek a fák, sohse hervadnak el a virágok. A levegő meleg, még
                     az északi szél se tudja lehüteni. A világ azonban forgott tovább, az emberiség
                     haladt előre, a régi istenek meghaltak s a legendák elpusztultak. Ma már minden
                     gyerek tudja, mert a tudomány megtanitotta rá, hogy a Zandvorth-sziget körül,
                     köröskörül, bő melegforrások fakadnak a tóból, s ezeknek gőze teszi mindig
                     meleggé a kis darab földet.
               </p>
					<p>
                  Még a kontinensen dermedten aludt minden, s a kis szigeten már
                     egész pompájában állt a tavasz, kinyilt virágaival. S a virágos fák alatt kicsi
                     kertekben dolgoztak az asszonyok, játszottak a gyerekek, a tengerparton pedig
                     fehérszakállu öreg emberek pipálgattak... Ifju ember és férfi nem volt sehol
                     látható. Ezek a szárazföldön, mint munkások, vagy fönt az Északi-tengeren és
                     még messzebb, mint halászok keresték a kenyerüket.
               </p>
					<p>
                  Miután az amszterdami és hágai rokonlátogatás nem szórakoztatta
                     Derryt, egy hires orvostudós javaslatára a zandvorthi szigetre hozta kis lányát
                     az öreg Baljon. Egy fehérhaju öreg asszonynál, Roynennénél, a kinek férje és
                     két fia volt a tengeren és egy leánya otthon, kibérelt egy fából épült szép
                     kerti házat, mely arra volt szánva, hogy urak lakjanak benne, s ott, a gazdagon
                     viritó orgonabokrok és rózsák közt letelepedtek.
               </p>
					<p>
                  Derry láthatólag könnyebben érezte magát itt. Lassankint a papával
                     az egész szigetet bejárták, beszélgettek az asszonyokkal, a gyerekekkel,
                     virágot kötöttek bokrétába... aztán a lány kiült valami magas tengerparti
                     sziklára, a bokrétákat a tengerbe szórta, s órákig elnézte, a mint az áramlat a
                     virágokat lassan sodorta befelé, s elvitte messze, messze, ki tudja
                     hová...
               </p>
					<p>
                  Derry nem lett beszédesebb, de arca mintha nyugodtabb kifejezést
                     öltött volna. Mikor a szél halkan zugott a fák között, mikor a tenger lassan
                     morajlott, a parti sziklákat csapdosva, mikor megindult a bogarak tavaszi
                     zümmögése s a madarak édes csicsergése, arca gyakran feszült figyelmet árult
                     el. Mintha e rejtélyes, érthetetlen hangokból valami üzenetet lesett volna a
                     maga számára. Vagy talán megérezte, hogy ezek a szerelem hangjai. A tenger
                     szerelmet vall a földnek... a szél a fának, a virágnak, miközben megrázván
                     szirmait, tovahordja a termékenyitő port... Szerelemről zug a bogár... arról
                     csicsereg, énekel a madár... S ez visszhangzott az ő szegény szivében is.
               </p>
					<p>
                  Elsétáltak mindennap a kikötőhöz is, az amszterdami kis gőzös
                     érkezését várva. Az hozta és vitte naponkint egyszer a postát, s mindig volt
                     ott egy csomó öreg ember és asszony, s várta a hireket szeretteitől, a kik
                     Uj-Fundland messze vidékein vagy fönt a skót, dán, norvég partokon halásztak,
                     ezer veszedelem közt. Micsoda öröm volt az, mikor valahová egy-egy levél
                     érkezett. Csapatosan követték a boldog és büszke asszonyt, mert tudták, hogy ha
                     egyszer valamelyik nehézkezü halász rászánja magát a levélirásra, az egyuttal
                     az összes zandvorthiakról beszámol.
               </p>
					<p>
                  Egy este egészen váratlanul, az amszterdami gőzösön megérkezett az
                     idősebbik Roynen-fiu. Már hetek óta távol voltak, az Északi-tengeren halásztak
                     s a halat Hamburgba hordták; ugy volt, hogy még hetekig el fognak maradni.
                     Azért a kikötőnél elbámultak, mikor magas alakját a partra kiugrani látták. Az
                     üdvözlő kiáltásokra, a köszöntésekre nem felelt, lehorgasztott fővel, lassu
                     léptekkel hazament.
               </p>
					<p>
                  Mindenki tudta, hogy a Roynen-családban baj történt. S az
                     asszonyok csoportba verődve, a ház felé indultak. Bizonyos távolságra
                     megálltak, s vártak.
               </p>
					<p>
                  Nemsokára aztán megtudták, hogy mi baj van. A hamburgi kikötőben
                     egy lezuhanó árboc leteritette a kisebbik fiut s most sulyosan betegen hozzák
                     haza a bárkán. Az idősebbik fiu előresietett, hogy édesanyját előkészitse.
               </p>
					<p>
                  A tengerésznek és halászembernek anyja erősszivü asszony.
                     Mindennap imádkozik férjéért, fiaiért, s bizik az erős Istenben, ki a vihartól
                     korbácsolt tengeren épp ugy őrködik az emberek fölött, mint a biztos,
                     mozdulatlan szárazföldön.
               </p>
					<p>
                  A Roynen fiu megcsókolta anyját és hugát, s előadta a dolgot. És
                     akkor az asszonyok onnan kivülről látták, hogy Roynenné meggyujt két gyertyát,
                     előveszi fekete nagy imádságos könyvét és imádkozik.
               </p>
					<p>
                  Nem sirt.
               </p>
					<p>
                  Összekulcsolt kézzel térdel mellette egyik oldalt a fiu, a másik
                     oldalt a lány.
               </p>
					<p>
                  Ezeknek a szeme is könnytelen. Jól látják az asszonyok, a kik
                     közelebb huzódnak a házhoz, s összetett kézzel szintén áhitatba merülnek.
               </p>
					<p>
                  De a homályban, az egyik virágzó fa alatt, zokogás hallatszik.
                     Rozáli sir, a szép kis Rozáli, a kisebbik Roynen fiu titkos menyasszonya. S a
                     fa, mintha vele sirna, csöndesen hullatja rá virágait a lanyha esti
                     szellőben.
               </p>
					<p>
                  Óh, ő nem tud parancsolni ifju szivének.
               </p>
					<p>
                  Roynenné befejezi az imádságot, megcsókolja könyvét, megcsókolják
                     a gyerekek is. Aztán bejönnek az öreg asszonyok és biztatják, hogy hátha már
                     azóta jobban is van a fiu.
               </p>
					<p>
                  Bemegy az öreg Baljon is és vigasztalja. Bemegy Derry is,
                     átkarolja és megcsókolja az öregasszonyt. Aztán apja nyakába esik,
                     hosszan-hosszan átölelve tartja és ritkás, szürke haját csókolgatja. Óh, érzi,
                     mélyen érzi, hogy vigasztalni kell azokat, a kiknek halottjuk van.
               </p>
					<p>
                  Baljonék aludni térnek a kerti házba. És Friderika hallja távolról
                     a tenger egyforma hullámcsapásait... és ugy hangzik ez a zaj a fülébe, mintha
                     valami közeledő hajó evezőcsapása volna...
               </p>
					<p>
                  Igen, érzi, tudja: a halál közeledik a sziget felé. Fekete hajón
                     ül és hozza az ifju Roynent.
               </p>
					<p>
                  Sokáig elgondolkozva üldögélt szobájában. Egypár bogár beröpült az
                     ablakon, bele egyenesen a gyertyalángba. Elégve, nagyot koppanva, élettelenül
                     hullott a földre. Kint a fákon álmukban csicseregtek a madarak. Valahol a
                     messzeségből tompán bugott ide egy gőzhajó kürtje... De Derry az éjszaka
                     különböző hangjain keresztül is hallotta az evezők egyforma csapását.
               </p>
					<p>
                  Másnap késő délután az egész zandvorthi nép a kikötőben volt és
                     várta a Roynenék bárkáját. Köd nem volt, de ólomszinü felhők boritották az
                     eget, mely észak felé piszkos kékessárga volt. A tenger háta folyton
                     borzongott, tarajos, tajtékos volt, s néha egy-egy hullám, mintha üldözték
                     volna, nagyot szökelve csapott föl a partra. Minden arra mutatott, hogy vihar
                     készül. Egy kis csucson állt a biró és messzelátóval kémlelte a tengert.
                     Egyszerre látták, hogy összecsukja a csövet s lejön a nép közé.
               </p>
					<p>
                  Roynenné ránézett. Az öreg ember vállára tette kezét s szóla:
               </p>
					<p>
                  - Roynenné, s ti gyerekek, menjetek haza, huzzátok föl a fekete
                     ruhátokat.
               </p>
					<p>
                  Megállt.
               </p>
					<p>
                  - Jön a bárka, - folytatta halkan, - s az árbocán fekete zászló
                     leng.
               </p>
					<p>
                  Az öregasszony elfordult, s fia nyakába borult.
               </p>
					<p>
                  Nem tört ki belőle semmi hang, de testének rángatózása mutatta,
                     hogy zokog.
               </p>
					<p>
                  És a szegény nyomorultak lassan hazafelé baktattak, hogy illendően
                     gyászba öltözködhessenek.
               </p>
					<p>
                  És a hullámok hátán nemsokára megjelent a bárka a fekete zászlóval
                     és Friderika kitágult szemekkel, remegő testével egy fához támaszkodva nézett
                     rá. A parton álló öregek levették kalapjukat, az asszonyok összekulcsolt kézzel
                     csendesen imádkoztak.
               </p>
					<p>
                  Már azt is lehetett látni, hogy a bárkán egy fekete koporsó van...
                     Már azt is látták, hogy az ősz Roynen a koporsó mögött térdel, s valami könyvet
                     olvas. Bizonyosan a bibliát.
               </p>
					<p>
                  A falu kápolnájának kis harangja megcsendült.
               </p>
					<p>
                  A bárka kikötött és a férfiak vállukra vették a koporsót és vitték
                     a Roynen-ház felé. És az asszonyok és lányok és gyermekek utána mentek és a
                     part, a kikötő üres lett... csak Friderika állt ott és nézte a feketezászlós
                     hajót.
               </p>
					<p>
                  A halál hajóját! Ezen jött és most vár, várja azt, a kin a sor
                     van, hogy a nagy fekete kapun áthaladjon.
               </p>
					<p>
                  Virágos ravatalon fekszik az ifju Roynen; a gyertyák sárga fénye
                     mellett, villogó hajósszekercével őrt áll mellette két agg halász, a falubeli
                     asszonyok pedig fölváltva, hangosan imádkoznak.
               </p>
					<p>
                  Baljon nem engedte oda lányát, sietve elvonult vele a kerti házba,
                     lefektette, megcsókolta, gondosan betakarta és maga is lefeküdt.
               </p>
					<p>
                  A lány felült az ágyban és figyelt. Az eső kezdett zuhogni
                     odakint, a szél rázta a fákat, a ház pattogott és recsegett.
               </p>
					<p>
                  Derry kinyitotta az ablakot és figyelt. Az elemek harcának zaján
                     keresztül éles kiáltásokat hallott. Talán a tenger fölött csapongó viharmadarak
                     kiáltásait? Talán az erdő záporvert szárnyasainak jajgatásait? Ki tudja, hogy a
                     vihar szavából, a háborgó tenger mélyéből, a fölkorbácsolt erdő sötétségéből
                     miféle szellemek szólnak az emberhez?
               </p>
					<p>
                  A lány remegő kézzel öltözködni kezdett. A hajó, a hajó, ott áll
                     üresen a parton és utasára vár. Talán a sötét hajós kiált hozzá az éjszakából,
                     hogy siessen. Fehér ruhába öltözködik, mintha esküvőre menne. Hajába virágot
                     fon, keblére bokrétát tüz. Aztán lassan fölkuszik az alacsony ablakra s ott
                     habozva megáll. Az éjjeli lámpás bús világánál még egy pillantást vet a
                     szobára, majd visszajön. Levelet vesz elő a zsebből, megcsókolja s beleteszi az
                     asztalon levő imádságos könyvbe. Azután, mintha hirtelen világos pillanata
                     támadna, leborul apja szobájának küszöbére és csókolgatja. A következő percben
                     kimászik az ablakon, s a kert hátsó kapuján át a kikötő felé fut. Az eső
                     elállt, a felhők szakadoznak. Megbotlik a kövekben, elesik a fagyökerekben,
                     fölugrik, szalad tovább.
               </p>
					<p>
                  Ott áll a hajónál. A fekete zászló lebben az árbocon, mintha
                     üdvözletet intene. A Baljon-ház féltve őrzött drága virága belegázol a vizbe, s
                     a csónakba kuszik. A hullámok nagyot ránditanak a bárkán, de a kötél mindig
                     visszarántja. Mintha a föld nem akarná ereszteni. El veled, fájdalmak,
                     szenvedések hitvány tanyája... Derry előveszi kis kését s kétségbeesetten
                     vagdalja a kötelet. Aztán fölragad egy szekercét s azzal vagdalja... Végre! A
                     tenger fölkapja a bárkát, a kötél szakad... s a hajó egy nagy lökéssel bent van
                     a tengerben, a homályban, a ködben... Kis Derryt viszi a halál hajója. A tenger
                     dörgése s az éji madarak sikoltásai kisérik.
               </p>
				</div>
				<div type="chapter">
					<head>
                  XV.
               </head>
					<p>
                  Simándy korán reggel fölkelt, lámpást gyujtott és tanuláshoz
                     látott. Az volt az ambiciója, hogy hollandus nyelven kollokváljon, s hetek óta
                     keményen készült rá. A magyar és német stipendisták közt erős versengés folyt
                     minden téren. A sörivásban föltétlenül és mindig a németek győztek. Most
                     következett a hollandi nyelven való kollokválás. Ez volt a döntő ütközet. A
                     németek közül öten készültek rá, magyar részen csak Simándy; Puskás Gábor,
                     bármily élénken óhajtotta is a nemzet diadalát, ez elől a harc elől
                     félrevonult, mert az ő hollandus tudománya csak arra volt elég, hogy a
                     szomszédos öreg trafikos kisasszonynak vidám perceket szerezzen. A ki az
                     idegenek közt legjobban kollokvált, az kapott a kuratóriumtól egy elismerő
                     diplomát, s azonkivül ő mondhatta nagypénteken, a Dom-Kerkben, Utrecht első
                     templomában, a prédikációt. Követte ezt husvétvasárnap diszebéd Valeton urnál,
                     a győztes tiszteletére. Mindez nagy kitüntetés volt, és Simándy dagadni érezte
                     a keblét, ha a diadal elkövetkezendő napjaira gondolt.
               </p>
					<p>
                  Fázott egy kicsit, azért fölállt és begyujtott a kandallóba. Aztán
                     az ablakhoz ment és a folyékony, piszkos, opálszinü reggelt nézte.
                     Elkomorodott. Rémitő elhagyottnak érezte magát, fáradt is volt a sok
                     tanulástól, meg a hideg is borzongatta.
               </p>
					<p>
                  Csengetett és a teáját kérte. Az öreg cseléd egy levelet is hozott
                     be vele. Rendőr hozta, - ugymond. - Rendőr? Pali kiváncsian bontotta föl. Maga
                     a rendőrfőnök kérte őt benne, hogy látogassa meg.
               </p>
					<p>
                  Kilenc óra tájban Pali fölment. Az előszobában a jelentéssel
                     érkezett tisztek egész csapatja várakozott, de mikor megmondta, hogy kicsoda,
                     azonnal bevezették a rendőrfőhöz, a ki erőteljes, magas, de nyájasképü öreg
                     ember volt. Hellyel kinálta Simándyt.
               </p>
					<p>
                  - Ön Simándy Pál?
               </p>
					<p>
                  - Igen.
               </p>
					<p>
                  - Stipendiummal itt tanuló magyar teológus?
               </p>
					<p>
                  - Igen.
               </p>
					<p>
                  - Tudomása van önnek arról, hogy Baljon Friderika kisasszony
                     meghalt?
               </p>
					<p>
                  - Meghalt? - s a fiu fölugrott székéről.
               </p>
					<p>
                  - Meg. Három nap előtt. Nem is sejtette?
               </p>
					<p>
                  - Nem is álmodtam róla, uram.
               </p>
					<p>
                  - Pedig önnek is van köze a dologhoz, mert a kisasszony semmit se
                     hagyott hátra, csupán egy levelet önhöz.
               </p>
					<p>
                  - Hozzám?
               </p>
					<p>
                  - Önhöz. Figyeljen ide...
               </p>
					<p>
                  - Meghalt!... - suttogta Pali, s lerogyott a székre.
               </p>
					<p>
                  - Baljon ur és leánya a zandvorthi szigeten voltak... Három nap
                     előtt, éjjel, a kisasszony otthagyta apját, s mint a kutatások kideritették,
                     egy csónakban kiment a viharos Zuiderseere...
               </p>
					<p>
                  - Meghalt!... mormogott magában Pali.
               </p>
					<p>
                  - Az apa kétségbeesett kutatásokat inditott. A csónakot meg is
                     találták, a partra vetve, a kisasszony, ugy látszik, a vizbe ugrott, s
                     holttestét a hajnali erős áramlat a Zuiderseeből az Északi-tengerbe sodorta...
                     Baljon ur nagy jutalmat tüzött ki annak, a ki a holttestet megtalálja... Ő maga
                     az éjjel haza jött, s egyenesen hozzám sietett a hátrahagyott levéllel,
                     megkérve, mint régi barátját, hogy e levél s ön utján tudjam meg a valót... Ő
                     nem akar önnel találkozni.
               </p>
					<p>
                  - Nem akar? - hebegte Pali gépiesen.
               </p>
					<p>
                  - Nagyon meg van törve. Haja és szakálla hófehér lett három nap
                     alatt... Ime a levél...
               </p>
					<p>
                  Az az, ez Derry irása. Erős betükkel van a boritékra irva:
                     Paul Szimandy
                  .
               </p>
					<p>
                  Pali kezében remegett a levél, a karjai erőtlenül hanyatlottak le.
                     Nem merte föltépni. Vajjon micsoda titkot rejteget számára? Vére hevesen
                     lüktetett, homlokán verejtékcsöppök jelentek meg.
               </p>
					<p>
                  Végre föltörte és olvasta, a mint következik:
               </p>
					<p>
                     Keletről jöttél, mint a nap, fényt és melegséget árasztottál
                        reám.
               </p>
					<p>
                     Nem vetted észre, óh, miért nem vetted észre a kis virágot,
                        mely utadon nyilt.
               </p>
					<p>
                     Óh, miért jöttél ködös hazámba, hol oly boldog voltam...
                        miért léptél atyám házába, hol engem ugy szerettek...
               </p>
					<p>
                     S ha már jöttél, miért nem vittél magaddal erős karjaid közt,
                        dobogó sziveden napkeletre...
               </p>
					<p>
                     Ah, oly örömest mentem volna veled... itt hagytam volna a
                        házat, melyben bölcsőm ringott, itt hagytam volna jó atyámat, elhagytam
                        volna édesanyámat és behunyt szemmel követtelek volna. S a szemem nem ejtett
                        volna könnyet, a bucsuzáskor száraz maradt volna, mert a te látásod foglalta
                        volna el egészen.
               </p>
					<p>
                     De te nem szóltál, s most mindennek vége.
               </p>
					<p>
                     Korán elhunyt napom, Isten veled! Én most eltávozom magam;
                        kis Derryt nem látjátok többet. A fekete hajó vár a zugó tengeren, az
                        éjszakából láthatatlan alakok kiáltanak felém, szólitanak, hivnak. Isten
                        veled. Gondolj rám, ha virágot szakitsz, gondolj rám, ha a mennybolton
                        tündökölni látod a csillagokat... Gondolj rám, ha boldog lészsz... s ha
                        boldogtalan lészsz, jusson eszedbe, hogy kis Derry vár rád valahol, egy
                        ismeretlen fehér országban... fehér ruhában... a fején virág... kis Derry, a
                        te menyasszonyod.
               </p>
					<p>
                  A fiu halálsápadt lett, vonásai szinte megmeredtek. Sokáig
                     mozdulatlanul ült a helyén... azután elfordult egy sötét zug felé s megtörölte
                     két szemét... Kínos sóhajtás tört ki kebléből. Az ég felé emelve rázta
                     összekulcsolt kezét, de szó nem jött ki ajkán... Mit tehet róla ő, szegény
                     nyomorult, hogy a vak sors ily kegyetlen játékra választotta ki.
               </p>
					<p>
                  A rendőrfő jó darabig nem háborgatta. Végre odament hozzá,
                     átkarolta a nyakát és gyöngéden szólt:
               </p>
					<p>
                  - Nos, édes fiam, nyilatkozzék.
               </p>
					<p>
                  Pali odaadta neki a levelet. Az öreg ur figyelmesen olvasta.
               </p>
					<p>
                  - Szegény kis gyerek, - mormogta, - s önnek sejtelme se volt
                     róla?
               </p>
					<p>
                  Pali tompán felelt:
               </p>
					<p>
                  - Az én érzelmeim, uram, mást illetnek... nekem menyasszonyom van
                     otthon... pap vagyok és férfi, adott szavam kétszeresen köt...
               </p>
					<p>
                  - S ő ezt nyilván tudta?
               </p>
					<p>
                  - Valószinüleg megtudta. De ha szabad volnék is, hogy mertem volna
                     én, földhöz ragadt szegény ember, jött-ment idegen, szememet Baljon Friderikára
                     fölemelni? - Suttogva tette hozzá:
               </p>
					<p>
                  - Istenem, Istenem, milyen szerencsétlenség. Mondja, uram, az égre
                     kérem, mondja meg, mit tegyek?
               </p>
					<p>
                  - Semmit, itt nem lehet tenni semmit... De ne járjon Baljonékhoz,
                     nehogy arra a szerencsétlen gyermekre emlékeztesse őket.
               </p>
					<p>
                  Pali izgatottan járkált föl s alá.
               </p>
					<p>
                  - Ne kérhessek bocsánatot attól a jó öreg embertől, azoktól a
                     lágyszivü asszonyságoktól? Óh, én uram, én Istenem, miféle sötét hatalmak üzik
                     itt velünk játékukat!...
               </p>
					<p>
                  A rendőrfő visszaadta neki a levelet.
               </p>
					<p>
                  - Uram, édes jó uram, mondja meg Baljon urnak... mondja meg
                     Baljonnénak... de mit mondjon meg? Mit mondjon meg?... Jobb lesz, ne szóljon
                     semmit...
               </p>
					<p>
                  Meghajtotta magát és kitámolygott a szobából... A feje szédült,
                     egypárszor a falnak kellett támaszkodnia, mert ugy érezte, hogy elesik...
                     Bántotta az utcai lárma, s a mellette hullámzó mindennapi élet, közömbös és
                     ismeretlen embertömegével... Futott haza, hogy egyedül legyen, de megrettent,
                     mikor homályos szobájába lépett s a csendesség körülfogta... Oly élénken, oly
                     rokonszenvvel, oly fájdalommal gondolt a szőke kis Derryre, hogy folyton maga
                     előtt látta... S a csendesség halk susogással beszélt hozzá:
                     Te vagy az oka halálának, te ölted meg, téged vádol a tenger
                        fenekéről, s ha nem volna köztetek az Oceán ezer láb mély tömege,
                        jajkiáltása, vádja szétszaggatná a füledet, megtépné a lelkedet...
               </p>
					<p>
                  Ah, rettentő, mikor a csendesség beszélni kezd.
               </p>
					<p>
                  A szegény fiu mint egy kinpadra vont bünös vonaglott.
               </p>
					<p>
                  Ekkor toppant be Gábor.
               </p>
					<p>
                  - Pali, tudod mi a hir?
               </p>
					<p>
                  Csak ekkor vette észre barátja arcának elváltozását.
               </p>
					<p>
                  - Mi bajod, fiam? Beteg vagy?
               </p>
					<p>
                  Pali megfogta a kezét és átölelte a nyakát. Végre egy jóbarátot
                     lát! Csillapulni kezdett. Nyugalma lassan visszatért.
               </p>
					<p>
                  - Ülj le, Gábor, jó hogy jöttél, nagyon rossz perceim voltak.
               </p>
					<p>
                  - Tudod, mi a hir?
               </p>
					<p>
                  - Tudom.
               </p>
					<p>
                  - Baljon Derry...
               </p>
					<p>
                  - Igen, az.
               </p>
					<p>
                  - A tengerbe veszett. A szivaros kisasszony mondta, hogy az
                     ujságban van. Ne menjünk Baljonékhoz kondoleálni?
               </p>
					<p>
                  Pali ijedten nézett rá.
               </p>
					<p>
                  - Nem!
               </p>
					<p>
                  - Borzasztó, hogy ilyen véletlen szerencsétlenségek
                     történhetnek... Képzelem ennek a boldogtalan családnak a zilált lelki
                     állapotát... Egész életük föl van dulva.
               </p>
					<p>
                  Pali feje keblére hanyatlott.
               </p>
					<p>
                  - Legalább egy koszorut szentelhetnénk emlékének.
               </p>
					<p>
                  Pali fölemelte a fejét.
               </p>
					<p>
                  - Igen, azt fogjuk tenni.
               </p>
					<p>
                  - De hová?
               </p>
					<p>
                  - Az idegenben meghaltak siremlékére.
               </p>
					<p>
                  - Igazad van.
               </p>
					<p>
                  S a két fiu összeszedte a legszebb virágokat, koszoruba fonta, s
                     ezzel elzarándokolt az utrechti temetőnek egy platánuszok által bekeritett
                     szomoru terére... Ezen áll egy obeliszk-formáju siremlék, azoknak szentelve, a
                     kik messze hazájuktól, idegenben haltak meg, s kiknek csontjai tán a
                     tengerfenék korállsziklái közt, a borneói őserdőkben, vagy valamely gyarmati
                     város helyőrségi temetőjében nyugszanak. Nézzétek az emlék talpazatán a
                     temérdek koszorut: e kis nép szerteszét küldi fiait a nagyvilágba, s majdnem
                     minden család sirat valakit, a kiről azt sem tudja, hogy hol van eltemetve.
                     Nézzétek a fekete asszony-csoportokat, melyek napról-napra körülállják az
                     obeliszket s könnypatakkal áldoznak szeretteik emlékének... A két magyar fiu is
                     ide tette le virágát, a kis hollandi lány édes emlékére gondolva... S mikor
                     őszinte, nyilt, becsületes tekintetüket elhomályositotta a kitörő könny, kis
                     Derry tán megérezte ezt lent a viz rettentő birodalmának moherdői alatt... vagy
                     fent, a csillagok tiszta világában... a mérhetetlenségben... a mindenségben...
                     az Istenség ölén.
               </p>
				</div>
				<div type="chapter">
					<head>
                  XVI.
               </head>
					<p>
                  Puskás Gábor, a ki ugy nézett föl Simándy Pálra, mint egy
                     félistenre, virágvasárnap után való kedden összes hollandus barátaikat abba a
                     tanterembe gyüjtötte, melyben a kollokválás volt. Meg volt győződve róla, hogy
                     Pali fényesen fog vizsgázni, s azt akarta, hogy a magyar szellemi felsőbbség
                     minél nagyobb közönség előtt derüljön ki. S mikor Pali tényleg lefőzte német
                     kollégáit, s Valeton ur neki a diplomát pár meleg szó kiséretében átnyujtotta,
                     a hollandus gyerekek rivalgásába Gábor oly mennydörgő szittya éljeneket
                     vegyitett, mintha legalább is fél Erdély tüdejét akarná kellőképp képviselni. A
                     professzorok sorba kezet fogtak vele, a hollandusok ölelgették, a németek
                     savanyu képpel üdvözölték. Gábor pedig ugy megszorongatta egypárszor, hogy még
                     a bordái is ropogtak bele. Azonnal megkapta a fölszólitást a nagypénteki
                     prédikálásra s a meghivást Valeton ur husvétvasárnapi ebédjére. Gábor karon
                     ragadta, kihurcolta a tömegből, s kivitte a folyosóra.
               </p>
					<p>
                  - Gyere öreg, - mondá neki, - dicsőséged csak akkor teljes, ha az
                     egészet megirjuk Anikónak.
               </p>
					<p>
                  Pál sápadt, fáradt arcán az öröm derüje futott végig. Gyöngéden
                     megszoritotta figyelmes barátja kezét, s felelt:
               </p>
					<p>
                  - Igazad van. Kivüled csak egy lény van még, a ki ennek szivből
                     örül, s ez Anikó.
               </p>
					<p>
                  Együtt siettek haza. Utközben Gábor megállt egy bolt előtt, s
                     áldomás szempontjából egy üveg magyar bort vett, abból a Hollandiában nagyon
                     elterjedt fajtából, mely ezt a föliratot viseli: Nullum vinum, nisi
                     hungaricum.
               </p>
					<p>
                  Otthon levél várta őket, levél Bótai Rózától, a rendesen levelező
                     legöregebbik pap-lánytól, Bótai Barnához. S mig Gábor a bort bontotta és
                     poharakat szedett elő, Pali a levelet olvasta... Egyszerre csak a fiu nagyot
                     hördült, mintha egy hatalmas ütést kapott volna, összeesett.
               </p>
					<p>
                  - Pali, Pali fiam, mi bajod? - kiáltott Gábor és odaugorva, nagy
                     kinnal a divánra emelte...
               </p>
					<p>
                  Kiszaladt. A cselédet orvosért küldte, aztán berohant, föltépte
                     Pali ingét, vizzel locsolta a fejét, masszirozta a mellét, levegőt fujt a
                     szájába... Simándy behunyt szemmel feküdt ott, s elkezdett kinosan nyöszörögni,
                     mintha valami rosszat álmodnék... Kezével elháritó mozdulatokat tett, mintha
                     rossz szellemek közelednének feléje... Azután elkezdett egész testében
                     reszketni, végre hirtelen felült és tágra nyitott szemmel nézett körül.
               </p>
					<p>
                  - Pali, édes Palim, mi bajod? - esengett Gábor.
               </p>
					<p>
                  Pali a levélre mutatott és rekedten megszólalt:
               </p>
					<p>
                  - Vége mindennek. A halott értem jött a tenger fenekéről és
                     magával visz.
               </p>
					<p>
                  - Csillapodjál, fiam.
               </p>
					<p>
                  - Olvasd!
               </p>
					<p>
                  A levél igy szólt:
               </p>
					<p>
                     “Kedves öcsém!
               </p>
					<p>
                     Mivel te olyan rövid, száraz leveleket irogatsz nekünk, én
                        nem tartottam, szükségesnek, téged mindenről azonnal értesiteni. Azt talán
                        irtam, hogy Anikó Sepsi-Szent-Györgyön volt egy barátnéjánál egy hónapig,
                        hát levelet kapok, hogy menjek le, mert nagy ujság van. Anikót nagy
                        szerencse érte: egy ügyvéd, a kinek földje meg szőlője is van, megkérte a
                        kezét. Tudom, Barna, te azt mondod: Simándy. De mikor lesz az? Két év mulva,
                        hat év mulva? Mikor kap parókiát? És olyan parókiát, hogy megházasodhassék
                        rá? Apánk egészen vak, csak a karszékben ül és pipáz, a templomba vezetnünk
                        kell. A káplán a nyakunkon. Cselédet nem tarthatunk, mi főzünk mi söprünk,
                        mi mosunk, de a káplán cipőjét nem fogjuk pucolni, tudod! Torkig vagyok
                        ezzel a nyomorusággal, a foltos ruhákkal, a koplalással, stóla semmi, a
                        romániai pénzből a nép nekünk semmit sem juttat. Szerelem? Az a regényekben
                        van, nem falusi szalmafödeles házak alatt. Az ügyvéd engem is a házához
                        vesz, apánkat is kisegiti a nyomoruságból. Anikó, az ostoba, egy darabig
                        sirt, de a fejébe vertem, hogy ezzel tartozik a családjának. Csak nem akar ő
                        is vénlány maradni, mint mi? Mert Simándyra ugyan várhat itéletnapig, tudja
                        Isten, ki után szaladgál az külső országokban. Lám, Barna, te se jösz haza,
                        pedig tudod, hogy életünk sora milyen nehéz és férfi kell itthon... Anikó
                        végre azt mondta, hogy te mondd meg, mit csináljon, neked szót fogad... Most
                        már, Barna, te tőled függ szerencsénk. Édes apánk is remegve várja
                        véleményedet. Vigyázz jól, mit mondasz... tekintsd koldusmódra tengődő
                        családodat. Ez az Anikó is itt hervad már a várakozásban meg a
                        nélkülözésben. Ha visszautasitod a kérőt, én nem tudom, mit csinálok
                        magammal. Okos fiu vagy, Simándyt előkészitheted, nem szeretheti az se olyan
                        nagyon Anikót...”
               </p>
					<p>
                  ...Igy folyt a kegyetlen vénlány levele tovább, hol panaszkodva,
                     hol fenyegetőzve, hol rimánkodva, s Gábor szemei előtt végre összefolytak a
                     betük. A sziv hangja nem volt benne, csak az önzés vad kitörése. Ő maga sohse
                     szeretett senkit, s ha szeretett: a balsors elfagyasztotta reményeit,
                     csalódott, pártában maradt. Azért aztán nem is ismerte el a szerelem jogát.
                     Ugráljon örömében az a kolduslány, hogy ilyen szerencsét csinál. Az egész
                     családját fölsegitheti vele.
               </p>
					<p>
                  Gábor eltakarta a szemét, becsületes jó szivét összeszoritotta a
                     fájdalom. Pali fölé hajolt, hátrasimitotta a haját és megcsókolta a
                     homlokát.
               </p>
					<p>
                  Az orvos belépett. Lázt konstatált, Simándyt ágyba fektette. Gábor
                     odaült az ágyához, s nem mozdult el többet onnan.
               </p>
					<p>
                  És a beteg megszólalt. Forró keze rátapadt Gábor karjára,
                     odahajolt hozzá és miközben szemei csodálatosan fénylettek, mintha egy idegen
                     lélek nézett volna ki rajtuk, a fülébe suttogott különös, összefüggéstelen
                     dolgokat... arról a szőke lányról, a ki feljött a tenger fenekéről és
                     elválasztotta őt a barna lánytól.
               </p>
					<p>
                  Gábor megdermedt kezekkel facsarta a jégre rakott borogatást és
                     betakarta vele Pali lázas homlokát... Aztán csöndesen imádkozott... S hüséges
                     szemeiből nagy könnycseppek peregtek alá.
               </p>
					<p>
                  Nagycsütörtökön éjjel a beteg megcsillapodott. Láza csökkent s pár
                     órát nyugodtan aludt. Reggel felé hirtelen felült az ágyban, s alig hallható
                     hangon kérdezte:
               </p>
					<p>
                  - Micsoda nap van ma?
               </p>
					<p>
                  - Nagypéntek reggel.
               </p>
					<p>
                  - Fogj tollat, végy elő papirost, tintát, irjad. Vigyázz, Bótai
                     Barna kezével irj!
               </p>
					<p>
                  Gábor szó nélkül engedelmeskedett. Pali két kezébe temette arcát,
                     s lassu hangon diktálta:
               </p>
					<p>
                     Kedves Róza!
               </p>
					<p>
                     Igazad van. Semmi kifogásom sincs az ellen, ha Anikó férjhez
                        megy...
               </p>
					<p>
                  Gábor fölnézett.
               </p>
					<p>
                  - Pali, nem ezt kellene...
               </p>
					<p>
                  A beteg türelmetlen mozdulatot tett.
               </p>
					<p>
                  - Hallgass! Az az Isten ujja, nem lehet másképp... Nem tehetek
                     mást... a végzet rám nehezedik... Golgotámat járom... Ird tovább!
               </p>
					<p>
                  És Gábor irta:
               </p>
					<p>
                     Simándyt magamra vállalom, nem lesz semmi baj. Isten
                        veletek!
               </p>
					<p>
                     Szerető öcséd Barna.
               </p>
					<p>
                  - Megvan?
               </p>
					<p>
                  - Meg.
               </p>
					<p>
                  - Csöngess. Hamar boritékba, cimezd meg és ajánlva küldd el a
                     postára!
               </p>
					<p>
                  - Édes fiam, gondold meg...
               </p>
					<p>
                  A beteg hevesen kiugrott az ágyból. Ugy megtántorodott, hogy az
                     asztalba kellett kapaszkodnia.
               </p>
					<p>
                  - Palim, édes Palim, az ég szerelmére, feküdjél vissza...
               </p>
					<p>
                  - Engedelmeskedel?
               </p>
					<p>
                  - Engedelmeskedem.
               </p>
					<p>
                  A beteg visszadőlt ágyába, a levél elment. Sokáig csend volt a
                     szobában. A távolban a Domkerk órája tompán verte a nyolcat.
               </p>
					<p>
                  - Gábor!
               </p>
					<p>
                  - Parancsolsz?
               </p>
					<p>
                  - Add elő az ünnepi ruhámat, a kucsmával és a palásttal...
               </p>
					<p>
                  - Mit akarsz?
               </p>
					<p>
                  - Megyek prédikálni az Ur Jézusról, a ki megváltott minket a
                     szenvedésektől...
               </p>
				</div>
				<div type="chapter">
					<head>
                  XVII.
               </head>
					<p>
                  A hatalmas, dupla oszlopsoros templom embermagasságig feketébe
                     volt vonva. Fekete szőnyegek boritották a földet, a padokat, s gyászfátyollal
                     takarták be a szines üvegü ablakokat is, nehogy egypár vidám napsugár zavarólag
                     tolakodjék a komor nagypénteki pompába.
               </p>
					<p>
                  A gyász szinébe öltözött embertömegek, ég felé emelt arccal, az
                     orgona tompa bugása mellett, zsoltárokat énekeltek. És a hivők egyesült
                     fohászának ereje meglebegtette fönt az ablakokon a gyászfátyolokat, s a
                     boltozatról, a kupoláról dörgéssé erősödve verődött vissza az énekhang. A
                     levegő minden atomja rezgett, remegett, s lassankint az atmoszféra szinte
                     izzóvá lett.
               </p>
					<p>
                  Hirtelen mély csend támadt. Hosszu sorban bevonult a teológusok
                     serege, fölállt az Urasztala körül, s aztán hatalmas kardalban egy régi,
                     fájdalmas zsolozsmát zengett el, abból az időből, mikor őseik Alba herceg
                     katonái elől mocsarak közé menekülve, titokban imádták az Istent.
               </p>
					<p>
                  Simándy és Puskás a sekrestyében vártak.
               </p>
					<p>
                  - Pali, te sápadt vagy, lázad van és remegsz, - mondá aggódva
                     Puskás.
               </p>
					<p>
                  - Isten szine elé készülök.
               </p>
					<p>
                  Gábor megdöbbenve nézett rá. Simándy jóformán magánkivül volt.
                     Behunyt szemmel, előrehajolva figyelt az énekre.
               </p>
					<p>
                  Egy öreg pap intett, Simándy fölment a szószékre, összetette a
                     kezét s lenézett a tömegre.
               </p>
					<p>
                  Kétezer arc volt feléje fordulva. Barázdás arcu öregek, rózsásképü
                     fiatalok, az egyik mély áhitattal, a másik közönséges kiváncsisággal. Forró
                     leheletük feléje csapott, tekintetük egyenesen a szemére irányult, s mintha
                     valamennyien unszolták volna: Beszélj, beszélj, s vezess minket az imádság
                     szárnyán Urunk, Istenünk elé.
               </p>
					<p>
                  A kapukat becsukták, mély csend lett odalent és Istennek gyönge
                     szolgája, kitárva karjait, megtört hangon szóla:
               </p>
					<p>
                     - Végigtekintek a hivők fekete tömegén és csupa idegen arc
                        néz rám. Egy ismerős vonást nem látok sehol, nem ismerem életeteket,
                        szenvedéseiteket, örömeiteket, vágyaitokat. Nem tudom, hogy micsoda
                        bünötöket imádkozzátok le, nem tudom, hogy micsoda óhajotok beteljesüléséért
                        könyörögtök... De óh, keresztény társaim, bizony mondom nektek, jól
                        tettétek, hogy Jézus Krisztus kinszenvedéseinek és keresztrefeszitésének
                        napján lelketek fájdalmát én rám, gyarló ismeretlenre biztátok, hogy az Ur
                        zsámolya elé kalauzoljam.
               </p>
					<p>
                     Mert én a bánat testvére vagyok, fejemen töviskorona,
                        szivemben dárda.
               </p>
					<p>
                     Én tőlem a föld megtagadta melegét, a nap világosságát.
               </p>
					<p>
                     Az én tavaszom téllé vált, az én szivem jéggé dermedt.
               </p>
					<p>
                     Az én virágaim elhervadtak, az én ételeim méreggé
                        váltak.
               </p>
					<p>
                     Engem a földhöz immár nem fűz semmi, érzéketlenül állok itt,
                        mint az országuton az utmutató, de mint ez, mutatom az ösvényt az örök élet
                        kutfeje, minden bünök bocsánata: az Isten felé.
               </p>
					<p>
                     Jertek, ti anyák, kik egyetlen gyermeketek ravatala fölött
                        minden könnyeteket elsirtátok. Én megvigasztallak és veletek imádkozom.
               </p>
					<p>
                     Jertek, ti tört szivek!
               </p>
					<p>
                     Jertek, ti szétzuzott remények!
               </p>
					<p>
                     Jertek, ti sárbafult illuziók!
               </p>
					<p>
                     Boruljunk le Isten egyszülött fia előtt, imádjuk őt, ki
                        megtanitott bennünket békén türni szenvedéseinket.
               </p>
					<p>
                  A tömeg ámulva tekintett föl az ifjura, a kinek hangja majd
                     élesen, majd búsan, zokogva, szivszaggatóan zúgott végig a sötét boltivek
                     alatt. S a szegények, a szenvedők, a nyomorultak kipirult arccal, lázas szemmel
                     meredtek rá, mert mintha az ő panaszaik találtak volna jajszavakat az ifju
                     ajakán.
               </p>
					<p>
                  Az ifju fehér lett, mint a fal, aztán halkan igy szólt:
               </p>
					<p>
                     Óh, ha a földi bánat örömmé válnék: de boldog lenne egyszerre
                        a világ!
               </p>
					<p>
                  Itt megingott, s csak ennyit tudott mondani:
                     Ámen!
               </p>
					<p>
                  Azzal összeroskadt. Szemei lezárultak s hatalmas teste nagy
                     zuhanással bukott le a lépcsőn.
               </p>
					<p>
                  A lent állók rémülten hátráltak. A szószéken hirtelen megjelent
                     Valeton s elkezdé:
               </p>
					<p>
                  - Mi atyánk, ki a mennyekben vagy, szenteltessék meg a te neved,
                     jöjjön el a te országod, legyen meg a te akaratod...
               </p>
					<p>
                  A tömeg vele imádkozott. Ekkor Puskás törte át magát ököllel a
                     presbitereken, letérdelt, fölszaggatta Simándy nyakán a ruhát.
               </p>
					<p>
                  - Még él! Segitsetek a sekrestyébe vinni. Orvost, orvost!
               </p>
					<p>
                  A sekrestyében már két orvos várt.
               </p>
					<p>
                  - Mert tied az ország, a hatalom és a dicsőség, most és
                     mindörökké, amen! - zugott be az imádság vége a templomból.
               </p>
					<p>
                  - Talán tuléli a krizist! - mondták az orvosok.
               </p>
					<p>
                  S Gábor összetett kézzel, ég felé emelt tekintettel utána
                     mormogá:
               </p>
					<p>
                  - Tied az ország, a hatalom és a dicsőség...
               </p>
				</div>
				<div type="chapter">
					<head>
                  XVIII.
               </head>
					<p>
                  Megélt. De végképp lesoványodott, s magas termete meggörbült.
               </p>
					<p>
                  A csodaszép, friss hollandi tavasz, mely ennek az országnak
                     legremekebb évszaka, teljes pompájában állt már, mikor Pál Gábor karján ujra
                     megjelent az utrechti sétatereken. Hallgatagon járkáltak, élvezve a madarak
                     dalát. Simándy egyáltalán nagyon szótalan lett. Mikorra a kórházból kikerült,
                     Gábor szép, napos, háromszobás közös lakást vett föl, s oda vonult be ő is, meg
                     a lábadozó is. Volt egy kis kertjük, tele illatozó orgonával, s a kert egyik
                     oldala egy csöndes grachtra nyilt, melyben halkan locsogott folyton a viz.
               </p>
					<p>
                  Itt ült mindig Simándy, s a távolban uszó bárányfelhőket
                     nézegette. A multról nem beszélt soha, mintha teljesen elfelejtette volna.
                     Mikor betegsége után legelőször magához tért, ugy nézett körül, mint az olyan
                     ember, a ki sokáig volt viz alatt, s el van bódulva. Ez a bódultsága, apátiája
                     sokáig tartott, s az öntudat lassan tért vissza beléje.
               </p>
					<p>
                  Összes tanárai meglátogatták, s a kuratórium nagyobb összeget
                     szavazott meg egészsége helyreállitására. A konyhára Gábor felügyelt, jó,
                     erősitő borokról is ő gondoskodott s ugy ápolta, gondozta Palit, mintha az
                     édesanyja lett volna.
               </p>
				</div>
				<div type="chapter">
					<head>
                  XIX.
               </head>
					<p>
                  Még Pali a kórházban feküdt, mikor megjött Bótai Róza levele Anikó
                     esküvőjéről, mely az egész családot boldoggá tette. Az önző vénlány áradozott
                     az örömtől és ujra meg ujra köszönte Barnának, hogy nem görditett eléje
                     akadályokat,
                     a fiatalok éretlen szerelmeskedése miatt
                  . Gábor dühösen rongyokra szaggatta és a szemétbe dobta a levelet,
                     melyről persze Pali előtt mélyen hallgatott.
               </p>
					<p>
                  Egyszer a beteg igy szólt Gáborhoz:
               </p>
					<p>
                  - Te, küldöd a pénzt rendesen Bótaiéknak?
               </p>
					<p>
                  - Küldöm.
               </p>
					<p>
                  - S irod a leveleket is?
               </p>
					<p>
                  - Irom.
               </p>
					<p>
                  - Köszönöm.
               </p>
					<p>
                  Arcán nem látszott semmi fölindulás. Csak mintha a hangja egy
                     kicsit remegett volna.
               </p>
					<p>
                  Egyszer ujra megszólitotta Gábort:
               </p>
					<p>
                  - Különös, arra a halottra jobb szivvel gondolok, mint az
                     élőre.
               </p>
					<p>
                  - És miért mondtál le az élőről?
               </p>
					<p>
                  - Meg kellett lenni. Derry akarta igy. Mi történik azzal a
                     nyomorult családdal, ha az a leány még rám várt volna három-négy évig? S ha
                     elveszem, mi lesz? Egy halott állt volna köztünk... Lehet, hogy boldogok
                     lettünk volna, de nem hiszem, nem hiszem...
               </p>
					<p>
                  Arca kipirult, nyitott szájjal, sebesen lélegzett.
               </p>
					<p>
                  - Az én életemnek vége, balsors füződött hozzám, mint a rabhoz a
                     bilincs. Azelőtt álmomban szép, lombos székely erdőink közt jártam, zúgásukon
                     elandalodott a lelkem... most mindig a tengeren járok, leszállok a mélybe,
                     egyre mélyebbre, sötétebbre, s nézek, tapogatok, kutatok, mintha valamit
                     elvesztettem volna... a fülemben pedig örökké a nagy vizek mormogását
                     hallom...
               </p>
					<p>
                  Megtörölte a homlokát. Sokáig hallgatott, végre megszólalt:
               </p>
					<p>
                  - Vajjon férjhez ment-e már?
               </p>
					<p>
                  - Nem tudom... talán... azt hiszem igen.
               </p>
					<p>
                  Pali feje lassan keblére sülyedt.
               </p>
					<p>
                  - Azt hiszem, nem is szeretett. Gyerek volt még, szivében nem
                     szánthatott mély barázdát a szerelem. Rövid idő is betemette. Ez a fátum. A ki
                     engem szeret, elpusztul bele, a kit én szeretek, nem lehet enyém.
               </p>
					<p>
                  Halkan beszélt, bús megadással, lemondással.
               </p>
					<p>
                  - Különben ugy se tart soká.
               </p>
					<p>
                  Gábor nyugtalanul nézett rá.
               </p>
					<p>
                  - Mit akarsz ezzel mondani?
               </p>
					<p>
                  - Semmit. Csak azt, hogy meg fogok halni nemsokára. Miért éljek?
                     Mi vár reám? Micsoda föladat érdekelheti, galvanizálhatja ezt az összetört
                     lelket? Semmi. Félreállok az utból, kilépek az előretörő tömegből és lefekszem
                     az árokba meghalni... Fontos ez? Hisz már csak ennek a rongy testnek a
                     haláláról, a gépezet megállitásáról van szó... dicsőbb részem már
                     halott...
               </p>
					<p>
                  Mintha önmagának beszélt volna, rá se nézett Gáborra. A szegény
                     fiu félreállt, s csak nagy nehezen tudta visszafojtani a zokogást. Óh, jól
                     ösmerte már szegény Derry történetét, a szerepet, melyet barátja a boldogtalan
                     kis leány életében játszott. És erős esküt tett, hogy ezentul egy pillanatra se
                     hagyja magára beteg barátját.
               </p>
					<p>
                  Pünkösd közeledtével az orvosok egy Hamburg mellett levő
                     tengerparti szanatóriumot jelöltek ki, mint a mely a beteget végképp meg fogja
                     gyógyitani. Simándy szó nélkül beleegyezett, mikor eléje terjesztették a dolgot
                     s Gábor azonnal hozzáfogott az előkészületekhez.
               </p>
					<p>
                  Az elutazás előtt való nap egy óra leforgása alatt Bótai nevére
                     két távirat érkezett. Az egyik jelentette, hogy az öreg nagyon rosszul van,
                     Barna jöjjön haza. A másik jelentette, hogy már késő, az öreg meghalt.
               </p>
					<p>
                  És ekkor Gábor leült és egy hosszu levélben megirta Barna halálát,
                     az ő kegyes csalásukat, pénzküldésüket, Simándy önfeláldozását, betegségét,
                     mostani állapotát s intette a vénlányt, hogy imádkozzanak ezért a fiuért,
                     a ki olyan hős, a ki olyan szent és olyan boldogtalan!
               </p>
					<p>
                  Másnap Amsterdamból gőzhajón elutaztak Hamburgba.
               </p>
					<p>
                  Simándy a vizen nyugtalan lett. A hajó orrán állt s szeme a
                     messzeségbe mélyedt. Majd a tenger szinét fürkészte köröskörül. Szeme
                     fölvillant, ha valami fekete pontot pillantott meg a távolban; de tüze kialudt
                     ha kiderült, hogy az hajó.
               </p>
					<p>
                  A nap elpihent a vérvörös hullámok közt. Feljött a hold és büvös
                     világa elömlött a ringó végtelenségen. Gábor igyekezett az ebédlőbe csalni
                     barátját. De nem sikerült Simándy leült s mereven maga elé nézett. És suttogva
                     kezdé:
               </p>
					<p>
                  - Hagyj békén, légy csöndesen. Most az ő birodalmában vagyunk. És
                     ő tudja ezt. Itt lebeg a viz szinén, vagy a holdsugárban... fehér ruhában, a
                     fehér ország királynéja...
               </p>
					<p>
                  Elhallgatott, lehunyta szemét s álmodozott, Gábor meg virrasztott
                     mellette.
               </p>
					<p>
                  A hajó befordult az Elba torkolatánál, s még sötét éjjel volt,
                     mikor Hamburg alatt, a nagy óceánjáró gőzhajók közt horgonyt vetett.
               </p>
					<p>
                  A szomszédban egy háromemeletes hajó pöfögött, vastag füstfelhők
                     szikraözönnel vegyest tódultak ki kettős kéményéből. Erősen fűtötték, utra
                     készült. Simándy fejét a hajó korlátjára hajtotta s teljesen mozdulatlanul
                     volt.
               </p>
					<p>
                  Derengeni kezdett a szürkület. A hajóóriás belefujt sivitó
                     kürtjébe. Simándy fölriadt álmából s körülnézett az idegen világban.
               </p>
					<p>
                  - Hol vagyunk?
               </p>
					<p>
                  - A hamburgi kikötőben.
               </p>
					<p>
                  Keleten világosodott az ég. Kábitó zörgéssel vonták föl a
                     készülődő hajó - a
                     Germania
                   - két óriási horgonyát. Az árbocokon matrózok jelentek meg s a
                     kötelet bontogatták. A kikötő ébredni kezdett, vonatok robogtak be s indultak
                     el, kis gőzösök hasitották a vizet, emberrajok jelentek meg a parton.
               </p>
					<p>
                  Rózsaszinü volt már az ég a keleti szemhatáron.
               </p>
					<p>
                  Még egyet búgott a
                     Germania
                   kürtje, s lassan elindult. Kivándorlókat vitt, a harmadik
                     födélzet, leghátul, tele volt alakokkal, kik kalapot, kendőt lobogtattak az
                     elhagyott szárazföld felé.
               </p>
					<p>
                  És ekkor egyszerre, ott az Amerika felé induló hajón száz meg száz
                     torokból fölhangzott a zsoltár:
               </p>
					<p>
                  És te megmaradsz minden időben.
               </p>
					<p>
                  Egészen parasztosan, kezdetlegesen énekelték, hosszan elnyujtva,
                     mint odahaza. Az öreg emberek rekedt rikácsolása kihangzott az alaptónusból:
                     mintha megtört, kétségbeesett szivek sikoltottak volna segitségért az Istenhez.
                     Már a népet is látták, a
                     Germania
                   egészen közel haladt el mellettük... Levett kalappal álltak
                     ott... Jóképü magyar alakok voltak, sok öreg ember volt köztük szürkülő hajjal,
                     ráncos arccal... Egy kemény munkában eltöltött élet keserü csalódásaival
                     mehettek uj életet, uj hazát keresni. Egy csomó asszony, ifju, gyerek állt ott
                     az öregek körül s áhitatos arcát valamennyi a mennyek felé tartva, buzgón
                     énekelt... S az óriási hajó zakatolásán, a kikötői élet dübörgésén keresztül
                     repült a hajnalpiros ég felé a tehetetlenek, a nyomorultak könyörgése.
               </p>
					<p>
                  Simándy fakó arccal, tágra nyitott szemmel meredt rájuk.
               </p>
					<p>
                  - A kilencvenedik zsoltár, - rebegte Gábor.
               </p>
					<p>
                  Egyszerre Simándy keble elkezdett hullámzani, arca vonaglott,
                     eltorzult, s két szeméből kicsordult a könny forró patakja. Aztán
                     összekulcsolta, majd kitárta karjait, s a zokogástól elfulladt hangon
                     suttogta:
               </p>
					<p>
                  - Hitem, hazám kiált hozzám, nem hallod? Veszendő népem, pusztuló
                     hazám... óh! értelek, köszönöm Istenem az égi hangot!
               </p>
					<p>
                  Kelet felől teljes királyi pompájával emelkedett föl a nap, s
                     ragyogása elárasztotta a kikötő száz meg száz hajóját és nyüzsgő életét.
                     Simándy dagadó kebellel szivta magába a fényt.
               </p>
					<p>
                  - Oda nézz fiu! Világosság és melegség virrad ránk keletről: ott a
                     mi hazánk! Ujra élek. Van már célom, van már föladatom: haza megyünk.
               </p>
				</div>
			</div>
			<div type="group">
				<head>
               A HAVASOK KÖZT.
            </head>
				<div type="chapter">
					<head>
                  I.
               </head>
					<p>
                  Kincses Kolozsvár fölött a nyári hajnal derengett, de kincstelen
                     lakói még mély álomban szenderegtek. A nagy piac régi erdélyi házai, melyekben
                     sok ősi dalia utódja szendergett, egymásután bontakoztak ki a homályból. Az
                     egész téren csak két élő lény mozgott, a két rendőr, kik a Nagy Gábor fogadója
                     előtt sétáltak, honnan a nyitott ablakon át muzsikaszó hangzott ki.
               </p>
					<p>
                  A két rendőr megállt és hallgatta a zenét.
               </p>
					<p>
                  - Mióta áll itt poszton, komám? - kérdé az egyik.
               </p>
					<p>
                  - Tizenegy óra óta.
               </p>
					<p>
                  - Hallott-e vaj egy magyar nótát azóta ezektől?
               </p>
					<p>
                  - Nem én, komám, egyet se.
               </p>
					<p>
                  - Én is ide ügyeltem a tulsó oldalról, de egy fiát se hallottam.
                     Csupa oláhosat meg németeset játszottak.
               </p>
					<p>
                  Csóválták egy darabig a fejüket.
               </p>
					<p>
                  - Nem volna jó beszólni hozzájuk?
               </p>
					<p>
                  - Minek?
               </p>
					<p>
                  - Hogy hát hagyják már abba, mert virrad.
               </p>
					<p>
                  - Nincs nekünk ahhoz, komám, semmi közünk. Az a mi parancsunk,
                     hogy vigyázzunk az oláhokra, hogy semmi bajuk se legyen a mi népünk
                     részéről.
               </p>
					<p>
                  - Igaz, szent igaz. De nekem mégis nagy örömem vóna, ugy tiz
                     hóstáti magyart közéjük ereszteni, lőcscsel...
               </p>
					<p>
                  - Én se bánnám, de ne feledjük, komám, hogy mi rendőrök vagyunk,
                     nem pedig polgárok.
               </p>
					<p>
                  ...Nagy Gábor fogadójában a császárhoz intézett memorandum miatt
                     pörbe fogott románok mulattak. Folyt a pezsgő meg a konyak, gurult a bukaresti
                     arany, félmüvelt, durva külsejü papok ölelkeztek bukaresti monoklis
                     ügyvédekkel, kieresztett ingü, bőrtüszős falusi birákkal, tanitókkal s
                     kisvárosi tyukprókátorokkal. A mámor ült valamennyinek az arcán, s néha egymást
                     kézen fogva, a hegyi mócok vad táncát járták el. Egy kifestett arcu, sovány
                     lány, valamelyik prókátornak a lánya, járt legelül vadság dolgában.
                     Rikoltozott, öklével döngette az asztalt, s kibontott hajjal ugrándozott, mig a
                     többiek szilaj kiáltásokkal kisérték.
               </p>
					<p>
                  Lent, a terjedelmes, nyitott kocsiszin alatt, sok embert nem
                     engedett aludni ez a lárma. Az oda beállitott szekereken hált ugyanis egy csomó
                     mezőségi és havasi református lelkész, a kik a papszentelésre jöttek be.
                     Többeket az ev. ref. kollégiumba szállásoltak, a ki birta, vendéglőbe szállt,
                     de nagyrészüknek bizony minden szállása a kurátor kocsija volt, melyen több
                     napi járóföldeket megtéve, bejöttek Kolozsvárra, hogy a papszentelést el ne
                     mulasszák.
               </p>
					<p>
                  Hajnal felé egy fiatal dászkál egy hófehér haju, pirosképü, öreg
                     református papot tuszkolt be az ajtón.
               </p>
					<p>
                  - Uraim! - kiáltott stentori hangon, - van szerencsém a
                     szomszédomat, a sárréti magyar papot bemutatni. Aszonta, nem tud aludni a
                     lármánktól, hát beinvitáltam egy pohár pezsgőre... Aszonta, sohse ivott
                     pezsgőt... Annál inkább kóstolja meg, mondám én... Ugy elalszik tőle, hogy
                     ágyuval lövöldözhetnek a füle mellett, még sem ébred föl...
               </p>
					<p>
                  Az öreg pap alázatosan mosolygott.
               </p>
					<p>
                  - Remélem, nem veszik tolakodásnak nagyságtok...
               </p>
					<p>
                  A társaság röhögött és a dászkál egy sörös poharat, szinültig
                     töltve pezsgővel, a markába nyomott. Az öreg figyelmesen nézte a gyöngyöző
                     italt, aztán óvatosan megkóstolta és végül egy hajtásra kiüritette.
               </p>
					<p>
                  Nagyot csettentett a nyelvével s szeme fölragyogott. A dászkál
                     intett társainak s a következő percben ujra teletöltötték az öregnek a
                     poharát.
               </p>
					<p>
                  - Óh, kérem, az urak nagyon kegyesek... Valóban, felséges egy
                     ital... Egészségükre...
               </p>
					<p>
                  És ujra föl akarta hajtani. E percben valaki fellökte az ajtót, s
                     megjelent Simándy Pál hatalmas alakja. Csak soványabb és sápadtabb volt, s
                     arcára komor ráncokat vont az élet. Ő is a kocsiszinben aludt, s az oláhok
                     mulatsága mint egy rossz álom gyötörte. A kurátortól hallotta, hogy az öreg
                     sárréti pap hova ment, s utána sietett.
               </p>
					<p>
                  - Gábor bácsi, mit csinál? - szólt rá az öregre.
               </p>
					<p>
                  Az öreg összerezzent, mint egy torkoskodáson kapott gyerek.
               </p>
					<p>
                  - Hát, fiam, egy kis pezsgővel kináltak meg az urak, -
                     hebegte.
               </p>
					<p>
                  - Jőjjön, nem magyar embernek való hely ez. Nem látja, hogy csufot
                     üznek a maga szerénységéből?
               </p>
					<p>
                  És karon ragadta. De a dászkál eléjük állt.
               </p>
					<p>
                  - Mi jogon viszi el a papunkat, ha egyszer itt jobban érzi magát,
                     mint a kocsiszinben?
               </p>
					<p>
                  A társaság vihogott. Simándy keble meg dagadt az indulattól.
                     Halkan szólt:
               </p>
					<p>
                  - Nagyon duzzadhatsz a bukaresti pénztől, hogy ilyen szemtelen
                     vagy, dászkál. Jőjjön, Gábor bácsi!
               </p>
					<p>
                  Az öreg egy fájó sóhajjal tette le a tele poharat, s lehajtott
                     fejjel ment ki az ajtón. Simándy végignézett a kompánián, s követte az öreget,
                     keményen bevágva maga után az ajtót.
               </p>
					<p>
                  Az oláhok tele torokkal a
                     Desteptate romane
                  -t kezdték fujni, s ablakot, táblát berakattak, mert már egészen
                     világos volt odakint. A legnagyobb orditozás közepette nyilt az ajtó, s a hires
                     oroszlánvadászó gróf zömök, erős alakja jelent meg, fején tollas kalappal,
                     kezében lovagló korbácscsal, melynek csontnyelével megkopogtatta az
                     asztalt.
               </p>
					<p>
                  A cigány egyszerre abbahagyta a zenét, az oláhok közt, a kik mind
                     ismerték a grófot, halotti csend lett.
               </p>
					<p>
                  A gróf intett, a primás odament.
               </p>
					<p>
                  - Hallom, hogy egész éjjel egy magyar nótát se huztál.
               </p>
					<p>
                  - Nem parancsoltak, méltóságos ur.
               </p>
					<p>
                  - Komisz malacbanda vagy, jegyezd meg, hogy Erdélyben többet urnak
                     nem fogsz muzsikálni.
               </p>
					<p>
                  A cigány fehér lett, mint a fal. A gróf az oláhokhoz fordult.
               </p>
					<p>
                  - Mozogjatok és pedig gyorsan, kifelé! Csak nem gondoljátok, hogy
                     veletek fogok tovább mulatni? Pista, - szólt az egyik vadászához, - nyisd ki
                     nekik az ajtót, a ki nem siet, azt lökd ki. Vendéglős, magyar pezsgőt! János
                     (ez volt a másik inas) szaladj a Salamon bandájáért! Cigányok, nyissatok
                     ablakot, aztán kotródjatok!
               </p>
					<p>
                  Az oláhok és a cigányok szó nélkül elsompolyogtak. A gróf Salamon
                     bandáját a folyosóra állitotta, a hová a románok szobái nyiltak, s reggelig
                     huzatta nekik a Rákóczi-indulót.
               </p>
				</div>
				<div type="chapter">
					<head>
                  II.
               </head>
					<p>
                  Simándy Pál kitünő bizonyitványokkal tért haza Utrechtből, ahol
                     mindenki sajnálta távozását, ugy a tanárai, mint a kollégái. De ő nem tudott
                     megmaradni, s nem engedett semmiféle marasztalásnak. Nagy temető volt rá nézve
                     Hollandia, itt vesztette el legjobb barátját, s itt érte őt két pusztitó vihar,
                     mely szivvilágát kietlenné tette, megdermesztette. Érezte, hogy a bús emlékek
                     folyton előtte lebegő képeinek révén lassan-lassan a melankólia, a csüggedés
                     lopódzik lelkébe, s akkor össze fog roskadni. Pedig nagy föladatokat látott
                     maga előtt lebegni s Isten rendelésének tekintette, hogy elszakadt minden
                     kedves kapocs, mely őt a földhöz füzte, a röghöz kötötte s immár kizárólagosan
                     a két nagy ideálnak szentelheti magát: a hitnek és a hazának.
               </p>
					<p>
                  Kolozsvárott tisztelgett a református püspöknél, a ki megnézte
                     bizonyitványait és szóla:
               </p>
					<p>
                  - Nem idevaló vagy te, fiam, neked Budapesten vagy egy más
                     magyarországi egyházkerületben volna a helyed. Hova tegyünk? Mit csináljunk az
                     ilyen tehetséggel és tudománynyal? Mi koldusok, elhagyottak, szenvedők
                     vagyunk.
               </p>
					<p>
                  - Minél nehezebb küzdelem vár rám, méltóságos ur, annál örömestebb
                     szentelem magam neki. Leszek a koldusok papja, az elhagyottak támasza, a
                     szenvedők vigasztalója.
               </p>
					<p>
                  A püspök figyelmesen ránézett.
               </p>
					<p>
                  - Jól beszélsz, fiam, de nem ismered a züllést odakint. Ha majd az
                     élet beléd vágja tigriskarmait, másként fogsz gondolkodni és tetterőd
                     megtörik.
               </p>
					<p>
                  Az ifju mélyet sóhajtott.
               </p>
					<p>
                  - Az élet már szétmarcangolt engem, én rám már nem várhat
                     szenvedés.
               </p>
					<p>
                  - Ne beszélj igy, fiatal vagy, bár homlokodon egypár ránc s
                     arcodon néhány keserü vonás mutatja, hogy gondolkoztál és szenvedtél
                     már...
               </p>
					<p>
                  Az inas belépett, jelenteni, hogy a magyar-garabói presbitérium
                     küldöttei visszajöttek a válaszért.
               </p>
					<p>
                  - Ez is egy fejetlen egyház. Templomukat a hires Bod Péter
                     épitette, s nem kapnak bele papot.
               </p>
					<p>
                  - Miért?
               </p>
					<p>
                  - Mert senki se megy oda nyomorogni. Szét fognak zülleni, s a
                     templomot becsukhatjuk, a régi, hires kálvinista templomot...
               </p>
					<p>
                  Simándy hirtelen elhatározással szólt:
               </p>
					<p>
                  - Elmegyek én.
               </p>
					<p>
                  A püspök szánakozva ránézett.
               </p>
					<p>
                  - De ott be kell állnod parasztnak.
               </p>
					<p>
                  - Be fogok állni parasztnak.
               </p>
					<p>
                  - Magad fogsz aratni és kaszálni.
               </p>
					<p>
                  - Magam fogok aratni és kaszálni.
               </p>
					<p>
                  A püspök türelmetlen mozdulatot tett.
               </p>
					<p>
                  - Hadd el, itt fogsz maradni Kolozsvárott, egyelőre káplánnak és
                     hitoktatónak.
               </p>
					<p>
                  - Óh atyám, engedd meg, hogy elbujdossam a hegyek közé, s védjek
                     egy veszendő várat.
               </p>
					<p>
                  Hangjában annyi fájdalom rezgett, hogy a püspököt is
                     meginditotta.
               </p>
					<p>
                  - A hogy akarod, édes fiam. Kár érted, de talán igazad van... A
                     veszélyes pontokra kell a legkiválóbb katonákat küldeni... Jöjjenek be a
                     magyar-garabóiak!
               </p>
					<p>
                  Beléptek hárman, a kurátor és két presbiter. Tiszta külsejü,
                     értelmes arcu magyar volt mind a három. A püspök Simándyra mutatott.
               </p>
					<p>
                  - Itt a papjuk. Nagy tudományu, kitünően iskolázott ifju ember,
                     örülhetnek, hogy megkaphatják.
               </p>
					<p>
                  A kurátor zavartan köhintett.
               </p>
					<p>
                  - A tiszteletes ur talán nem tudja, hogy miféle eklézsiába
                     kerül?
               </p>
					<p>
                  - Tudom, hogy nagyon szegény az eklézsia, - felelt Pál, - de ez
                     nem ok arra, hogy meghátráljak. Én nem olyan helyet keresek, ahol nincs semmi
                     baj, hanem olyant, a hol küzdeni, dolgozni, fáradni kell.
               </p>
					<p>
                  Most már a fejét vakarta a kurátor.
               </p>
					<p>
                  - Isten éltesse, tiszteletes ur, és tartsa meg a jó szándékában,
                     de nekem mégis meg kell mondani a dolgot, instálom, ugy, a hogy van. A kepe, a
                     pap része, nálunk nem a huszadik, hanem minden harmincadik kalangya a
                     gabonából. Lukma nincs, mert borunk nem terem. Stóla nincs, mert az oláh pap a
                     mi hiveinket ingyen kiszolgálja, igy hát a mi papunk is kénytelen vele.
                     Készpénzfizetés semmi, aztán vannak földek, de nincs hozzá ingyen-napszám...
                     Vagyunk pedig össze-vissza százhusz lélek... Aztán bizony az iskolát is a
                     tiszteletes urnak kellene elvégezni.
               </p>
					<p>
                  - Rendben van. Mikor foglalhatom el a helyemet? - szólt
                     Simándy.
               </p>
					<p>
                  A kurátor bámulva nézett hol rá, hol a püspökre.
               </p>
					<p>
                  - Hát eljönne a tiszteletes ur? Mi csak azért jöttünk, hogy
                     legalább valami földhöz ragadt kostát kapjunk, ha már a papjaink elszöknek...
                     Nem is hittük, hogy ilyen szerencsésen járjunk... No, lesz öröm
                     Magyar-Garabón... Rövidesen megválasztjuk mi, tiszteletes ur.
               </p>
					<p>
                  - Addig pedig itt maradsz, fiam, mellettem, - szólt a püspök.
               </p>
					<p>
                  A kurátor pedig addig somfordált, a mig el nem kapta Pali kezét és
                     meg nem csókolta. Pali rászólt, hogy ő ezt csak az asszonyoknak és gyerekeknek
                     engedi meg, mire a kurátor visszafelelt:
               </p>
					<p>
                  - Instálom, tiszteletes ur, nem ugy van az. A ki pap, az pap. Az
                     oláh papnak még a ruháját is csókolják nálunk. Nem akarjuk, hogy a nép őt
                     nagyobb embernek tartsa, mint a tiszteletes urat.
               </p>
					<p>
                  És Palinak meg kellett engednie hogy a presbiterek is szépen kezet
                     csókoljanak neki.
               </p>
					<p>
                  Aztán sietve elmentek, hogy az örömhirt hazavigyék és a
                     papválasztást megtartsák. Igy lett Simándy Pál pap Magyar-Garabón, a görgényi
                     havasok közt.
               </p>
				</div>
				<div type="chapter">
					<head>
                  III.
               </head>
					<p>
                  Simándy Pál tudta, hogy mit cselekszik, mikor a magyar-garabóiak
                     meghivását habozás nélkül elfogadta. Erdélyi fiu volt. Hunyad vármegyében
                     született s ott töltötte gyerekéveit, a mi annyit tesz, hogy a régi dicsőség
                     képei, emlékei már legzsengébb korában bevésődtek lelkébe. Ő, a késő ivadék,
                     már romok közt jött a világra. A szétzüllött magyarság romjai közt. Látott régi
                     magyar templomokat oláh kézen, vagy becsukva, körülötte ölmagas dudvával.
                     Látott üresen álló nemesi udvarházakat, melyeknek tégláiból az oláh parasztok
                     épitettek kunyhót maguknak. Hegytetőkön sokszor elborongott középkori várak
                     romjai közt, hol egykoron a magyar vitézek álltak őrt a falon, vigyázva a
                     messzeterülő völgyeket... Százával, ezrével látott magyar tipusu, magyar nevü
                     parasztokat, kik elvesztették őseik nyelvét, őseik vallását s lelke kínosan
                     vonaglott, mikor látta, hogy e tömegek immár idegen eszme, idegen nemzet
                     szolgálatába hajtották erejüket, s magyar öntudatuknak utolsó szikrája is
                     kihamvadt bennük.
               </p>
					<p>
                  S a mint nőtt-nőtt, lelkébe nőtt egy bús kép, a szomoru, a beteg,
                     a szenvedő Erdélyről. S ez a kép megelevenedett, s feléje kiáltott azon a
                     hajnalon, a hamburgi kikötőben, a bujdosó magyarok ajkairól. Széttört lelkébe
                     uj erő, uj élet, uj cél költözött, s most boldog megelégedés töltötte el, mikor
                     egy olyan szörnyü szegény helyre, haldokló nép közé jutott. Ugy érezte magát,
                     mint az afrikai vadonba induló misszionárius... apostolnak érezte magát, a ki a
                     pogány Róma légiói és civilizációja ellen indul, mezitláb, fegyvertelen
                     kézzel... s lelke fölmagasztosult e gondolatra.
               </p>
					<p>
                  A papság sorrendje az, hogy mikor valaki elvégezte a teológiát,
                     leteszi a lelkészi vizsgát, aztán elmegy káplánkodni, s közben, ha megürül egy
                     hely, pályázik és várja a jó eklézsiát. Simándynak tehát nem kellett soká
                     várni; de az is bizonyos, hogy mindenki összecsapta a kezét, mikor meghallotta,
                     hogy odamegy. Puskás Gábor pedig a legélénkebb szemrehányásokkal illette.
                     Simándy szomoru mosolylyal hallgatta s végre igy felelt:
               </p>
					<p>
                  - A beszédedből azt látom, hogy te igen kiváló férfinak és kitünő
                     papnak tartasz engem.
               </p>
					<p>
                  - A legkitünőbbnek a mi generációnkból.
               </p>
					<p>
                  - Nos, tudod, hogy a sulyos beteghez a legelső egyetemi
                     orvostanárt hivják. Vedd ugy, hogy én nagyon sulyos beteghez megyek.
               </p>
					<p>
                  ...Ugy beszélte meg a hivekkel, hogy a papszentelésre Benedek
                     Péter kurátor uram bejön szekéren, s ő mindjárt kimegy vele Magyar-Garabóra. És
                     a mint a szekér beállt a Nagy Gábor fogadójának kocsiszine alá, Simándy azonnal
                     odaköltözködött, a többi szegény pap közé, a kik az ünnepélyre bejöttek.
               </p>
					<p>
                  Fényes, napsugaras reggel volt, az ódon város utcái közé a Szamos
                     völgyéből s a havasokról csak ugy dőlt be a kábitó virágillat. Az utca tele
                     volt néppel, félvad, hosszu haju, bocskoros alakokkal, kik tanitóik és papjaik
                     vezetése alatt sorakoztak Nagy Gábor vendéglőjétől a régi erdélyi
                     országgyülések puszta, rideg külsejü házáig, melyben a törvényszék a
                     memorandum-pört tárgyalta. Szép, szálas csendőrlegények sétálgattak a tömegben,
                     puskájok végén villogott a szurony. E külföldi pénzen ide behurcolt jámbor és
                     tudatlan nép, melynek sejtelme se volt arról, hogy ő mit keres itt, levett
                     süveggel, alázatosan tért ki a félelmes megjelenésü csendőrök elől.
               </p>
					<p>
                  Egyszerre csak megkondultak az öreg református templom harangjai,
                     s a püspök lakásából a papok fekete tömege vonult át az egyházba. Elül az
                     óriási termetü püspök, magyar kucsmában, selyempalástja körülölelte egész
                     testét. Azután az esperesek, majd a fölszentelendő papok s végül a kolozsvári
                     teológusok. A templom nyitott kapuján kihangzott az orgona búgása s a hivek
                     zsoltáréneke. Egy percre elhalt az utca lármája, miközben a lassan uszó fekete
                     tutaj eltünt a kapu torkában. Két nagy dördüléssel bevágódtak a kapu szárnyai,
                     a világ zaja, a szenvedély, a gyülölet, a bosszu, az árulás kint rekedt... Az
                     ifju papok ott álltak, Istenük előtt.
               </p>
					<p>
                  A teológusok kara elénekelt egy szomoru dalt... aztán a szószéken
                     megjelent a püspök és imádkozott. Simándy ott ált az első sorban és égő
                     tekintetét ráfüggesztette. Mint a kiszáradt föld a májusi esőt, ugy szomjazta a
                     főpap ajkáról az igét. És a püspök dörgő hangja betöltötte a legtávolabbi
                     zugokat is, de nem töltötte be a legközelebbi sziveket se... Szép, papos
                     imádság volt, melyet el lehet imádkozni az utrechti dómban is... és Pali
                     érezte, hogy itt hiányzik valami...
               </p>
					<p>
                  - Szetreászka! Szetreászka! - dördült meg odakint bömbölve ezer
                     meg ezer ajkról.
               </p>
					<p>
                  A komédiások odakint most vonultak biráik elé... A püspök odabent
                     imádkozott tovább... És Pali maga előtt látta a durva tömeget... a gyülölettől
                     villogó szemeket, melyeknek vad sortüze közt az imént elvonultak... s lángoló
                     tekintetét az imádkozó főpapra emelve bensejében könyörgött: nyisd ki, óh,
                     főpap-atyám, szemedet és lásd meg ezt a dühös tengert, mely szigetünket
                     ostromolja... Halld meg bősz orditását... erről beszélj nekünk, gyönge
                     csónakosoknak, kik kiszállandók vagyunk az óceánra...
               </p>
					<p>
                  Csönd lett odakint, a szertartás folyt idebent. A püspök után a
                     szószékre lépett az öreg falusi pap, a ki egész életét a hegyek közt,
                     küzdelemben töltötte... Az életnek késő őszét taposta már s igy
                     tapasztalatainak érett gyümölcsét nyujthatta a pályájuk kezdetén álló
                     ifjaknak.
               </p>
					<p>
                  És beszélt az ifju papokhoz, szolgatársaihoz az Urban.
               </p>
					<p>
                  És elmondta, hogy a jó papnak föladata tanitani, nemcsak a
                     templomban, a szószéken, hanem kint az életben példájával is. Sürün citálta Pál
                     apostol leveleit. Hivatkozott az Idvezitőre, a ki nemcsak hirdette, hanem
                     gyakorolta is a szeretetet és az alázatosságot. Nemcsak hirdette az Atya
                     akaratát, hanem életével be is töltötte azt.
               </p>
					<p>
                  ...A templom ablakai szinte megzörrentek a kint kavargó oláh
                     parasztok orditásától. Egy vörös cingulusos hirhedt protopópa haladt végig
                     köztük, áldást osztogatva...
               </p>
					<p>
                  A öreg pap pedig száraz hangon figyelmeztette a papokat, hogy a
                     tanitáshoz tudomány és buzgóság is szükséges, mert a ki másokat tanitani akar,
                     annak a tudást nem lehet nélkülöznie. Az iskola csak a tudás alapköveit tette
                     le. Tanulják különösen a bibliát, mely nem emberektől, de Istentől vagyon, nem
                     elmuló, de örökkévaló.
               </p>
					<p>
                  ...Az utcán trombitaszó harsant meg. Egy szakasz huszár vonult
                     végig, kivont karddal. A lovak patkói dübörögtek a kövezeten... Simándy
                     kábultan, fáradtan nézett körül. Ugy érezte, hogy mindjárt a kötélhez rohan s
                     félreveri a harangot... aztán megrázza két vállát az öreg papnak és a fülébe
                     kiáltja: “Ébredj, atyám és ébredjetek ti mind, óh, keresztyén társaim! Nem
                     halljátok vakmerő ellenségeink tombolását? Nagy veszedelem fenyeget bennünket,
                     ha nem lesz meg bennünk az első apostolok és vértanuk lelke, akkor végünk van!
                     Hajónk összetöredezik és elsülyed. Nélkülözések meg ne törjenek, fáradtságot ne
                     ismerjünk, éjt és napot olvaszszunk össze, hogy szétszórt hiveinket
                     összegyüjthessük s a magunk lelkének lángját beléjük leheljük. Világositsd meg,
                     óh, hatalmas Isten, az általunk követendő utat, mert sötétben botorkálunk s
                     veszendőbe megy az evangéliumi vallás!”
               </p>
					<p>
                  Végigsimitotta forró homlokát, s körülnézett. Szája és nyelve
                     száraz volt, mintha csakugyan szónokolt volna... de nem, ő nem szólt semmit, a
                     szószékről még mindig az öreg pap monoton hangja recsegett. Most már teljesen
                     elvont okoskodásokba merült és Simándy csüggedten hajtotta le fejét...
               </p>
					<p>
                  Az ifju papok elhelyezkedtek az Urasztala körül. Az esperesek
                     mindegyike egy-egy ifju pap fejére tette a kezét s a püspök olvasta az
                     áldást...
               </p>
					<p>
                  Az öreg harang ujra megkondult, a kapuk kitárultak s a fekete
                     menet vonult vissza a püspök házába. És találkoztak egy másik menettel:
                     fülsiketitő kiáltások közt tértek vissza a vádlottak vendéglőjükbe. S a
                     vendéglő előtt összeállva, a bukaresti fotográfus lefényképezte a mártirokat.
                     Az egyik oláh pap kérésére még a csendőrök is sziveskedtek mögéjök állni,
                     föltüzött szuronynyal. Igy nagyobb lesz a hatás Bukarestben s jobban fizet a
                     liga.
               </p>
				</div>
				<div type="chapter">
					<head>
                  IV.
               </head>
					<p>
                  Ott volt tehát Magyar-Garabón, a havasok közt, Bod Péter, a hires
                     tudós református pap eklézsiájában. Mikor a kurátor kocsiján a hegytetőre
                     érkezett, s az öreg ostorával lemutatott a völgybe, hogy nézze: az ott Garabó,
                     Pál levette kalapját, s az éghez fohászkodott. Nem azért fohászkodott, hogy a
                     mindenható adjon neki türelmet, erőt és kitartást, mert hisz érezte, hogy ezek
                     a tulajdonságok meglesznek benne, hanem hálát adott azért, hogy az élet zugó
                     zaját, ezer örvényeit maga mögött hagyhatta. S ime, megérkezett hátralevő
                     éveinek, remeteségének helyére. A magas hegyeket hatalmas tölgyerdő boritotta,
                     s tisztavizü erek csöndes zugással csurogtak le mindenfelől a völgybe, hogy ott
                     patakká erősödve szakadjanak le a messze sikságok folyóiba.
               </p>
					<p>
                  Az erdő fái bólintgatva zugtak, a mezők virágai hajladoztak, a
                     nagy kukoricások is remegve száraz zörgést hallattak: az egész völgy mintha a
                     hegytetőről alászálló, feketeruhás, sápadt ifju megérkezését tárgyalta volna
                     suttogva, összedugott fejjel. S az ifju szinte összerezzent, mikor a sürüből
                     hirtelen éles, gúnyos nevetés csendült meg: a vad gerle nyers kacagása. Egy
                     percre mintha elsötétedett volna előtte a völgy, egy kis szivszorongást is
                     érzett. De hamar vége volt.
               </p>
					<p>
                  S a patak mellett huzódott a falu, végig az egész völgyön.
                     Szalmafödeles viskókból állt az egész, alacsony, földhöz lapult viskókból,
                     melyek mintha azért huzódtak volna igy össze, csakhogy a hatalmasok valahogy
                     észre ne vegyék létezésüket és ne foglalkozzanak velük. A házak körül
                     kukoricaföldek voltak; ahol egy kis szabad tér volt, ott kukoricát lehetett
                     látni: ez itt a népnek legfőbb kincse, a mindennapi kenyere; s mesébe való nagy
                     dolognak tartják azt a legendát, hogy vannak olyan dúsgazdag emberek is a
                     világon, a kik a kukoricát csak a disznaikkal etetik meg. Ott tehát a disznó
                     van olyan ur, mint errefelé az ember.
               </p>
					<p>
                  A patak egyik partján, magas dombon, állt a kétszáz éves
                     református templom, tornya tetején a csillagos buzogánynyal. Csakhogy mikor
                     küszöbét a külföldi akadémiákon tanult Bod Péter taposta, még akkor e völgyben
                     magyarul dicsérték az Istent, s az idelátszó várhegyről lefelé kanyargó uton
                     Bethlen Kata zöldruhás csatlósai és apródjai száguldoztak. A templom kőfallal
                     volt keritve, udvara ölmagas fű, gyom, dudva, az ajtót a rozsdás kulcscsal alig
                     lehetett kinyitni. Bent az ablakok csupa pókháló, egy-két tábla ki is volt
                     törve, az Urasztalán ujjmagas por, a toronyban bagolycsalád. A tető lyukain de
                     sokszor becsoroghatott az eső, látszott a helye a vakolatukat hullató falakon,
                     a kőkockákkal kirakott földön. A padokat is a szú kezdte már rágni. Vigasztalan
                     szomoru kép volt, s az öreg parasztok, a kik papjukkal az első utat oda
                     megtették, lehajtott fejjel állták körül Pált.
               </p>
					<p>
                  - Ne csüggedjetek, keresztyén társaim, a templom elpusztul,
                     romlik, de él a hit és uj fénybe boritja e kopott, komor falakat. Ha az Isten
                     megsegit, majd lassankint a templomunkat is kijavitjuk.
               </p>
					<p>
                  Benedek, az öreg kurátor, a fejét csóválta szomoruan.
               </p>
					<p>
                  - Szépen beszél, tiszteletes uram, de majd megunja a kinlódást, ha
                     látja, hogy a magunk erejére vagyunk hagyva, s a magunk ereje milyen gyönge...
                     Voltak itt már nagyon kemény papok... de papolni is, tanitani is, meg
                     parasztmunkát is végezni: ezt nem birta egy se.
               </p>
					<p>
                  - Majd én elbirom.
               </p>
					<p>
                  - Éppen félesztendeje, hogy az utolsó papunk elhagyott... Azóta
                     zárva van a templom, csak az én házamnál volt vasárnap egy kis imádkozás,
                     bibliaolvasás, zsoltáréneklés... ezekkel az öreg emberekkel... Mert ugy tessék
                     venni, hogy ezekből, meg egypár asszonyból áll az eklézsia... Ezek a maguk
                     gazdái, van valamicskéjük, a többi zsellérember, napszámos, pásztor. Oláh módra
                     él, hun itthon van, hun nincs itthon, a hegyek közt csatangol, fát vág...
                     azokra mi nem számithatunk.
               </p>
					<p>
                  - Majd összeszedjük ujra. Csak hirdessétek ki mindenfelé, hogy a
                     garabói pap megjött, a templom kapui kitárultak s várják a hiveket a
                     könyörgésre.
               </p>
					<p>
                  Egy nagyon öreg ember lépett elő a csoportból.
               </p>
					<p>
                  - Instálom alássan, tiszteletes ur, estefelé jár, meghuzhatom a
                     harangot? Ez majd elviszi a hirét a völgyben, hogy megjött a papunk.
               </p>
					<p>
                  - Kend a harangozó?
               </p>
					<p>
                  - Én vagyok, instálom. Két harangunk van: egyik hivja az
                     eleveneket, másik kiséri a halottakat. De bizony alig-alig akad dolgom. A mi
                     hiveink is odaát járnak harangoztatásért, mert itt ritkán van pap.
               </p>
					<p>
                  - Hova odaát?
               </p>
					<p>
                  - Az oláh paphoz.
               </p>
					<p>
                  Kimentek a templom elé. És egyszer csak fejük felett megkondult a
                     harang, bim-bam-bim-bam. És a hivek áhitattal levették süvegüket és Pali
                     észrevette, hogy egypáran, ó-hitü ritus szerint, keresztet vetnek magukra. A
                     falu utcája megnépesedett. Asszonyok jöttek ki a kapu elé, sokan megindultak a
                     templomdombra.
               </p>
					<p>
                  A harangozás véget ért s ekkor Pali a tömeghez fordult:
               </p>
					<p>
                  - Miért vetettetek keresztet magatokra?
               </p>
					<p>
                  - Instálom, keresztények vagyunk mink is, - szólt egy asszony, - s
                     ezt külsőleg is kell vallani. Igy tanitá a pópa.
               </p>
					<p>
                  Egy másik asszony hozzátette:
               </p>
					<p>
                  - Ugyis azt mondják rólunk az oláhok, instálom, hogy pogányok
                     vagyunk, mert még a templomunkon sincs kereszt.
               </p>
					<p>
                  Pali lehorgasztotta a fejét. Az egyszerü emberek, a kik
                     körülállották, nem sejtették, hogy micsoda vihar dul keblében. Ugy érezte
                     magát, mint a hadvezér, a ki észreveszi, hogy az ellenség már egypár fontos
                     poziciót elfoglalt. Közben odajárultak eléje mind és kezet csókoltak neki. És ő
                     nem szólt ellene semmit, mert látta, hogy örömet okoz vele a népnek.
               </p>
					<p>
                  Lementek mind a parókiára. És utközben Benedek kurátor uram lassu
                     hangon beszélgetett hozzá:
               </p>
					<p>
                  - Bocsásson meg, tiszteletes ur, ha szólok, de én is végeztem két
                     iskolát Enyeden, tudok valamit. Én mondom, hogy a papságot kétszer kell
                     megtanulni. Először a teológián, aztán elülről kell kezdeni a parókián. Nem ugy
                     van ám itt, a hogy a könyvekből tanulják, meg a hogy a püspök ur gondolja. Az
                     oláh csókolhatja a papja kezét, ruháját, a feszületet, a szent képeit, a
                     temploma oltárját, meg a temploma földjét is. S minden ilyen csók után
                     könnyebben érzi magát, mert azt hiszi, hogy Istennek tetsző cselekedetet
                     mivelt. A népünk ezt látja, megszokja... aztán kezdi irigyelni, mert azt hiszi,
                     hogy az oláh könnyebben jut Istenéhez, több módja van büneinek
                     bocsánatára...
               </p>
					<p>
                  Az öreg ember elhallgatott.
               </p>
					<p>
                  - Mit akar ezzel mondani, kurátor uram?
               </p>
					<p>
                  Az öreg zavartan köhintett.
               </p>
					<p>
                  - Én nem akarok semmit se mondani, de ugy olvastam, hogy Kinában a
                     hittéritők kinaiasan viselkednek, ruházkodnak, fésülködnek... Azt
                     hiszem...
               </p>
					<p>
                  Ujra elhallgatott. Pál megértette. A tapasztalt öreg azt akarta
                     kifejezni, hogy a magyar papnak is idomulnia kell itt a helyi szokásokhoz,
                     különben nem állja ki a versenyt az oláhokkal.
               </p>
					<p>
                  Pali föltekintett az égre. Az ég tiszta volt és fényes, mert a
                     hegyek mögül a nap sugarai még odaverődtek. Aztán letekintett a völgybe, hol
                     már a házak a földdel, a mezők az erdővel összeolvadni kezdtek az esthomályban.
                     Megragadta az öreg ember kezét.
               </p>
					<p>
                  - Benedek uram, nézzen föl, a fényes Mindenségbe. A mi hitünk,
                     menten minden földi salaktól, odaemeli a lelket, az egy igaz Istenhez.
                     Meghalhatok, belepusztulhatok, de én csak az ő imádását hirdetem, tisztán,
                     egyszerüen, az evangéliumi hit tanai szerint, a hogy őseinktől örökül kaptuk.
                     Nézzen oda le, a földi sötétségbe: innen akarom fölemelni népemet a
                     világosságba. Isten engem ugy segéljen!
               </p>
					<p>
                  - Amen! - felelt rá a kurátor, a ki csodálattal szegezte szemét az
                     ifju papra.
               </p>
					<p>
                  A parókiához érkeztek. Ódon, vastagfalu, hulladozó, cseréppel
                     födött ház volt ez, széles tornáccal. Előtte egy kis tisztás, azon két diófa
                     állt. Tulajdonképp udvara nem is volt, mert a házat teljesen kukoricás vette
                     körül. A ház háta mögött mély vizmosás tátongott, melynek partját ölmagas dudva
                     boritotta. Kietlen, elhagyott hely volt ez, mély szomoruság ömlött el rajta, s
                     Pál maga is megdöbbent, mikor legelőször szemtől-szembe állt leendő
                     otthonával.
               </p>
					<p>
                  Az asszonyok ekkor már mind elmaradtak onnan. Pál megkérdezte az
                     okát. A kurátor zavartan köhintett.
               </p>
					<p>
                  - Nem mernek idejönni a Salamonar miatt.
               </p>
					<p>
                  - Salamonar? Mi az?
               </p>
					<p>
                  - Instálom, errefelé ugy hivják a garaboncás diákot.
               </p>
					<p>
                  - De hát mi köze annak az én házamhoz?
               </p>
					<p>
                  - Azt tartják a faluban, hogy éjjel rendesen itt hál a Salamonar.
                     Nyegru Lázár hushagyó kedden, éjjel tizenkét órakor hallotta, mikor a bagoly
                     hétszer huhogott a parókia kéményén. Ez a huhogás izenet volt a
                     prikulicsoknak...
               </p>
					<p>
                  - Mi az a prikulics?
               </p>
					<p>
                  - Instálom, a prikulics gonosz szellem, a mely vagy emberi, vagy
                     állati alakban él a földön és pusztit bennünket.
               </p>
					<p>
                  - És kigyelmed hiszi ezeket a meséket?
               </p>
					<p>
                  - Én nem hiszem, de... de ne tessék elárulni a feleségemnek.
               </p>
					<p>
                  - Hát az asszony hiszi?
               </p>
					<p>
                  - Az asszonyok mind hiszik.
               </p>
					<p>
                  És az öreg kurátor hangjában mély szomoruság rezgett. Simándy
                     szédülni érezte a fejét. Mintha feneketlen mélység tárult volna föl szemei
                     előtt. Már egészen este volt. Az éj már csak nyugat felé volt világos. Simándy
                     sóvár, fájdalmas tekintetet vetett oda: mintha ott tünt volna el a hit. Aztán
                     tekintete visszahullott a földre, s rémülten meredt bele az alaktalan
                     sötétségbe; ez meg a babona.
               </p>
					<p>
                  A férfiak is lassankint eloszladoztak, csak még a kurátor volt
                     hátra, a ki vacsorára és hálásra hivta a papot, mert a parókiát csak tegnap
                     meszelték és rosszul esnék benne az alvás. De Pali nem fogadta el, nehogy
                     akadjon valaki, a ki azt mondja, hogy tán a garabonciás diáktól fél.
               </p>
					<p>
                  Miután kurátoréknál elfogyasztotta tejből és fekete kenyérből álló
                     egyszerü vacsoráját, fölment a házába és gyertyát gyujtott. Első éjszakáját
                     volt itt töltendő. Az egész ház két alacsony szobából állott, középen volt a
                     konyha, nyitott nagy tüzhelylyel, fölötte a kémény füstös torka tátongott. A
                     külső szoba butorzata volt: ágy, faliszekrény, asztal, falóca, két szék,
                     padlója keményre taposott agyag, padmalya mestergerendás. Ágyát már megvetette
                     napközben a kurátorné; két nagy ládája még kipakolatlanul állott. Az egyikben
                     ruhanemüi, a másikban könyvei, képei, emléktárgyai állottak. Fölnyitotta az
                     utóbbinak a födelét, s elkezdett kirakodni. Ott volt utrechti tanárainak
                     arcképe, hollandi és angol acélmetszetek régi mesterek képeiről, albumok, tele
                     külföldi városok képeivel, az utrechti teológiai fakultás fotográfiája... És
                     egyszerre csak keze lehanyatlott... egy percig mozdulatlanul nézett maga elé...
                     ott feküdt előtte Bótai Anikó fakó arcképe, melyet hajdan Utrechtben kapott
                     Bótai Barnabástól.
               </p>
					<p>
                  Hajdan! Ugy van, hajdan. De régen is volt az már, édes Istenem,
                     mintha századok homályán kellene fáradt tekintetének áttörnie, hogy addig az
                     időig érjen, a mikor az utrechti kocsmában hallgatták hárman az éjszaki szél
                     üvöltését... És akkor ez a leány közelebb volt hozzá, mint most, mikor egy
                     ország levegőjét szivják... Vajjon mit csinál? Boldog-e? Gondol-e még rá?... S
                     a leány emléke elemi erővel rohanta meg, arca, hajának szine, hangja, utolsó
                     ruhája, melyet búcsuzáskor viselt, minden-minden egyszerre eszébe jutott e
                     pillanatban, mikor uj otthonának rendezéséhez fogott. Ha ő itt volna, ha ő most
                     itt volna! Bizonyosan a konyhában sürögne s a vacsorára sülő krumplit
                     piszkálná... be-beszaladna, s a tüztől kipirult arcát eléje tartva, meginstálná
                     az édes urát, hogy rakja már el a sok bolond könyvet az asztalról, hadd
                     teritsen.
               </p>
					<p>
                  ...Eh, ostoba! Hát ide hozhatnád azt a leányt? Két szájat erre a
                     kolduskenyérre?
               </p>
					<p>
                  ...Ide? Hisz nem is jött volna ám akkor ide ő se. Maga a püspök
                     megmondta, hogy rá fényes jövő vár, csak türelem.
               </p>
					<p>
                  Remegő kézzel megsimitotta a homlokát, s bevágta a láda tetejét.
                     Ime, első este gondolatban már dezertált innen. Szégyen, szégyen rád, te
                     hitvány, gyönge lélek... álmodni jöttél te erre a helyre?
               </p>
					<p>
                  A gyertya lángja meglobbant, az ablak megzörrent, a nyitott
                     kéményben irgalmatlan sivitással dudálni kezdett a szél. Pali kiment a ház elé;
                     távoli villámlások hasitották az eget és tompa dördülések jelentették, hogy
                     vihar közeledik. Pali gondosan bezárta ablakait, ajtaját, imádkozott és
                     lefeküdt. Csak azt hallotta még, hogy az oláh templomban félreverik a
                     harangokat: a vihar elé harangoztak; aztán elaludt.
               </p>
					<p>
                  És nem hiába mondják az álmot a halál szelid testvérének: ez a
                     szelid testvér elvezette őt ahhoz a leányhoz, a ki a zord testvér karjai közt
                     pihent. Mint mikor egy öreg ember ifjukorát álmodja vissza, oly kellemes
                     érzéssel álmodta meg Pál hollandi életének képeit. Csupa szép és kedves jelenet
                     vonult el az álmodó előtt, valamennyiben ott állt Derry hosszu aranyhajával, s
                     hamvas, gömbölyü, gyermeteg arcának édes mosolyával. Előtte állott az egész
                     hollandi család, barátságos meleg otthonában, nyájas, vidám arccal... Változik
                     a kép. Ők Puskással mennek Baljonékhoz ebédre, s boldogan sietnek céljuk felé.
                     Végig a régi grachton, aztán a fapiacon, majd a Katalin-téren... és még
                     nincsenek ott. Kis sikátorokon rohannak át, mert hisz már nagy késésben
                     vannak... száz meg száz apró utcán, zugon haladnak keresztül és megint a
                     fapiacon vannak... Itt tájékozzák magukat s ujra elindulnak. Egyszerre hosszu
                     tehervonat robog el előttük, meg kell állniok... aztán majd belerohannak egy
                     csatorna vizébe, megint vissza kell fordulniok. Fáradtan lihegnek. Beesteledik.
                     Az utcák ködbe borulnak, elnéptelenednek, a házak egyre összébb szorulnak... a
                     falhoz lapulva nagy kínnal kúsznak át a keskeny közökön. Pál megáll, körülnéz,
                     kiált, tapogat, Puskás nincs sehol. Rémülten belekapaszkodik az esőcsatornába s
                     felkúszik a háztetőre. Keze vérzik, ruhája elrongyosodik: fent van. A köd
                     elmaradt. A háztetők ragyogó holdfényben usznak. Az ott a dóm, az ott az érseki
                     templom... most már tudja az utat. S háztetőről háztetőre ugrálva, egyszerre
                     csak a Baljonék házán van. Üres. Az ablakok összetörve, kifordulva sarkukból.
                     Széltől üzött fehér ködfoszlányok gomolyognak végig a szobákon. A kémények
                     mellé huzódva gazdátlan macskák sikoltoznak. A cserepek és a vakolat éles
                     zörejjel hullanak le a földre...
               </p>
					<p>
                  A meggyötört ifju fölébredt. Homloka, teste csupa viz. Gyertyát
                     gyujt és hallgatózik. Kint tombol a vihar, szakad a zápor, s a vizzel megtelt
                     szakadékban a ház mögött mennydörögve rohan alá az áradat... Istenem, ez a
                     fehér ország királynéjának látogatása...
               </p>
					<p>
                  A tengerből szállt föl a fehér párával a felhőbe... a szél
                     idehajtotta a felhővel... s most itt ostromolja, veri, könnyeivel öntözi a
                     házat, mely megremeg a szenvedélytől, az indulattól... Ez az, ez az, Derry, a
                     ki eljött utána...
               </p>
					<p>
                  Kiugrik az ágyból, neki veti a hátát a falnak, s az ajtóra szegezi
                     tekintetét. Mintha azt várná, hogy egyszerre csak fölpattan, s belép rajta a
                     hollandi kis lány... Az oláh és a magyar asszonyok pedig fölültek ágyukban és
                     keresztet vetettek magukra. Ime, a magyar pap kiüzte hajlékából a garaboncást,
                     s az most a prikulicsokat összeszedve, kitölti mérgét a falun. És sokan
                     szentelt vizzel hintették meg a küszöbüket, hogy ott megtörjön a gonoszok
                     ereje.
               </p>
					<p>
                  S a szegény fiu ott állt és nem tudott segiteni magán. Csak mikor
                     elcsöndesedett a zivatar s derengeni kezdett a hajnal, akkor tért meg az ő
                     nyugalma is. Fölment templomába, s két erős karját ég felé emelve, az imádság
                     szárnyán gyönge szivét is oda igyekezett emelni.
               </p>
					<p>
                  Szegény tudós, bölcs ember, mit érsz a nagy eszeddel, a sok
                     tudományoddal... ott vagy, ahol a tudatlan paraszt a babonájával... neked is
                     megvannak gonosz szellemeid... multad rossz emlékei, melyek följárnak hozzád,
                     mint a pásztorhoz a prikulics, a dráku, a Salamonar, a villi... csakhogy ő
                     együgyü hókuszpókuszai mögé elsáncolja magát és nyugodt, de te, mint a gályarab
                     a tüzes bélyegző nyomát, egész életedben hordod a lelkedbe égetett sebeket...
                     Óh, jaj neked, jaj az intelligens embernek!
               </p>
				</div>
				<div type="chapter">
					<head>
                  V.
               </head>
					<p>
                  A parókia tájáról a kurátor lesarlóztatta a füvet, gyomot, a diófa
                     alá egy nagy cölöpöt ütött, rá asztalt és melléje padot csinált. Simándy
                     ezalatt a második szobát a templomból áthordott padokkal berendezte iskolának,
                     s egy hét mulva már a maga kenyerén élt. A konyhájába bevonult Sára néni, az
                     eklézsia egyik régi harangozójának özvegye, a ki eddig ugy kézen-közön, a
                     jószivü emberek portáján szépen eléldegélt. Ő lett a gazdasszony, főzött,
                     takaritott, s közbe-közbe imádkozott. És alig gomolygott ki harmadszor füst a
                     parókia kéményén, ime megjelentek a fecskék, s bár már másutt raktak fészket,
                     ide jöttek a széles, száraz tornáceresz alá, melyre még tavalyról emlékeztek,
                     hogy a legpompásabb, legbiztosabb hely az egész faluban. Egy reggelen mind a
                     tiz régi fecskefészket tele találta Simándy vidáman csicsergő, kedves lakókkal,
                     s ettől kezdve háza elvesztette sivár, embertelen jellegét. S a falu lakói
                     általában kedvező jelnek vették, hogy a nagy tiszteletben álló madárkák siettek
                     elfoglalni ősi helyüket s áhitattal tekintettek a komoly, ifju papra, a ki
                     kiverte a garabonciást s vissza tudta hivni a fecskéket.
               </p>
					<p>
                  Egy vasárnapon a templomban hosszu fehér szakállu, ráncosképü öreg
                     embert vett észre, a ki a prédikációját nagy figyelemmel hallgatta. A külföldi
                     protestánsok vallásosságáról, hatalmáról és erejéről beszélt. Áttért aztán az
                     erdélyi fejedelmek korára és elmondta a hazai protestánsok küzdelmeit,
                     szenvedéseit s mai állapotát. Hévvel, meggyőződéssel beszélt s hatalmas hangja
                     betöltötte a puszta templomot. Elmondta, hogyan rázta őt föl közömbösségéből,
                     mint egy égi szózat, Hamburgban a kivándorlók zsoltáréneke. S ő haza sietett,
                     ide a félreeső völgybe, hogy a kevés számu hiveket összeszedje és megtartsa a
                     nemzetnek. Szép és dicső dolog egy világbiró nagy nemzetet szolgálni, de
                     mennyivel magasztosabb, lelkesitőbb föladat egy kis nemzetet szolgálni, arcáról
                     a munka verejtékét letörülni, sebeit bekötözni, s lelkét Isten felé
                     vezérelni.
                     Vegyétek ugy, keresztény társaim, hogy mi itt egy régi magyar
                        várnak utolsó ép bástyáját védelmezzük. Tartsunk össze, szeressük egymást,
                        vigyázzunk, őrködjünk, hogy az ellenség erőt ne vegyen rajtunk.
               </p>
					<p>
                  Istentisztelet után az öreg emberekkel összeállt a templom kapuja
                     előtt, a falu dolgait megbeszélni, s minden egyes hivéről adatokat
                     szerezni.
               </p>
					<p>
                  - Vette észre, tiszteletes ur? - szólt a kurátor, - itt volt a
                     funtinelli remete.
               </p>
					<p>
                  - Ki az?
               </p>
					<p>
                  - Egy öreg birtokos ur, itt fent a havasok közt. Ritkán szokott
                     megjelenni. Ugy látszik, az uj pap hirére jött le, mert református ember.
                     Emberkerülő, nem áll szóba senkivel, sok jót tesz, de a köszönetet nem szivesen
                     fogadja. Azt beszélik, a forradalomban hires vitéz ember volt.
               </p>
					<p>
                  Mikor Pál haza ment, a funtinelli remete a diófa alatt a padon
                     várta. A másik diófához két mokány hegyi ló volt kötve.
               </p>
					<p>
                  - Üdvözöllek, öcsém, én Zalathnay Gábor vagyok.
               </p>
					<p>
                  Pali is bemutatta magát.
               </p>
					<p>
                  - A templomban voltam, meghallgattam a papolásodat. Nem vagy
                     közibénk való, nagyon tanult és okos vagy te Garabóra. Meg fogsz te innen
                     szökni, fiam.
               </p>
					<p>
                  Pali szembe állt vele és ránézett.
               </p>
					<p>
                  - Olyannak ismert meg a beszédemből?
               </p>
					<p>
                  - Nem. A szived helyén van és éreztem lelked forróságát. De éppen
                     ezért el fogsz itt senyvedni, mert neked nem ilyen környezet való. Szivósságod
                     elkopik, megtörik, lelked kipusztul, sivatag lesz, lesülyedsz, köznapi fráter
                     lész és akkor majd kereket oldasz.
               </p>
					<p>
                  - Nem ugy, atyám, én készakarva választottam ezt a helyet. Az én
                     lelkemet összetörte a szenvedés, mielőtt idejöttem, s itt fog megujhodni,
                     megacélozódni, összekalapálódni a küzdelemben.
               </p>
					<p>
                  Az öreg ránézett.
               </p>
					<p>
                  - Szenvedés? Gyermek, ne hivd ki magad ellen az eget. Mit tudsz te
                     a szenvedésről? Mit tud a patak pisztrángja a vizek mélységeiről? Mit tud a
                     veréb az ég végtelenségéről? Mit tudsz te az élet örvényeiről? Nézz rám, ki
                     pelyhes állal láttam karóra tüzve apám fejét, láttam megbecstelenitve anyámat,
                     nőmet s valamennyit megölve, két édes, kis gagyogó fiammal együtt...
               </p>
					<p>
                  Pali megdöbbenve nézett rá, Zalathnay lehajtotta a fejét.
               </p>
					<p>
                  - Csodálkozol, hogy e szörnyü emlékekre se fakad könny a
                     szememben... Negyven éve annak. Elsirtam már minden könnyemet... De előbb
                     vérben fürödtem, a lázadók vérében... azután Funtinellibe vonultam, ott
                     kriptába tettem halottaimat és sirtam, sirtam, mig könnyeim patakja el nem
                     apadt. És lecsillapultam. És jó ember lettem. És az Isten megáldott, mert az éj
                     csendjében, mikor az álom tündére szememre ereszkedik, visszalopja szivembe a
                     régi boldogságot... Álmomban minden éjjel két kis buksi fiammal játszom, a
                     medvebőrön hempergünk, orromat, fülemet ráncigálják... Csak néha álmodom azt,
                     hogy megdöbbenek: mert ime nekem olyan hosszu, hófehér szakállam van, a fiaim
                     meg mindig olyan kicsinyek maradnak... Istenem, mekkorák volnának már! Már
                     unokákat ringatnék a térdemen...
               </p>
					<p>
                  Zalathnay fölkelt, föl és alá járt. Végre megállt Pál előtt.
               </p>
					<p>
                  - Nem ezért jöttem. De az az érzés vett rajtam erőt, hogy neked,
                     el kell mondanom mindent. Egy öreg szolgám nagy beteg, azt hiszem, haldoklik...
                     rábirtam, hogy vegyen Urvacsorát. Hozol neki?
               </p>
					<p>
                  - Kötelességem.
               </p>
					<p>
                  - Ebédelj meg, aztán az én két lovamon megyünk. Én majd a
                     tarisznyából eszem.
               </p>
					<p>
                  Alig harangozták a delet, a remete és a pap lóra ültek és
                     nekivágtak a havasoknak.
               </p>
				</div>
				<div type="chapter">
					<head>
                  VI.
               </head>
					<p>
                  Az éjjeli vihar után remek friss volt a levegő az erdőben. A lovak
                     vidám poroszkálással haladtak hegyre föl, völgybe le, áttörtettek vizmosásokon,
                     melyekben még zuhogott a viz, s a két utitárs sokáig nem szólt egy szót sem
                     egymáshoz.
               </p>
					<p>
                  Egy hegytetőn megálltak, lenyergelték, Zalathnay füvet szedett
                     marokra és megcsutakolta az izzadt lovakat. Mindezt szó nélkül. Szembe velük, a
                     másik hegycsucsról valami oláh pásztor botjára támaszkodva nézett le a völgybe.
                     Zalathnay rámutatott.
               </p>
					<p>
                  - Nézz oda, fiam. Az ott az oláh nép története. Századokon át igy
                     néztek le biztos magasból a völgybe, hol azalatt a mi őseinket az ellenség
                     öldöste. S mikor a mi udvarházainkból kipusztultak a lakók, akkor ők leszálltak
                     a hegyekről, beültek a gazdátlan birtokokba, s azt mondták, hogy övék az
                     ország.
               </p>
					<p>
                  Ettől kezdve Zalathnay beszédesebb lett.
               </p>
					<p>
                  - Én nem vétettem soha senkinek. Mindenkivel jól bántam. Miért
                     bántottak engem? Miért irtották ki a családomat? Olyan emberek, a kik csak
                     jóban részesültek tőlem. Engem is csak egy magyar kocsisom önfeláldozó hüsége
                     mentett meg, az utolsó pillanatban. Bár ne mentett volna meg! Nem tapadna annyi
                     vér a kezemhez. Mert rettentő bosszut álltam. Mint bosszuálló angyal dultam az
                     oláhok közt... S az Isten azt mérte rám büntetésül, hogy hosszuéletü legyek,
                     hogy minél későbben láthassam enyéimet ott fent... Megálljunk! Itt pihenni
                     fogunk.
               </p>
					<p>
                  Nemsokára egy tisztásra értek, melyen patak csörtetett végig. Ott
                     ujra lenyergelték a lovakat és legelni bocsátották, aztán lehevertek és
                     vajaskenyeret, gyümölcsöt falatozva, friss havasi forrásvizet ittak rá. Még két
                     pipa is előkerült Zalathnay iszákjából, füstölni kezdtek s hanyatt fekve, a kék
                     eget nézték. Zalathnay lassan a földre eresztette a pipáját és elaludt. Jó
                     sokáig aludt. Arca kisimult és teljesen elvesztette komor kifejezését. Simándy
                     meghatva nézte. Hirtelen, átmenet nélkül fölébredt és felült.
               </p>
					<p>
                  - Sokáig aludtam?
               </p>
					<p>
                  - Elég sokáig.
               </p>
					<p>
                  - Miért nem keltettél föl?
               </p>
					<p>
                  - Nem mertem. Arcán édes derü mutatkozott, s nekem az jutott
                     eszembe, hogy bizonyosan a kis fiaival játszik.
               </p>
					<p>
                  Zalathnay elforditotta a fejét s fölkelt.
               </p>
					<p>
                  - Gyere utánam.
               </p>
					<p>
                  A tisztás egy sarkára vezette, s a bokrokat félrehajtotta. Egy
                     sirdomb látszott kereszttel.
               </p>
					<p>
                  - Itt van eltemetve egy fiatal bécsi diák, a halálfejes
                     légióból.
               </p>
					<p>
                  Körüljárta a sirt, a mely tele volt vadvirággal.
               </p>
					<p>
                  - Különös idők, érthetetlen idők voltak azok. Egy idegen harcol
                     érettünk, a saját honfitársaink pedig föllázadnak ellenünk. Ez a lelkes stájer
                     vagy tiroli gyerek elesik a magyar szabadságért, az oláh pedig, a ki velünk egy
                     tálból eszik, dühödten, vérszomjasan ellene tör. Hej, sok ilyen beszédes
                     sirdomb van itt, szép Erdély-országban, de az élők nem értik meg a halottak
                     szavát... Gyerünk!
               </p>
					<p>
                  Tovább lovagoltak, s most Simándy beszélt, elmondván születését,
                     neveltetését és iskoláztatását. A mint belemélyedt, hangja egyre szaggatottabb
                     lett s végre egészen eltompult. Zalathnay rá nézett.
               </p>
					<p>
                  - Elég volt, fiam, ne folytasd. Emlékeiddel, látom, fájdalmaid
                     visszatérnek. Még fiatal vagy, vigasztalódni fogsz és boldog leszel.
               </p>
					<p>
                  Rekedten felelt Simándy:
               </p>
					<p>
                  - Boldog leszek, remélem, de nem földi értelemben. Én a földtől, a
                     sártól, a rögtől elszakitottam magam, atyám, s csak isteni és nemzeti
                     hivatásomnak fogok élni... Jaj volna nekem, ha nem tudnék elszakadni a
                     földtől!...
               </p>
					<p>
                  Sokáig hallgatagon haladtak odább. Egyszerre csak egy fennsikra
                     értek, zab-, kukorica- és krumpliföldek közé. Funtinellben voltak. Beértek a
                     faluba, a mely rongyos viskókból állott, temploma nem volt. Csakhamar szemükbe
                     tünt a kastély, Zalathnay háza. Egy oldalon mély vizmosás, a többi oldalon
                     magas kőfal vette körül. Olyan volt, mint egy kis vár. Az egyik végén kápolna
                     volt, ennek a kriptájában aludták örök álmukat a Zalathnayak háromszáz esztendő
                     óta: ezek a hős és ingatag, cselszövő és szenvedélyes, vallásos és tivornyázó,
                     nagyeszü és félbolond, vad, marcona, de utólérhetetlenül kedves erdélyi urak,
                     kik a Kelet és Nyugat ott lefolyt nagy harcában oly csodálatosan fönn tudták
                     tartani magukat, megőrizve annyira érdekes individualitásukat. Simándy különös
                     meghatottsággal nézett az oszlopos magas tornácra, szinte várta, hogy
                     csatlósok, apródok futnak elő, megfogni a lovak kantárszárát. Aztán tekintete
                     Zalathnayra esett, fáradt alakjára, ráncos arcára, ősz szakállára: ime a
                     levitézlett nemzetség utolsó sarja, a kinek összes vágya csak az, hogy
                     odategyék a kriptába, ősei mellé... S akkor a ház pusztulásnak indul... köveit
                     széthordják... s bele költözik a bagoly, meg a denevér.
               </p>
					<p>
                  Az istállóból egy oláh kocsis futott elő a lovakért.
               </p>
					<p>
                  - A papnak a lovait is bekötöttem, nagyságos ur.
               </p>
					<p>
                  Zalathnay meglepetve nézett rá.
               </p>
					<p>
                  - Miféle papét?
               </p>
					<p>
                  - Az oláh papét, instálom.
               </p>
					<p>
                  - Hát az mit keres itt?
               </p>
					<p>
                  - Nem tudom, instálom, csak jött és fölment a beteghez.
               </p>
					<p>
                  - Ki engedte meg? - orditotta Zalathnay elvörösödve.
               </p>
					<p>
                  - Instálom, Borka asszony tudja, - szólt a kocsis remegve és
                     elvezette a lovakat.
               </p>
					<p>
                  Zalathnay fölsietett a lépcsőn, Gábor utána. A tornácon egy félig
                     parasztosan öltözködött öreg asszony jött eléje.
               </p>
					<p>
                  - Borka, ki rendelte ide az oláh papot?
               </p>
					<p>
                  - Maga a haldokló, instálom. Az ördög kinozza szegényt és
                     szeretné, ha kiüznék belőle. A haldokló kivánságát nem szabad megtagadni,
                     nagyságos ur.
               </p>
					<p>
                  - Hol az a pap?
               </p>
					<p>
                  - Most ölti föl a misemondó ruháját.
               </p>
					<p>
                  Zalathnay be akart rohanni, ekkor Pál megfogta a vállát.
               </p>
					<p>
                  - Vezessen a beteghez. Ne foglalkozzunk mással.
               </p>
					<p>
                  A ház tulsó oldalán volt a cselédek traktusa, odamentek és
                     beléptek a beteghez, a ki nagyon öreg ember volt.
               </p>
					<p>
                  - György szolgám, ismersz? - kérdé Zalathnay.
               </p>
					<p>
                  A cseléd intett, hogy ismeri.
               </p>
					<p>
                  - Nézd, elhoztam a papunkat, hogy föladja neked az
                     Urvacsorát.
               </p>
					<p>
                  A cseléd Pálra nézett.
               </p>
					<p>
                  - Szenvedek, - nyöszörgé.
               </p>
					<p>
                  - Meg fognak enyhülni kinjaid, figyelj Isten szolgájára.
               </p>
					<p>
                  Borka vánkost tett a beteg feje alá és félig felültette. A nyitott
                     ajtón lassankint több-több cseléd szivárgott be. A folyosón is parasztok
                     voltak, a kik letérdeltek, keresztet vetettek magukra és mormogva
                     imádkoztak.
               </p>
					<p>
                  Simándy magával hozott pakkjából elővette palástját, az
                     ütött-kopott kelyhet, bort töltött bele, s egy tálcán kenyeret szelt. A
                     palástot magára vette, kezét összekulcsolta és fohászkodott:
               </p>
					<p>
                  -
                     Kegyelmes Isten! Téged óhajt és vár a nyomoruság terhe alatt
                        elalélt lélek! Jöjj, óh, jöjj, irgalom Istene, erősitsd és vigasztald a te
                        szegény, beteg szolgádat. Amen.
               </p>
					<p>
                  Itt a bibliát a kezébe vette, égre emelt tekintetét a betegre
                     sülyesztette, s igy szólt:
               </p>
					<p>
                  -
                     Keresztény társam! Óhajtottam, hogy mostani nyomoruságod
                        közepett az Ur szent vacsorájában részesülj és ezáltal lelki vigaszt találj
                        az Istennél. Ime, eljöttem hozzád, mint az én Uramnak, a Jézusnak szolgája,
                        a te óhajtásodra. Kivánom, hogy legyen az Ur szent vacsorájában való
                        részesülésed hitednek erősitésére és lelkednek megnyugtatására.
               </p>
					<p>
                     Jézus érettünk, bünös emberekért halt meg a keresztfán és
                        mikor az ő halálát emlegetjük, ugyanakkor saját bünös voltunkról is meg kell
                        emlékeznünk. Emlékezzél meg te is a Jézus kínos haláláról, de emlékezzél meg
                        egyszersmind arról is, hogy te is bünös ember vagy és neked is szükséged van
                        az Isten bünbocsátó kegyelmére. Jer azért, emeld föl szivedet az Istenhez és
                        imádkozzál.
               </p>
					<p>
                     Könyörülő Isten! a te szent fiad én érettem is szenvedett és
                        meghalt a keresztfán. Bocsásd meg, a mit életemben ellened és törvényeid
                        ellen vétettem, hogy ha betegágyamból a koporsóba kellene is szállanom,
                        lelkem hozzád mehessen, a Krisztus érdeme által megtisztitva,
                        ártatlanul.
               </p>
					<p>
                  A beteg merőn nézett a papra, lassan összetette kezeit és utána
                     mormogta az imádságot. Az imádság után a pap kihirdette a bünbocsánatot és igy
                     fejezte be:
               </p>
					<p>
                  -
                     Az irgalmas Isten készitsen el szent lelke által és tegyen
                        szent fia asztalának méltó vendégévé, amen!
               </p>
					<p>
                  Akkor a kehelylyel és a kenyérrel odalépett a beteghez, s e két
                     szin alatt kiszolgáltatta neki az Urvacsorát. A beteg ezalatt nyugtalanul
                     futkosó tekintettel az ura szemét kereste. De Zalathnay nem nézett rá. Térdre
                     roskadt és ő is fölvette az Urvacsorát. Eszébe jutott, hogy mikor volt az ő
                     házában utoljára magyar pap: a mikor a kisebbik fiát keresztelték. És két nagy
                     könnycsepp gördült végig az arcán.
               </p>
					<p>
                  A pap halkan suttogta, miközben az Urvacsorát osztotta:
               </p>
					<p>
                  -
                     Részesüljetek a Jézus megtöretett testének és kiöntött
                        vérének jegyeiben, mint a bünbocsánat és üdvösség igéretének
                        pecséteiben.
               </p>
					<p>
                  Azután emelt hangon igy folytatta:
               </p>
					<p>
                  -
                     Ime, szenvedő testvérem, megadta az Isten szived kivánságát,
                        hogy részesülhettél a szent vacsorában. Óh, szolgáljon ez hited erősitésére
                        és lelked megnyugtatására, hogy béketüréssel hordozd a rád mért szenvedést
                        és nyugodt lélekkel várjad Isten akaratának rajtad való beteljesedését akár
                        az életre, akár a halálra. Most pedig jer, emeld föl ismét szivedet az
                        Istenhez és imádkozzál:
               </p>
					<p>
                  -
                     Jó Istenem, édes atyám! te vagy nekem egyedüli örökségem, te
                        benned nyugszik meg az én lelkem. Légy áldott, hogy a nyomoruságban is velem
                        vagy, vigasztalsz, bátoritasz és az örökkévalóságba menetelre előkészitesz.
                        Kész vagyok, uram, hozzád menni, mihelyt akarod és Idvezitőmmel én is azt
                        mondom “legyen meg a te akaratod”, de mig e földön éltetsz, adj erőt a
                        szenvedés elhordozására, hogy ne zugolódjam ellened. Mikor pedig elhozod
                        utolsó órámat, atyám! vedd magadhoz lelkemet és dicsőits meg engem te
                        magadnál. Amen.
               </p>
					<p>
                  Itt a pap kis szünetet tartott, aztán kezdé:
               </p>
					<p>
                     Mi atyánk, ki a mennyekben vagy, szenteltessék meg a te
                        neved, legyen meg a te akaratod...
               </p>
					<p>
                  Itt a beteg szeme fölragyogott, keresztet vetett magára s oláhul
                     elmondta hangosan a miatyánkot.
               </p>
					<p>
                  Simándy megvárta, mig szaggatott hangján végigdöcögött az
                     imádságon, akkor kiterjesztette föléje kezeit és elmondta az áldást:
               </p>
					<p>
                     A jó Isten hallgassa meg kérésedet, nyugtassa meg a te
                        lelkedet s adjon testednek megkönnyebbülést a lélek nyugalma által.
                        Ámen!
               </p>
					<p>
                  A szertartás véget ért. A fiatal pap hátra lépett.
               </p>
					<p>
                  - No György, öreg szolgám, - szólt Zalathnay, - megnyugodtál?
               </p>
					<p>
                  Az öreg kétségbeesett tekintetet vetett urára. Kis ideig habozott,
                     aztán halkan igy szólt:
               </p>
					<p>
                  - Én jó gazdám, bocsáss meg öreg szolgádnak... de hallom, a halál
                     kopogtat az ajtón... ne engedd elveszni hiv szolgádat...
               </p>
					<p>
                  - Mit akarsz?
               </p>
					<p>
                  - A tiszteletes ur elvégezte a dolgomat a Dumnezeuval...
               </p>
					<p>
                  Itt megakadt. Majd rekedten folytatta:
               </p>
					<p>
                  - De engem a drak fojtogat... érzem, hogy bennem van... nem enged
                     általmenni az idvesség kapuján... leránt a kárhozatba.
               </p>
					<p>
                  Orditott és kimeresztette szemeit.
               </p>
					<p>
                  - Hozzátok a papot, a kiért küldtem. Ki volt érte Garabón? Pénzt
                     is küldtem vele. Az oláh papot! Hát olyan rosszul bántam veletek? Azt
                     akarjátok, hogy pokolra menjek? Hol a kereszt? A gyertya? A füstölő? Hatalmat
                     vesz rajtam az ördög... Segitsetek!
               </p>
					<p>
                  Hangja zokogásba fulladt... a félelemtől hangosan vacogott a foga.
                     Simándy halálsápadtan nézett a boldogtalanra. Minden kiáltása ugy hatott rá,
                     mint egy baltacsapás a fejére. Már ebben kipusztult a hit és rabjává tette a
                     babona. A saját papja csak olyan ember neki, mint ő maga, legföljebb
                     tudósabb... és föléje magasodik a másik, a ki azt hirdeti, hogy az Isten minden
                     hatalmat az ő kezébe adott... a ki uralkodik az, ördögön, a rossz lelkeken... a
                     ki nélkül nem üdvözülhetsz, ellenben pokolra juthatsz, ha ő akarja. A ki
                     áraszthat rád fehér napokat és elborithat fekete napokkal, a hogy a kedve
                     tartja. S a mint a beteg ott sikoltozott és fetrengett, a fiatal pap előtt
                     feneketlen mélység és mérhetetlen, távolság nyilt meg. Előtte állott az
                     ellenség: Bizánc! A pompa és a külsőségek diadala a lényeg fölött, a babona
                     diadala a hit fölött... Mint a kénköves füst, a földre lapulva kuszik szét
                     közöttünk a bizánci hit, ez az Ázsia miszticizmusával, Egyiptom bűvészetével
                     összekevert kereszténység, mely a szlávok pogánykori hitvilágát is megőrizte...
                     ez a hit, mely bilincsekben tartja a szabad akaratot s az Isten tiszteletét az
                     ördögtől és a gonosz lelkektől való félelemmel tartja fönn. Ez az ördög diadala
                     az Isten fölött! Ezzel a hatalommal mersz szembeszállni, óh gyönge ifju, puszta
                     falu kopott templomoddal, egyszerü imádságaiddal, bibliáddal? A Keletnek üzensz
                     te háborut?... Dacosan rántott egyet a vállán... Eszébe jutott, hogy egykor
                     Botond bárdjával bevágta Bizánc kapuját... és ökle összeszorult, mintha ütni
                     akarna... Aztán nekidült a falnak, mert a feje szédült a mélységes és sötét
                     dolgoktól, melyek fején átvillantak...
               </p>
					<p>
                  Kint megszólalt a csengettyü. A cselédek, a parasztok
                     letérdeltek... Két ministráns gyerek lépett be, füstölővel, gyertyával...
                     Zalathnay az ajtóhoz ugrott, fölegyenesedett, s az a gyilkos düh jelent meg az
                     arcán, melylyel egykor harcba indult, családját megboszulni. És ekkor Simándy
                     szeliden lefogta karjait és félrehuzta.
               </p>
					<p>
                  És jött a garabói oláh pap, kettős kereszttel a kezében és a beteg
                     ágyához közeledett. S a beteg lecsendesedett és rajongással szegezte tekintetét
                     a papra. És a pap elővette nagy könyvét és megszólitván az ördögöt, kiüzéséhez
                     fogott ezen igékkel:
               </p>
					<p>
                  -
                     Megátkozlak téged, a gonoszság és a gyalázat kutforrását, az
                        ellenkezés és galádság kezdőjét és létrehozóját! Megátkozlak téged az égi
                        fényből kitagadott és kevélységed miatt a mélység sötétébe taszitottat.
                        Megátkozlak téged és minden akaratodnak engedő erőt. Megátkozlak téged,
                        tisztátalan lélek, az Istennel, Adonaival, Eloival, a mindenható Istennel!
                        Menj ki és távozz Györgyéből, Isten szolgájából. Megátkozlak téged az
                        Istennel, ki szavával teremtett mindent, ki alkotta a látott és nem látott
                        természetet, ki teremté az embert az ő képére, ki előbb ezeket angyali
                        őrködésével megvédte, ki a magasból vizzel fullasztá meg a bünt, s az ég
                        alatti mélységeket kitárá és a tisztátalanságot cselekvő óriásokat megrontá
                        és ama becstelenek tornyát szétrombolá - és tüzzel és kénnel égeté meg
                        Sodoma és Gomora lakóinak földjét, minek tanujaként füstölög az olthatatlan
                        füst; ki vesszővel elválasztá a tengert és a népet száraz lábbal vezeté át s
                        Fáraó zsarnokot és Isten ellen küzdő hadseregét habok közé temette örökre...
                        Megátkozlak azzal, ki a szelet megdorgálá és lecsendesité a tenger viharát,
                        ki elüzé az ördög seregét.
               </p>
					<p>
                     Félj, fuss, hordd el magad, távozzál, tisztátalan és
                        förtelmes ördög, a ki a mélységből való csalárd vagy és alak nélküli,
                        látható szemérmetlenségre, látható álnokságra; bárhol légy, avagy menj: akár
                        te vagy maga a Belzebub, akár a megrázó, akár kigyó képében, akár vadállat
                        alakjában, akár mint a pára, akár mint a látható füst, akár mint férfi, akár
                        mint nő, akár mint állat, akár mint madár, akár mint éjszakán beszélő, akár
                        siket, akár néma, akár rögtön megrémitő, akár összetörő, akár leselkedő,
                        akár nehéz álomban, akár betegségben, akár tehetetlenségben, akár kacagásra
                        gerjesztő, akár könnyeket okozó, akár bujálkodó, akár kéjes könnyekre
                        fakasztó, akár büdös, akár kivánságos, akár gyönyört adó, akár mérgező, akár
                        szerelemben megőrült, akár csillagokból jósló, akár házi kuruzsló, akár
                        szemérmetlen, akár veszekedő, akár állhatatlan és a hold szerint változó,
                        akár valamely időben visszatérő, akár reggeli, akár déli, akár éjféli, akár
                        késői vagy hajnalhasadti, akár önként lepted meg, akár valakitől küldve
                        vagy, akár váratlanul érkeztél, akár tengerből, akár patakból, földből,
                        kutból, omladékból, sirból, tóból, nádasból, iszapból, völgyből, erdőből,
                        fákból, madarakból, akár dörgésből, akár bányatetőből, vizfürdőből, pogány
                        temetőből, akár a honnan tudjuk, akár a honnan nem tudjuk, akár ismert, akár
                        ismeretlen, akár nem látott helyről: távozzál és költözzél, szégyeld meg
                        magad az Isten keze által alkotott és diszitett képtől.
               </p>
					<p>
                     Félj a megtestesült Isten hasonlatosságától és ne rejtsd el
                        magad Gyorgyéba, Isten szolgájába, mint vasbot, tüzkatlan, pokol és fogak
                        csikorgatása, - lázadásod büntetése vár... Félj! Fuss! Hallgass! Ne térj
                        vissza, se el ne rejtőzzél más tisztátalan lélekkel, hanem térj nedv nélküli
                        puszta, müveletlen földbe, melyen ember nem lakik, csak az Isten látogatja,
                        a ki megöli mindazokat, a kik megsértik és leselkednek az ő képmása után; ki
                        a sötétség láncaival bilincselve adott át a pokolnak téged, a gonoszságok
                        föltalálóját és elkövetőjét - ördög! Mert nagy az Istentől való félelem és
                        nagy az Atya, Fiu és Szentlélek dicsősége, most és mindörökké. Amen.
               </p>
					<p>
                  És a beteg elaludt és arca mosolygott. Simándy megtörölte izzadt
                     homlokát, kézen fogta Zalathnayt és kivonszolta.
               </p>
					<p>
                  - Itt a csatát elvesztettem, - mondá halkan és szomoruan.
               </p>
					<p>
                  - Én meg ezt a világcsaló papot becsukatom, - dörmögött
                     Zalathnay.
               </p>
					<p>
                  Simándy fejét csóválta.
               </p>
					<p>
                  - Az áfuriszálást már Bethlen Gábor fejedelmünk eltiltotta, -
                     folytatta Zalathnay, - s be is csuktak e miatt egy csomó papot.
               </p>
					<p>
                  - De ha a nép lelkének ez kell. Ha ez megnyugtatja, boldoggá
                     teszi, van-e jogom utját állni? A beteg ember, a haldokló ágyánál megszünik a
                     vallási kérdés. S ha a beteg egy utszéli cigányasszonyt hítt volna, hogy
                     ráolvasson: annak se állhattam volna az utját nyugodt lélekkel.
               </p>
					<p>
                  Zalathnay szobájába értek. Az öreg lehevert egy medvebőrrel
                     letakart divánra, Simándy pedig az ablakhoz állt. Hosszu szünet támadt, mind a
                     kettejükben borzongott még az elmult századokból maradt, imént hallott sötét
                     átok.
               </p>
					<p>
                  Végre megszólalt Zalathnay:
               </p>
					<p>
                  - Hallod fiam, eredj te vissza nagy Magyarországra, azok közé a
                     boldog magyarok közé, a kik odaát azt hiszik, hogy ebben az országban nincs
                     semmi baj. A kik nem hallják a düledező végvárak le-leomló falának robaját Mit
                     keressz te itt? Mit akarsz te itt? Fáj a szivem, hogy itt látlak. Mit keres a
                     pálma a jégsivatagon?
               </p>
					<p>
                  Simándy összefont karokkal megállt a vén ember fölött.
               </p>
					<p>
                  - Mikor Pompejit kiásták, a város kapuja mellett találtak egy kővé
                     vált római katonát Egy közönséges, rosszul fizetett közkatonát. Odaállitotta a
                     tisztje, hogy őrizze a kaput. A föld megrendült, a Vezuv elkezdett
                     mennydörögni. Lángoszlopok törtek elő kráteréből, a lakosság menekült. A katona
                     ott maradt őrhelyén. Fekete füst terjedt el a földön, forró hamu esett az
                     égből, a gyilkos forróságu láva sisteregve ömlött alá a hegyről. A katona ott
                     maradt őrhelyén. A láva elboritott minden utcát és emelkedett. A nép egymást
                     gázolva, sikoltozva menekült a katona mellett el, ki a városból. A katona a
                     kapu falának támaszkodott, keményebben megmarkolta a kardját s nem mozdult
                     onnan. Ott halt meg, a parancs, a kötelesség oda szegezte; egyedül ő nem
                     vesztette el a fejét az általános rémületben... Az a római katona én
                     vagyok.
               </p>
					<p>
                  Zalathnay felkönyökölt s néma csodálattal nézte, hallgatta a
                     fiatalembert... Az est árnyai lassankint ráborultak a tájra. Az erdőből halk
                     zugás hallatszott, mintha az aludni térő fák gyöngéden bucsuznának egymástól.
                     Néha valami láthatatlan éjjeli madár éles vijjongása ütődött idáig. Az öreg
                     Zalathnay feje fáradtan lehanyatlott és elaludt... Kis idő mulva megcsendült a
                     kápolna lélekharangja, Simándy fogta a bibliáját és távozott. Éjjel ébredt föl
                     az aggastyán és szolgáinak csöngetett. Az udvaros, a ki ajtaja előtt
                     összekuporodva aludt, bejött égő gyertyával.
               </p>
					<p>
                  - Mit csinál György?
               </p>
					<p>
                  - Meghalt, uram, az örök világosság fényeskedjék neki.
               </p>
					<p>
                  - Hol a magyar pap?
               </p>
					<p>
                  - Imádkozva virraszt a halott mellett, az asszonyokkal.
               </p>
					<p>
                  - Hát az oláh pap?
               </p>
					<p>
                  - A birónál kártyázik.
               </p>
				</div>
				<div type="chapter">
					<head>
                  VII.
               </head>
					<p>
                  Itt a havasok közt télen egyforma fehér minden, tavasszal és
                     nyáron egyforma zöld minden. Az igazi szinpompás, tarka világ csak őszszel
                     kezdődik.
               </p>
					<p>
                  A természet itt akkor öltözködik föl legszebben, mikor meghalni
                     indul.
               </p>
					<p>
                  A rengeteg erdő nagyon lassan hullatja leveleit. A levelek
                     szivósan, sokáig ragaszkodnak az ághoz, az élethez. Először elkezdenek
                     sárgulni, négy-ötféle sárga szint öltenek föl; azután egyrészük átmegy a piros
                     szinbe, a pirosnak tizféle árnyalatába. S a pusztuló őserdőkben ilyenkor a
                     legélénkebb, a vérvörös szin az uralkodó. Mellette vannak még zöld, sárga és
                     fekete foltok. Azt hiszed, tündérkertben jársz, pedig itt nem tündérek üzik
                     pajzán játékukat, hanem a halál járkál nehéz léptekkel.
               </p>
					<p>
                  Ez időtájt kelt utra Simándy a kurátorral, egy jól megrakott
                     szekéren Baltavár felé, mely a hozzájuk legközelebb eső kis város volt. A
                     kurátor a kukoricáját vitte eladni, Simándy pedig fölhasználta az alkalmat,
                     hogy egy kicsit emberek közé menjen, s egy láda könyvet, melyet a püspök
                     küldött neki, a városban átvegyen. Gyermekes öröm fogta el, mikor egy csomó,
                     szép sorban álló kőházat megpillantott, s egész élvezettel sörözött a vasuti
                     állomáson, nézve, hogy robognak be prüszkölve a vonatok. Azután elment a
                     vásárra, s a vidékbeli néppel beszélgetett, majd pedig beült a cukrászdának
                     nevezett kávéházba s kéjjel szürcsölte a rossz feketekávét, melyet egy
                     kisasszony eléje tett, s megelégedéssel hallgatta egy környékbeli gazdasági
                     gyakornoknak ugyanezen kisasszonynyal folytatott együgyü és érdektelen
                     fecsegését.
               </p>
					<p>
                  Szinte röstellte, mikor rajtakapta magát azon, hogy jóleső érzés
                     tölti el. Hát már annyira elközönségesedett volna, annyira elunta volna magát,
                     hogy ilyen semmiségeken is szórakozik? Szidta magát, mint gyönge karaktert s
                     egyszerre üresnek találta az egész kis várost és ostobának a kávéházi
                     környezetet.
               </p>
					<p>
                  Éppen fizetni készült, mikor két nő lépett a kávéházba. Anya és
                     leánya. Fekete volt mind a kettő. Az anya nem öreg, de koravén, mint a román
                     nők általában. A lány ugyanabból a fajtából volt, mely hamar érik, de hamar el
                     is hervad. Most kezdett még csak érni. Hollósötét haja franciásan volt
                     föltüzve, nagy, fekete szemei kacér kiváncsisággal jártak körül, s ha beszélt,
                     éles, hófehér fogai csak ugy villogtak. Elegáns uti ruhája csak ugy feszült
                     rajta. Simándynak - nem tehetett róla, - örömet okozott a nézése. Mikor a lányt
                     nézte, talán nem is rá gondolt, hanem azokra a rég elmult időkre, mikor még ő
                     is hallgatta az uri ruhák suhogását...
               </p>
					<p>
                  A hölgyek fagylaltot rendeltek, s mikor nem kaptak, ezen franciául
                     fejezték ki megbotránkozásukat. Utána jegeskávéval tettek kisérletet. Mikor ez
                     se sikerült, hideg kávét rendeltek habbal s egy csomó süteményt hozzá, de
                     mindent rossznak és állottnak találtak. A mama francia és német szavakkal
                     kevert román nyelven a nagyszebeni és tusnádi kosztot dicsérte, a lány azt
                     emlegette, hogy Bukarestben minden olyan finom, mint Párizsban, s nekik a
                     leánynevelő kolostorban olyan francia szakács főzött, a ki azelőtt a királyi
                     udvarnál szolgált. Azután egy három nap előtt lezajlott nagyszebeni bálról
                     merültek szapora beszélgetésbe, de ezt már románul, s a lány különös
                     elragadtatással beszélt a katonatisztekről, mint figyelmes gavallérokról és
                     fess keringő-táncosokról. Simándy azt is megtudta, hogy a szebeni ezredet
                     nemrég hozták haza Bécsből, s ez nagyban fokozta a tisztikar nimbusát.
               </p>
					<p>
                  A két nőt a beszélgetésből egy-egy parasztembernek a belépése
                     zökkentette ki. Ezek egy-egy kupica pálinkát fölhajtani jöttek. Ilyenkor a lány
                     mindig elfintoritotta az arcát és zsebkendőjét az orra alá tartotta.
               </p>
					<p>
                  - Jaj, mama, ha meggondolom, hogy mi vár rám otthon, kétségbe
                     vagyok esve. Ez a parasztszag, a mely megcsap, keservesen emlékeztet jövő
                     életemre.
               </p>
					<p>
                  - Ne légy hálátlan, Florica! Két télen nevelkedtél Bukarestben,
                     kimulattad magadat elégszer Szebenben és Tusnádon. Ideje, hogy haza gyere. Hát
                     nekünk ne legyen benned semmi örömünk?
               </p>
					<p>
                  A lány nagyot sóhajtott.
               </p>
					<p>
                  - Azt látom, hogy a papának szép összeköttetései, nagy protekciói
                     vannak s azt mégse tudja kivinni, hogy abból az utálatos fészekből jobb helyre,
                     valami városba tegyék át.
               </p>
					<p>
                  - Hadd el, több jövedelmünk van itt, mint akárhol másutt...
               </p>
					<p>
                  - Csak legalább a zongorám hamar megjönne.
               </p>
					<p>
                  A mama nemsokára csengetett és román arannyal fizetett. A
                     fölszolgáló kisasszony odahozta Simándyhoz, megkérdezni, hogy jó pénz-e? A lány
                     ekkor emelte tekintetét Pálra, s Pál ugy érezte, hogy ebben a tekintetben
                     lenézés van. A gazdag oláh lány rögtön tisztában lehetett vele, hogy ez egy
                     szegény kálvinista pap s a szerint rendezte be tekintetét. Pál elpirult,
                     fizetett és otthagyta a kávéházat.
               </p>
					<p>
                  Odakint azonban elröstelkedett. Miért nézte volna le őt a leány?
                     Van-e joga hozzá? Van-e oka rá? Honnan veszi ő ezt az ostoba gondolatot?
                     Iszonyuan haragudott magára, hogy ilyen együgyünek kellett magát találnia.
                     Szinte kedve lett volna visszamenni és megmondani nekik: nem olyan egyszerü,
                     Kolozsváron soha tul nem járt falusi pappal van ám dolguk. Ezért az utolsó
                     gondolatért aztán még jobban haragudott magára. Hát miért volna abban restellni
                     való, ha valaki nem járt tul Kolozsváron?
               </p>
					<p>
                  Mikor este hazament a
                     Brassó városához
                   cimzett fogadóba, Benedek kurátor uram, a ki szerencsésen eladta
                     a kukoricáját, azzal fogadta:
               </p>
					<p>
                  - No, tiszteletes uram, szerencsével jártam, mert még fuvarom is
                     akadt hazafelé.
               </p>
					<p>
                  - Kicsoda?
               </p>
					<p>
                  - Az oláh papnénak és a lányának a podgyásza.
               </p>
					<p>
                  - A garabói oláh papné, meg a lánya?
               </p>
					<p>
                  - A’ bizony. Most jöttek haza Romániából.
               </p>
					<p>
                  - Egy lilába öltözködött időses asszony és egy szürkeruhás fiatal
                     lány?
               </p>
					<p>
                  - Az. Ösmeri őket?
               </p>
					<p>
                  - Nem. Csak a kávéházban láttam. És elfogadta a fuvart?
               </p>
					<p>
                  - Nem egészen, ugy félig. Mert azt mondtam nekik, hogy a papommal
                     vagyok itt, s ő neki is lesz még beleszólása.
               </p>
					<p>
                  Pali homloka ráncba huzódott.
               </p>
					<p>
                  - Hát csak fogadja el, kurátor uram.
               </p>
					<p>
                  - Ugy-e, azért megférünk mi ketten a szekéren?
               </p>
					<p>
                  - Nem. A könyves ládámat tegye föl. Én majd haza megyek
                     gyalog.
               </p>
					<p>
                  - Gyalog? Azt csak nem engedhetem, tiszteletes ur.
               </p>
					<p>
                  - Én pedig nem mehetek az oláh pap podgyászos szekerén.
                     Megértette?
               </p>
					<p>
                  - Meg. Igenis. De nagyon.
               </p>
					<p>
                  Azzal égő pipájának lecsukta a kupakját, az egész készséget
                     zsebretette s fölment a korcsma ebédlőjébe. A garabói papné és leánya ott
                     vacsoráltak. A kurátor egész illedelemmel odalépett:
               </p>
					<p>
                  - Instálom, tisztelendő asszony, nem vihetem Garabóra a
                     podgyászt.
               </p>
					<p>
                  - Miért?
               </p>
					<p>
                  - Hát ugy határoztuk a tiszteletes urral, hogy magunknak is van
                     egy kis cók-mókunk, a két lovam nem igen bir el többet, mint ezt, meg
                     kettőnket.
               </p>
					<p>
                  - Ezt a papja nélkül is tudhatta volna.
               </p>
					<p>
                  - Tudtam én azt, instálom, de nem voltam benne bizonyos. De most,
                     hogy a tiszteletes urral beszéltem, egészen tisztába vagyok vele.
               </p>
					<p>
                  - Hát most, késő este, hogyan keritünk szekeret a pakkunknak?
                     Magunknak is csak nagynehezen kaptam fiakkert.
               </p>
					<p>
                  - Majd én megpróbálok szerezni egyet, - ajánlkozott Benedek uram,
                     - hiszen szekeret könnyebb kapni, instálom, mint hintót az asszonyságok
                     számára.
               </p>
					<p>
                  - Próbálja meg, barátom, kap majd borravalót.
               </p>
					<p>
                  Benedek uram csavart egyet a bajuszán.
               </p>
					<p>
                  - Nem ismer engem a tisztelendő asszony? Én vagyok a kurátor. A jó
                     szó az irányadó nálam, nem a borravaló. Majd visszajövök. Jó egészséget
                     kivánok.
               </p>
					<p>
                  - Milyen büszke nép! - szólt a lány, ujra beparfümirozva
                     zsebkendőjét.
               </p>
					<p>
                  - Ugyancsak kellemetlen dolga lenne az apádnak, ha ennyi esze
                     volna a parasztjainak.
               </p>
					<p>
                  Egypár perc mulva ujra beállitott Benedek uram.
               </p>
					<p>
                  - Rendben van a dolog.
               </p>
					<p>
                  - Van fuvaros?
               </p>
					<p>
                  - Nincs, de lesz. Ha nem hozok reggelig, magam viszem Garabóra a
                     tisztelendő asszony podgyászát.
               </p>
					<p>
                  - No, ugy-e, hogy elbirják a lovai?
               </p>
					<p>
                  - El, mert ebben az esetben a tiszteletes ur gyalog megy
                     haza.
               </p>
					<p>
                  - Ej ha, de udvarias ember. Pedig apád azt irta róla, hogy egy
                     vad, visszavonult remete, a ki gyülöli a világot.
               </p>
					<p>
                  Benedek uram az első mondatra felelvén, igy szólt:
               </p>
					<p>
                  - Nem ugy van, könyörgöm, mert a tiszteletes ur semmi áron nem
                     akarja, hogy én a fuvartól elessem. Én pedig nem akarom, hogy ő gyalog menjen
                     haza. Ebbe’ hát össze vagyunk még egy kicsit külömbözve.
               </p>
					<p>
                  Florica fehér fogait egy körtébe meritve szólt:
               </p>
					<p>
                  - De hát hijjuk meg azt a szegény fiut a mi kocsinkra, a bakon
                     pompás helye lesz. Kend pedig vigye a podgyászunkat.
               </p>
					<p>
                  Benedek uram kettőt köhintett.
               </p>
					<p>
                  - Bajos, instálom. Nagyon bajos. Mert a mi papunk aligha ül föl az
                     oláh papné bakjára, ha már a bagázsiás kocsija se kell neki.
               </p>
					<p>
                  (Benedek uram addig diplomatizált, mig végre kikottyantotta az
                     egész tényálladékot.)
               </p>
					<p>
                  - Ugy? - szólt dühösen a papné, - hát akkor pusztuljon innen,
                     szemtelen paraszt.
               </p>
					<p>
                  Benedek uramnak egyet villant a szeme, de nem szólt. Csak föltette
                     a sipkáját, kivette alvó pipáját, a nadrágján végigrántott gyujtóval
                     rágyujtott, négy-öt füstfelhőt fujt, ezzel szélnek eresztette a mérgét. Aztán,
                     miután magaviseletével bebizonyitottnak vélte, hogy nem imponálnak neki,
                     csöndes hangon megszólalt:
               </p>
					<p>
                  - Jó, jó, tisztelendő asszony; de azért kocsi lesz, mert
                     megigértem.
               </p>
					<p>
                  Ezzel köszönés nélkül eltávozott.
               </p>
				</div>
				<div type="chapter">
					<head>
                  VIII.
               </head>
					<p>
                  Simándy a korcsmaszin alatt hált, Benedek uram kocsijában.
                     Hajnalban a gazda fölkeltette, s jelentette neki, hogy indulnak. A papné
                     podgyászának szerzett egy becsületes fuvarost, természetesen magyar embert,
                     mert különösen a papné goromba szavai után érezte, hogy a pap pénzét azért is
                     magyarnak kell juttatnia.
               </p>
					<p>
                  Félhomály volt még, mikor a csengős lovakkal kihajtottak az
                     állásból s az alig ébredező kis városon áthaladva, nekivágtak a távoli
                     havasoknak. Virradat felé egyre hidegebb lett, s Benedek uram ugyancsak
                     takargatta a papját ködmennel, lópokróccal, hogy meg ne vegye az őszi hajnal
                     fagyos hidege... Mikor a városból az egyenes, köves utra kiértek, szépen
                     elbóbiskoltak mind a négyen: a két ember és a két ló. Igy ballagtak a szentpáli
                     csárdáig. Ott kezdődött a járhatatlanabb, kanyargós, sáros hegyi ut. Innentől
                     kezdve Benedek uramnak, meg a két lónak ébren kellett lennie, a pap
                     szundikálhatott tovább. Benedek uram tehát leszállt, székely abrakot adott a
                     lovainak, a mi abból állt, hogy sörényüknek a homlokukba lógó cafatjain
                     jókorákat rántott, megrázta a négy lőcsöt, megnézte a kerékszöget, s jelentette
                     a papjának, hogy minden rendben van, Isten nevében fölhághatunk a
                     havasokra.
               </p>
					<p>
                  Pali pedig fölnézett a sötétségbe burkolt hegyóriásokra, melyeknek
                     hallgatag tömege mögött kelőben volt a nap és aztán visszanézett az elhagyott
                     sikra, melynek lebegő, könnyü páráit a pirkadás első sugarai már megaranyozták.
                     Előtte fagy és homály, mögötte melegség és fény. Egy kis borzongás futott végig
                     rajta. Szörnyü elhagyottnak érezte magát, a szivén át-átnyilalt valami névtelen
                     fájdalom. Mi várja őt ott, a hová megy? Még csak egy hű kutya se fut eléje
                     nyájas ugrással. És ekkor eszébe jutott: hátha visszafordulna? Mit érne vele?
                     Ott sincs neki senkije. Idegen embertömegek. Közömbös sokaság. Hajtson, kurátor
                     uram! Gyerünk haza. S nekivágtak a hegy egyik messziről tátongó szakadékának és
                     elnyelte őket a homály...
               </p>
					<p>
                  Ugyanakkor a baltavári fogadó egyetlen tisztességes
                     vendégszobájában Todorescu Florica, gömbölyü két karját anyja nyaka köré fonva,
                     könyörgött neki, hogy hagyja még egy kicsit aludni. De az anyja nem hagyta
                     békén, mert a fuvaros már egy félórája türelmetlenkedett a tornácon, hogy a
                     pakkokat fölrakhassa. A szép Floricának kénytelen-kelletlen föl kellett kelnie,
                     mert a ládák és kofferek a szobájukban voltak. Egy vörös pongyolát vett föl, s
                     miközben anyja a haját kezdte fésülni, bejött a fuvaros a háziszolgával.
               </p>
					<p>
                  - Megálljon csak, - szólt Todorescuné, - kicsoda maga?
               </p>
					<p>
                  - Én instálom, Gál András, helybeli polgár vagyok.
               </p>
					<p>
                  - Magát Benedek uram, a kurátor fogadta föl?
               </p>
					<p>
                  - Igenis, instálom.
               </p>
					<p>
                  - Hát ő hol van?
               </p>
					<p>
                  - Ő még kora virradatkor elindult haza a garabói magyar
                     pappal.
               </p>
					<p>
                  - Ki áll jót azért, hogy nekünk semmi holmink el nem vész?
               </p>
					<p>
                  - Én magam, könyörgöm. Házam is van, földecském is van, keresheti
                     rajtam a tisztelendő asszony nyugodtan, ha elveszitek valamit.
               </p>
					<p>
                  - Nyolc darab.
               </p>
					<p>
                  - Majd megszámlálom, instálom.
               </p>
					<p>
                  Gál András gazda óvatosan átvett mindent, mindenről megkérdezte,
                     hogy mi van benne, mert ha netán valamelyikben üveg volna, jobban kellenék rá
                     vigyázni. Azután ajánlta magát és elment.
               </p>
					<p>
                  A hölgyek alája gyujtottak a szamovárnak és teát főztek. Florica
                     lassan felöltözött, kis prémes bundát vett magára s kiment a tornácra.
                     Végiglátott a kelő naptól bearanyozott kis városon, s kitágult tüdővel szivta
                     magába a friss levegőt. Aztán leszaladt a kertbe s az őszi virágokból szép
                     bokrétát kötött. A cipője egészen átnedvesedett, ugy, hogy tiszta harisnyát
                     kellett huznia. A leány dideregni kezdett, de két csésze forró tea
                     helyreállitotta. Csak kissé sápadt volt az arca. Anyja melléje állt és
                     gyöngéden simogatta.
               </p>
					<p>
                  Todorescuék nagyon szerették a lányukat, s a világ minden kincsét
                     ráköltötték volna. Todorescu, a garabói pap, nem volt szegény ember. A
                     szétszórt havasi községben nagyon sokan laktak, s az oláh pap ezerféle módon
                     meg tudta adóztatni a népét, mely különben is valóságos rajongással viseltetik
                     a pópája iránt. A pap a népnek nemcsak a hitét, hanem a babonáját is szolgálja,
                     s ha a hit gyengén fizet, annál dusabban kamatozik a babona. Az oláh a beteg
                     marhája ügyében is a papjához fordul. Az oláh a jószága ellopását nem a
                     csendőrségnél, hanem a pópánál jelenti be, a ki a vasárnapi szent beszédbe
                     szőve, átokkal sujtja a tolvajt, ha ennyi meg ennyi idő alatt nem jelentkezik.
                     Az oláh maga, a papja tudtán kivül, nem is mer az Istenhez fordulni és pláne a
                     paphoz fut segitségért, ha az ördöggel és a rossz szellemekkel van bajban.
                     Mindez fokozza a pópa jövedelmét.
               </p>
					<p>
                  Ezenkivül Todorescunak nagy összeköttetései voltak a nagyszebeni
                     metropolitánál, honnan, mint rebesgették, tetemes segitséget kapott. Sőt a
                     nemzeti komitéban is voltak barátai, s igy sikerült neki ahhoz jutni, hogy
                     Florica ingyen alapitványi helyen nevelkedjék Bukarestben és Nagy-Szebenben.
                     Todorescu azonban megelégelte már leánya távollétét, s haza rendelte, mert
                     attól félt, hogy hirtelen férjhez is megy, mielőtt az ő apai szive kellőképp
                     kigyönyörködte volna magát benne.
               </p>
					<p>
                  Igy tartott hazafelé tizenhatéves korában Florica. S mivel egy
                     nappal hamarább érkeztek, mint irták, Todorescu nem jöhetett eléjük, sőt még
                     csak kocsit se küldhetett Baltavárra.
               </p>
					<p>
                  A rozoga baltavári fiakkerben hátradőlve, a szép leány nem
                     foglalkozott a mával, a jelenvaló környezettel, hanem az elmult napok, hetek,
                     hónapok emlékeinek élt. Eszébe jutott a bukaresti kolostori vizsga, hol a
                     kitünőbb tanulók, köztük ő is, a jelenlevő román királyné saját kezéből Carmen
                     Sylva műveit kapták meg. Lelkében zsongott emléke a vizsgai kirándulásnak
                     Costanzába, a Fekete-tenger mellé, hol a tirgovesti kadétiskola növendékei bált
                     rendeztek a bakfisok tiszteletére. Eszébe jutott, mikor már a mamával hazafelé
                     jött, mulatozásuk Sinaiában, majd nyaralásuk Tusnádon, előkelő bojár
                     társaságban s őszi tartózkodásuk nagy-szebeni rokonaiknál, hol különben Florica
                     szintén több évig járt iskolába. S halkan dudolva, lábával és kezével jókedvüen
                     verte a remek Strausz-féle keringők taktusát, mely a szebeni tisztikar
                     mulatságáról maradt meg fülében. Mindez sokkal inkább elfoglalta, semhogy
                     eszébe jutott volna körülnézni és észrevenni, hogy kocsijuk kidöcögött a
                     verőfényes lapályról, s immár a nagy hegyek sötét árnyékot vetnek utjára.
               </p>
					<p>
                  Gál András uram pakkos szekerét elérték, el is hagyták s ekkor
                     történt meg rajtuk, valami átkozott girbe-görbe köves uton, hogy a kocsi egyik
                     kereke összetörött és ők megrekedtek.
               </p>
					<p>
                  A fiakkeres oláhul jajgatott és magyarul káromkodott. E mellett a
                     fületövét vakarta, de segiteni nem tudott. Kifogta a lovait, béklyóba kötve
                     kicsapta legelni, ő maga meg pipára gyujtott s az árok szélére ült, mondván,
                     hogy majd megsegit a jó Isten.
               </p>
					<p>
                  A jó Isten csakugyan küldött is segitséget, Gál András uram
                     képében, a ki egy óra mulva utolérte őket, mikor a papné már kezeit tördelte,
                     hogy mi lesz velük ebben a vad rengetegben.
               </p>
					<p>
                  A fuvaros apróra megnézte a hibát.
               </p>
					<p>
                  - Ezt összeeszkábálni nem lehet, ehhez kovács kell. Ne tessék
                     busulni, tisztelendő asszony, azért van feje az embernek, hogy gondolkozzék
                     vele.
               </p>
					<p>
                  S elhallgatott egy darabig. Mutatta, hogy ő ugy tesz, a hogy
                     beszél: gondolkozik a fejével.
               </p>
					<p>
                  - Én a podgyászt itt le nem rakhatom, hogy a dámákat tovább
                     vigyem, mert nincs a ki vigyázzon rá. Hanem, frátye, - szólt a fiakkereshez, a
                     ki áldott nyugalommal hevert a fűben, - aló mars, ülj föl a lovadra, eredj a
                     garabói tiszteletes ur után és mondd el neki, meg Benedek uramnak a dolgot,
                     majd ők tudnak segitséget. Frissen járj!
               </p>
					<p>
                  A fiakkeres csakugyan fölkapott a lovára és elporoszkált. Gál
                     András pedig elővette a szalonnáját és kenyerét s jóizüen falatozni kezdett. A
                     papék nyugalma is megjött, letelepedtek a fűre és süteményt ettek. Gál uram
                     előkeresett a holmijából egy korsót, s nagy illemtudással üde, kristálytiszta
                     vizet hozott nekik.
               </p>
					<p>
                  Florica kellemes meglepetéssel nézett az egyszerü emberre.
               </p>
					<p>
                  - Ihatik kisasszony bátran. Én még nem ittam belőle, - szólt Gál
                     uram, félreértve a leány mozdulatát.
               </p>
					<p>
                  A papné ugy vélte, hogy illik vele konverzációt kezdeni.
               </p>
					<p>
                  - De vajjon a garabói magyar pap küld-e nekünk segitséget?
               </p>
					<p>
                  Gál András furcsán nézett rá.
               </p>
					<p>
                  - Hogy küld-e? Már mér’ ne küldene?
               </p>
					<p>
                  - Azt mondják, embergyülölő.
               </p>
					<p>
                  - Nem lehet az, tisztelendő asszony, akkor a hivei nem
                     szeretnék.
               </p>
					<p>
                  - Hát szeretik?
               </p>
					<p>
                  - Apjuk, papjuk, tanitójuk, barátjuk egyszerre. Nagyon
                     elpálinkásodott ember lehet, a ki nem szereti.
               </p>
					<p>
                  Florica ásitott. Gál uram odébb ment.
               </p>
					<p>
                  - Miféle fráter lehet tulajdonképp ez a pap? - kérdé a leány.
               </p>
					<p>
                  - Valami kétségbeesett éhenkórász, földhözragadt közönséges
                     félparaszt alak lehet, s nagyon meglepne, ha igaz volna, a mit ez a paraszt
                     beszél róla, - szólt a papné, - mert Garabóra ugyan nem jön másfajta, csak
                     olyan elzüllött, mindenünnen kikopott vén káplán. A régiek mind ilyenek voltak.
                     Csak akkor jutottak egy-egy jó falathoz, ha mi megkönyörültünk rajtuk. Alig van
                     egypár hivőjük, az is mihozzánk jár templomba. Én nem is tudom, hogy apád miért
                     nem intézkedik, hogy a nagy kőtemplomukat adják át nekünk... Háromezren fölül
                     vagyunk s fatemplomunk van csak.
               </p>
					<p>
                  - Társaság van?
               </p>
					<p>
                  - No, szép társaság. Örülök, ha nincs. Ha néha egy-két pap eljön a
                     szomszédból s ott tanyázik, kártyázik, iszik két-három napig... Isten ments meg
                     tőle. Csak azért nem szólok ellene, mert az apádnak ez az egyetlen
                     szórakozása... kivált mikor te se voltál itthon.
               </p>
					<p>
                  - De a faluban nincs senki?
               </p>
					<p>
                  - Senki. Éppen senki.
               </p>
					<p>
                  A leány elgondolkozva nézett maga elé. Most először tolakodott be
                     egy kissé a multak kedves emlékeibe a jelen vigasztalan képe. Egyet sóhajtott
                     és búsan szólt:
               </p>
					<p>
                  - Mivel fogom én itthon tölteni a telet?
               </p>
					<p>
                  Az anyja megcsókolta.
               </p>
					<p>
                  - Hát nem öröm az neked, hogy végre a szüleiddel vagy? Abban a
                     házban, melyben születtél?
               </p>
					<p>
                  A leány visszacsókolta az anyját.
               </p>
					<p>
                  - Igaza van, mama. De azért mégis ugy beszél, mintha az én
                     leányiskolai olvasókönyvemből lesné ki... Aztán meg ne vegye rossz néven, hogy
                     egy kicsit sajnálom a vidám társaságot.
               </p>
					<p>
                  - Majd megszokol itthon. Csak apádnak el ne áruld a
                     kedvetlenségedet.
               </p>
					<p>
                  - Óh, Isten ments, kimélni fogom a papa érzékenységét.
               </p>
					<p>
                  A fiakkeres a szelistyei csárdánál utolérte Simándy szekerét és
                     előadta a bajt. Benedek gazda kedvetlen képet vágott a dologhoz, hogy végre is
                     neki kell hazavinni a papékat, s haditanácsot tartott Simándyval. Aztán a
                     kocsin lévő terüt lerakták a korcsmában, a szekérre szalmából jó ülést
                     csináltak, pokróccal leteritették s Benedek igy visszament értük. Simándy a
                     korcsmánál volt fölülendő a szekérre.
               </p>
					<p>
                  Lent, a baleset szinhelyén a két magyar először is egy fiatal fát
                     szántalp gyanánt a törött kerék helyébe kötözött, hogy a fiakker azzal
                     visszamehessen Baltavárra, aztán besegitették a hölgyeket a kocsiba, s
                     megindultak.
               </p>
					<p>
                  - Hát a papját hová tette, kurátor uram? - kérdé nyájas,
                     leereszkedő hangon Todorescuné.
               </p>
					<p>
                  (“Kurátor uram!” - mormogá Benedek - “nagyon szép, az este
                     még
                     szemtelen paraszt
                  . Szép tőle, legalább azt mögböcsüli, a ki a bajából
                     kisegiti.”)
               </p>
					<p>
                  - Hát bizony a tiszteletes ur ott vár ránk a szelistyei csárdában,
                     - folytatta hangosan.
               </p>
					<p>
                  - Képzelem, dühös volt.
               </p>
					<p>
                  - Mér’ lett volna dühös? Magyar ember szivesen segit azon, a ki
                     bajba’ van; hát még, ha hozzá pap is.
               </p>
					<p>
                  A papné nem beszélgetett tovább.
               </p>
					<p>
                  Dél felé járt, mire a szelistyei csárdához fölkaptattak. A papné
                     is, a leánya is rosszul voltak már a döcögéstől, melyet a fédertelen kocsin
                     elszenvedtek, s annak az óhajuknak adtak kifejezést, hogy itt pihenni és
                     ebédelni szeretnének.
               </p>
					<p>
                  - Lehet, - felelt kurtán Benedek uram, s a korcsma elé hajtva,
                     lesegitette a hölgyeket és aztán lovainak kifogásához látott. Azokra is ráfér
                     egy kis pihenés.
               </p>
					<p>
                  A csárda szomoru, düledezett, ferde épület volt, mintha ugy vágták
                     volna oda a hegyoldalhoz. Nem volt hozzá se udvar, se istálló, se szin, se ól.
                     A küszöbön egy életuntnak látszó kutya üldögélt, mely álmosan, érdeklődés
                     nélkül nézett az ujonnan jöttekre. Minek is érdeklődjék? Jöhet ide, a ki akar,
                     nincs itt mit lopni, tehát nincs mit őrizni, s egy becsületes kutya, a legjobb
                     akarat mellett is, dologtalanul kénytelen napjait lemorzsolni. A kutya mögött
                     csakhamar egy oláh asszony jelent meg, a csárdásné, a ki fölismervén a papnét,
                     kisietett, s kezet csókolt mindkettőjüknek.
               </p>
					<p>
                  A hölgyek bevonultak az egyetlen szobába, melynek ablakai zárva
                     voltak, ellenben egy büdös, füstölgő olajos mécs égett egy szentkép alatt, s
                     egy kicsit könnyitettek a miderükön.
               </p>
					<p>
                  - Tudna nekünk valamit enni adni? - kérdé a papné.
               </p>
					<p>
                  - Kezét csókolom, csak négy tojás van a házamnál, s azt már
                     megrendelte ebédre a garabói magyar pap.
               </p>
					<p>
                  - Hát hol van az a pap?
               </p>
					<p>
                  - Fölment a hegyre.
               </p>
					<p>
                  - Hát hijja le, talán megosztja velünk az ebédjét.
               </p>
					<p>
                  - Hallom, jön is már.
               </p>
					<p>
                  És az asszony kisietett a szobából. Florica az ablakhoz ment és
                     kilesett rajta.
               </p>
					<p>
                  Simándy hosszu messzelátóval a hóna alatt, s kezében egy nagy
                     bokréta erdei virággal, akkor érkezett a ház elé. Kissé ki volt melegedve, s ez
                     a pir merész és okos arcát széppé és érdekessé tette. Kigombolt ingéből csak
                     ugy dagadt ki fehér, erős bikanyaka. Levette a kalapját, s régen nem nyirt
                     szöghaja mint egy sátor hullott homlokára.
               </p>
					<p>
                  A mint a csárdásné kérését megértette, rögtön szólt:
               </p>
					<p>
                  - Mondja meg a tisztelendő asszonynak, hogy a tojás egészen az
                     övék... De nekem adjon egy kancsó vizet, hogy a virágomat bele állitsam.
               </p>
					<p>
                  Mikor a virágjáról gondoskodott, Benedek urammal kiment az utra
                     beszélgetni.
               </p>
					<p>
                  Florica visszafordult az ablaktól.
               </p>
					<p>
                  - Mama, milyen szépen beszél ez a fiatalember románul. Bukarestben
                     sem hallottam szebbet.
               </p>
					<p>
                  - Ne mondd!
               </p>
					<p>
                  - Nem is lehet olyan paraszt, mint te gondolod, mert mikor látta,
                     hogy már itt vagyunk, első mozdulata volt kibontott ingét begombolni és a
                     nyakkendőjét felkötni.
               </p>
					<p>
                  - Lehet, hogy forgott már uri társaságban.
               </p>
					<p>
                  - És ha láttad volna, milyen gyönyörü, izléses bokrétát kötött...
                     S a mint ideérkezett, azonnal vizbe állitotta. Gyöngéd lelkü fiu lehet.
               </p>
					<p>
                  Az asszony megteritette az asztalt s behozta a rántottát;
                     Todorescuné a kézitáskájukból egy kis bort, hideg hust, maradéksüteményt,
                     kenyeret vett elő. Florica megszólalt:
               </p>
					<p>
                  - Mama, hiszen mi tulon-tul el vagyunk látva. Ettől a
                     fiatalembertől elvettük a kocsiját, elvettük az ebédjét. Meghihatnánk
                     legalább.
               </p>
					<p>
                  - Megjegyzem, hogy én nagyon éhes vagyok.
               </p>
					<p>
                  - De én nem. Jut neki is bőven.
               </p>
					<p>
                  - No hát hivd meg, ha kedved tartja.
               </p>
					<p>
                  Az asszony ment és jött a követséggel.
               </p>
					<p>
                  - A tisztelendő ur köszöni a meghivást, de ő már hozzáfogott az
                     ebédjéhez.
               </p>
					<p>
                  Florica megint az ablakhoz ment, megnézni azt az ebédet.
               </p>
					<p>
                  Egészen jó lehetett. Benedek uram leteritett egy pokrócot, s
                     közepébe tette a tarisznyáját. Aztán a tiszteletes urral melléje telepedtek. Az
                     iszákból előkerült egy jókora darab szalonna, fekete kenyér és zöld paprika. A
                     szalonnát megpaprikázták, a paprikát megsózták, s jóizüen fölbicskázták.
               </p>
					<p>
                  Florica azonban az orrát fintoritotta, mikor elmondta az anyjának,
                     a mit látott.
               </p>
					<p>
                  - Hadd el, annak az fejedelmi étel. A magyar, még ha gróf is,
                     akkor is legkedvesebb eledele a szalonna. Parasztnak született ez mind, az
                     bizonyos.
               </p>
					<p>
                  Ebéd után Florica és az anyja heverésztek egy kicsit s a
                     pihenésből Benedek uram kopogtatása zavarta ki őket. Jelenteni jött, hogy be
                     van fogva. A papnénak Simándy okozott egy kis gondot. Remélte, hogy lesz annyi
                     szerénység benne, hogy megvárja Gál András pakkos kocsiját, s azon megy haza.
                     De erről a reményéről csakhamar lemondott, hisz bizonyára örül a szegény feje,
                     ha Todorescuékkal megösmerkedhetik és hozzájuk dörgölőzhetik, hisz ez az
                     egyetlen jó ház itt messze környéken. Utasitotta is a leányát, hogy legyen
                     leereszkedő hozzá, ha kocsijukra ül. Ne igen beszélgessen azonban vele, mert
                     hátha ezt biztatásnak venné arra, hogy járjon a házhoz, s ezt Todorescu aligha
                     szeretné, mert ki nem állhatja ezeket a dölyfös és hideg kálvinistákat.
               </p>
					<p>
                  Florica egy szürke selyem feredsét vett elő kézitáskájukból s
                     turbánszerüleg a fejére csavarta... Pali nem állhatta meg, hogy bámuló
                     pillantással ne adózzon neki, mikor a rozoga korcsma ajtajának keretében
                     megjelent. Meghajtotta magát.
               </p>
					<p>
                  - Simándy Pál, garabói református lelkész vagyok.
               </p>
					<p>
                  A hölgyek üdvözlőleg biccentettek.
               </p>
					<p>
                  - Megengedik, hogy én is kocsijukon foglaljak helyet, Benedek uram
                     mellett.
               </p>
					<p>
                  - Tessék! - felelt a papné és sokat jelentőleg nézett a leányára:
                     ugy-e mondtam, hogy dörgölőzni fog.
               </p>
					<p>
                  A hölgyek felültek, Simándy a ládáját Benedek uram segitségével
                     föltette a saroglyába, a gazda ujra székelyabrakban részesitette a lovait, s
                     azzal a pap és kurátor fölültek az első ülésre - a pap is, Florica nagy
                     csalódására háttal feléjük, pedig a leány eltökélte, hogy ezzel a furcsa
                     koponyáju pogánnyal fogja az ut hátralévő részének unalmát agyonütni. Ő, a
                     Bukarestben előkelően nevelkedett alapitványi kisasszony, nagy mulatságot igért
                     magának ez Isten háta mögött felnőtt medveboccsal való beszélgetésből.
               </p>
					<p>
                  Simándy a legnagyobb nyugalommal elővette hollandi kis fapipáját s
                     rágyujtott. Közbe a kurátorral beszélgetett. A lovak csak lépést haladhattak a
                     rossz uton.
               </p>
					<p>
                  - Unalmas fajankó, - sugta az anyjának Florica, - bosszant, hogy
                     itt a háta közepét bámuljam.
               </p>
					<p>
                  - Ugyan kérlek, nézz keresztül rajta, mintha ott se ülne.
               </p>
					<p>
                  Pali megérezte, hogy róla beszélnek.
               </p>
					<p>
                  - Talán a füst zsenirozza önöket? Arra csapódik.
               </p>
					<p>
                  - Óh nem, - felelt a leány, - csak pipáljon tovább.
               </p>
					<p>
                  - Kényelmesen ülnek? Talán lecsuszott az ülésről a pokróc?
               </p>
					<p>
                  - Nem, nincs semmi baj.
               </p>
					<p>
                  Pali aztán tovább magyarázta a kurátornak, hogy mi a külömbség az
                     erdélyi ősz és a magyarországi ősz közt, hogy ez meg az a fa mióta tenyészik
                     Erdélyben, hogy ez az erdő kinek a tulajdona, mikor lehet kivágni és hogyan
                     lehet ujra ültetni...
               </p>
					<p>
                  Egyszerre csak Florica megszólitotta:
               </p>
					<p>
                  - Mondja csak, uram, hol tanult ön románul?
               </p>
					<p>
                  - Hunyadmegyei fiu vagyok s gyerekkorom óta beszélem a
                     nyelvet.
               </p>
					<p>
                  - S szeret románul beszélni?
               </p>
					<p>
                  - Beszélek, ha muszáj.
               </p>
					<p>
                  - Tehát nem szeret?
               </p>
					<p>
                  - Erre sohase gondoltam. A mikor csak lehet, magyarul beszélek, a
                     mikor nem lehet, beszélem azt a nyelvet, a melyet az adott esetben kell
                     beszélnem, - ha tudom.
               </p>
					<p>
                  - Ugy-e, mi önt föltartóztattuk utjában?
               </p>
					<p>
                  - Nem, kisasszony. A szelistyei csárdában ugyis meg akartam állni,
                     hogy a hegytetőn levő várromokat megtekintsem.
               </p>
					<p>
                  - Miféle várromok azok?
               </p>
					<p>
                  - A Kendyek ősi fészke. Vagy háromszáz év előtt huszonkét napig
                     védték kétszázan magyarok háromezer török ellen. S a védők mind egy lábig
                     elestek.
               </p>
					<p>
                  - Sok ilyen várrom van Erdélyben?
               </p>
					<p>
                  - Nagyon sok, kisasszony, s mindegyikhez véres és szomoru történet
                     füződik.
               </p>
					<p>
                  - S maga ismeri mindezeket a történeteket?
               </p>
					<p>
                  Pali egészen hátrafordult.
               </p>
					<p>
                  - Hogyne ismerném, kisasszony, hisz hazám története ez.
               </p>
					<p>
                  Florica hallgatott egy darabig, aztán ujra kezdte:
               </p>
					<p>
                  - Szereti a virágot?
               </p>
					<p>
                  - Nagyon szeretem, s kora tavasztól késő őszig nincs olyan nap,
                     hogy egy bokrétával ne szedjek a mezőn. Ez az egyetlen kincsem, ezt bőven ontja
                     elém a Teremtő. S ha leülök egy virágos rét közepén, s szivom a föld illatát,
                     szinte hallom a föld lélegzését is és lelkem mint a lepke csapong ide-oda a
                     napfényben. Ez az én legnagyobb élvezetem... boldogságom...
               </p>
					<p>
                  - Nem fájdult még meg a nyaka? - szakitotta félbe Florica.
               </p>
					<p>
                  - A folytonos hátratekintgetésbe?
               </p>
					<p>
                  - Abba. Ugyan forduljon meg egészen és üljön szembe velem.
               </p>
					<p>
                  Simándy megtette. S a két bokréta, melyet mindegyik a kezében
                     tartott, egészen egymás mellé került. És ekkor Simándy elkezdte a lánynak
                     magyarázni a külömbséget a mezei virág és a kerti virág közt. Mennyivel vadabb,
                     bóditóbb, erősebb a mezei virág illata, mint a kerti virágé. A kerti virág már
                     csak olyan, mint a mesterséges parfüm. Megmagyarázta a virágok jelentőségét, az
                     ugynevezett virágnyelvet, elmondta hires emberek és asszonyok kedvenc
                     virágait... Tompa virágregéi közül néhányat...
               </p>
					<p>
                  Florica elnevette magát.
               </p>
					<p>
                  - Jaj, de jó lett volna maga a botanika tanárának! Ha eszembe jut,
                     hogy gyülöltem ezt a tantárgyat! Igazam is volt, oly szárazon adták elő, hogy
                     hallatlan... Higyje el, hogy a rózsát máig se tudom a tulipántól
                     megkülönböztetni...
               </p>
					<p>
                  - Hol járt iskolába?
               </p>
					<p>
                  - Szebenben és Bukarestben.
               </p>
					<p>
                  - Bukarestben? - s a fiu hangja egyszerre elvesztette
                     melegségét.
               </p>
					<p>
                  Ránézett. Oly szép volt a lány. Föl volt villanyozva s nagy fekete
                     szemei ragyogtak. És ő érezte, hogy egyszerre távolodik tőle... ez is Keletről
                     hoz müveltséget, oda megy meriteni, mint öntudatlan eszköz elvakult emberek
                     kezében... a kik ássák a medret, egyre mélyebben, egy hazában lakó két faj
                     közt...
               </p>
					<p>
                  - Bocsásson meg, kisasszony, ugy érzem, a lábára léptem. Szűk ez a
                     hely kettőnknek.
               </p>
					<p>
                  És ezzel visszafordult a kurátor mellé. Florica többet egy szót se
                     szólt.
               </p>
					<p>
                  Otthon voltak. A falu végén Pali leemelte cókmókját és ládáját s
                     két arra menő oláhval haza inditotta. Azután udvariasan és tiszteletteljesen
                     köszönt, de kezet nem fogtak. A kocsi tovább haladt. Ekkor vette csak észre
                     Pali, hogy a bokrétájukat kicserélték. Rákiáltott Benedekre, a kocsi megállt,
                     Pali utána sietett.
               </p>
					<p>
                  - Bocsánat, kisasszony, tévedésből elvittem a bokrétáját.
               </p>
					<p>
                  - Nem baj. Hagyott itt helyette szebbet.
               </p>
					<p>
                  - Hát ezt nekem adja?
               </p>
					<p>
                  - Magának.
               </p>
					<p>
                  - Köszönöm.
               </p>
					<p>
                  Némán megemelte a kalapját s a gyalogösvényen elsietett. Kis idő
                     mulva megállt s a bokrétát arcához közelitette. Különös! Mintha ma a kerti
                     virágok illata kábitóbb volna...
               </p>
				</div>
				<div type="chapter">
					<head>
                  IX.
               </head>
					<p>
                  Sára néni, Simándy öreg szakácsnéja, egy kötényre való sárga
                     virággal jött haza. A pap a ház előtt sétálva tanulta a vasárnapi prédikációt.
                     Sára néni leült a padra s elkezdett a virágból két koszorut fonni: egy kereket
                     és egy keresztformájut. Simándy megkérdezte, mit csinál?
               </p>
					<p>
                  Az öreg asszony zavarba jött, egy kicsit köhögött, azután
                     bevallotta, hogy a jövendőjét akarja ezen az uton megtudni.
               </p>
					<p>
                  - Hogyan?
               </p>
					<p>
                  - Földobom a háztetőre. Ha leesik, baj ér a jövő évben, tán meg is
                     halok. Ha pedig fönn marad, jó esztendőm lesz.
               </p>
					<p>
                  - Hallja, Sára néni, én nem engedem meg hogy maga ilyen
                     babonaságot csináljon. Ha a pap cselédje is csinálja, mit szóljanak a
                     többiek?
               </p>
					<p>
                  - Semmit, tiszteletes uram. Mindenki ezt cselekszi ma a faluban,
                     akár magyar hitem van, akár oláh.
               </p>
					<p>
                  Simándy megszokta már erős lélekkel szeme közé nézni ezeknek a
                     dolgoknak. Mit vesződjék ezzel az öreg asszonynyal, a kiben már megrögzött
                     minden rossz szokás. Lehajtotta fejét és sokáig szótlanul nézte az öreg asszony
                     babrálását.
               </p>
					<p>
                  - Kinek késziti a másikat?
               </p>
					<p>
                  - Az a keresztalaku, az férfinak dukál.
               </p>
					<p>
                  - Csak nem a kis unokájának szánta?
               </p>
					<p>
                  - Dehogy, nincs az még legénysorban. Nem arra való.
               </p>
					<p>
                  - Hát kinek?
               </p>
					<p>
                  Sára néni egy darabig zavartan ümmögött, de végre egyenesen
                     kibökte:
               </p>
					<p>
                  - De biz én megvallom igazán, hogy a tiszteletes ur számára
                     csináltam.
               </p>
					<p>
                  - No de ezzel már csakugyan eltakarodjék a házamnak még a
                     tájékáról is. Nézze meg az ember.
               </p>
					<p>
                  Sára néni búsan sóhajtott s elvonult a kukoricásba a virágaival,
                     valami fa alá.
               </p>
					<p>
                  Szép őszi estén fölsétált a templomhoz, hogy az alkonyban
                     gyönyörködjék. Az oláh pap háza felől rengeteg patália lármája hangzott oda.
                     Egyszerre látja, hogy a kurátor nagy sebbel-lobbal feléje tart, s már messziről
                     kiabál:
               </p>
					<p>
                  - Tiszteletes ur, tiszteletes ur!
               </p>
					<p>
                  - Mi baj, Benedek uram?
               </p>
					<p>
                  - Ölik az oláh papot.
               </p>
					<p>
                  - Kik?
               </p>
					<p>
                  - A favágók, a kik fát hoztak neki. Tessék hamar lejönni.
               </p>
					<p>
                  Pali futólépésben megindult az oláh pap háza felé. Az udvarban
                     négy félmeztelen, fejszés vad alak lármázott és fenyegetőzött. Egy ötödik az
                     istálló ajtaját feszegette. Todorescu cselédjei szétfutottak. A mint Pali az
                     udvarra lépett, a paplak tornácán megjelent Florica, kisirt szemekkel.
               </p>
					<p>
                  Pali nem vette észre, egyenesen a mócok közé lépett. Azonnal
                     megismerte, hogy kettő közülök magyar.
               </p>
					<p>
                  - No Kovács, no Gáspár, mit csinálnak kigyelmetek ilyen éktelen
                     lármát?
               </p>
					<p>
                  A két ember meglepetve fordult hátra, egyszerre levette mindenik a
                     báránybőrsüvegét s kezet csókolt Simándynak.
               </p>
					<p>
                  - Instálom, ez a pap meg akar röviditeni igaz jussunkban.
               </p>
					<p>
                  Az istállónál levő alak nyers hangon, oláhul megszólalt:
               </p>
					<p>
                  - Ne járjon a szátok, hanem törjük be az ajtót és üssük fejbe a
                     pópát.
               </p>
					<p>
                  Simándy odalépett, megragadta a móc fejszéjét, egyet csavarintott
                     rajta, s a fejsze az ő kezében maradt; de a móc a földön feküdt.
               </p>
					<p>
                  - Frátye, nem ajánlom, hogy még egyszer kinyisd a szádat.
               </p>
					<p>
                  Todorescu hangja kisivitott az istállóból:
               </p>
					<p>
                  - Csak a puskámat a házban ne hagytam volna, majd befognád a
                     szádat örökre, te gazember!
               </p>
					<p>
                  Dühös kiáltással felelt a földön fekvő oláh, de egyuttal félénk
                     pillantást vetett a Simándy kezében villogó baltára.
               </p>
					<p>
                  Simándy nyugodtan megszólalt:
               </p>
					<p>
                  - Kovács, Gáspár, menjenek mindnyájan a kurátor ur házához, majd
                     nyélbe ütöm a dolgukat. Nem fognak igaz jussukban kárt szenvedni.
               </p>
					<p>
                  Florica a tornácon elsikoltotta magát: Pál oda fordult.
               </p>
					<p>
                  - A mama elájult.
               </p>
					<p>
                  - Dörzsöljék meg a homlokát ecettel, s azt is szagoltassanak
                     vele.
               </p>
					<p>
                  Florica eltünt. A parasztok, a kik már lerakták a fát, dörmögve
                     elvonultak apró lovaikkal, Todorescu pedig zilált ábrázattal bujt elő az
                     istállóból. Nagyon ráijesztettek. Szidta a tolvaj, gyilkos, gazember mócokat,
                     de csakhamar kiderült, hogy csakugyan meg akarta röviditeni őket, számitván a
                     pénznemekben való járatlanságukra. Nagy kelletlenül kifizette a különbözetet a
                     kurátornak, a ki elment, s aztán elkezdte összekiabálni a cselédeit.
               </p>
					<p>
                  E percben Florica ujra megjelent a tornácon, s kikönyökölve,
                     Palira nézett.
               </p>
					<p>
                  - Jó estét, kisasszony! A tiszteletes asszony magához tért?
               </p>
					<p>
                  - Igen.
               </p>
					<p>
                  - Akkor jó éjt kivánok, csak legyenek nyugodtak, majd ügyelek,
                     hogy a mócok még ma este elhagyják a falut.
               </p>
					<p>
                  - Tiszteletes ur...
               </p>
					<p>
                  - Parancsol?
               </p>
					<p>
                  - A mama kéri, hogy maradjon itt vacsorára.
               </p>
					<p>
                  - Jaj, nem lehet, ma sült krumplit eszem vajjal, s a sült
                     krumplit, ha egyszer meg van sütve, nem lehet holnapra eltenni...
               </p>
					<p>
                  - Hátha nincs megsütve?
               </p>
					<p>
                  - Dehogy nincs, Sára néni ilyenkor már rendesen tálalni
                     szokott...
               </p>
					<p>
                  A leány előrehajolt, hogy a kezdődő sötétségben a fiatalember
                     arcát lássa.
               </p>
					<p>
                  - Nem unja magát egyedül?
               </p>
					<p>
                  - Sok dolgom van, nem érek rá unatkozni.
               </p>
					<p>
                  - A jó társaság nem hiányzik önnek?
               </p>
					<p>
                  Pál egy darab ideig hallgatott. Jól esett neki a lány lágy,
                     dallamos hangját hallani.
               </p>
					<p>
                  - Nem, kisasszony. Az én multam után jobb nekem igy elhagyottan, a
                     vadonban élni, s tisztán az Isten szolgálatának szentelni életemet.
               </p>
					<p>
                  - Talán sokat szenvedett?
               </p>
					<p>
                  S ezt oly édes hangon kérdezte, hogy a fiatalember szive hirtelen
                     földobogott: sohse beszélt ő erről senkinek, se férfinak, se lánynak, s most
                     szinte elemi erővel rohanta meg a vágy, hogy panaszkodjék, sirjon. Elmondjon
                     mindent, a mi történt és a hogyan történt.
               </p>
					<p>
                  Ránézett a lányra.
               </p>
					<p>
                  - Kisasszony, maga oly fiatal, szép és boldog... csak zavarná
                     lelki világát, ha az én bús életemet megismerné.
               </p>
					<p>
                  - Bocsásson meg, hogy kérdeztem, persze egészen más, ha a testvére
                     volnék, vagy a...
               </p>
					<p>
                  Itt összerezzent.
               </p>
					<p>
                  - Jó éjt! - szólt hirtelen és beszaladt.
               </p>
					<p>
                  Simándy egy pillanatig utána bámult, rosszul esett neki, hogy a
                     leány eltünt. Szemére huzta a kalapját s hazament.
               </p>
					<p>
                  Háza előtt, az asztalon feküdt a keresztalaku sárga virág...
                     Körülnézett. Sára néni a konyhában volt. Simándy hirtelen, lopva, fölragadta a
                     bokrétát s a háztetőre dobta. Tompa zuhanással esett az vissza a földre, nehéz
                     lélegzet tört ki a fiu melléből. Gyönge volt, hibázott, a babona egy percre
                     leütötte a lábáról, s ime, bünhődött érte...
               </p>
				</div>
				<div type="chapter">
					<head>
                  X.
               </head>
					<p>
                  A dalos madarak elrepültek. A falu fölött varjuk károgtak. Az erdő
                     lombjai, a mint a havasokról beléjük fujt egypárszor a metsző szél, egyszerre
                     lehullottak. Az égen tanyát vertek a sötét felhők, s egyszer északról délre,
                     máskor keletről nyugatra rohantak kifogyhatatlan tömegükkel. Simándy tanitott,
                     prédikált, imádkozott, olvasott és a tarlott erdőben sétálgatott. Nem volt
                     hozzá való ember a községben és igy mindig önmagával társalgott. Ez pedig
                     veszedelmes társaság. Sokszor azt a kérdést vetette föl: nem hibázta-e el egész
                     életét? Nem tehetne-e más helyen fontosabb szolgálatot, mint itt? Nem
                     fecsérli-e el itt egész életét, életének minden munkáját, holott a pusztulást
                     nem tartóztathatja föl? Tán más helyen nagyobb sikerrel latba vethetné erejét,
                     a köz szolgálatában? Aztán a kétkedés fogta el. Erejét? Hát van-e még neki
                     ereje? Meg tudná-e állani a helyét az emberi társaságban, az élet harcában, az
                     összeütköződésekben, a hol egymást gátolják és ököllel csinálnak maguknak utat?
                     Erre se tudott felelni. Fatalisztikus érzés vett rajta erőt. A mi róla a sors
                     könyvében meg van irva, az be fog teljesedni rajta. Hisz eddigi életét is a
                     végzet igazgatta, s taszitotta őt ismeretlen utakon végig, a nélkül, hogy ő
                     beleavatkozhatott, vagy bármit is elhárithatott volna. Fond össze a karodat,
                     fiu, hunyd be még a szemedet is és várj. Ez az elhatározás vergődött tulsulyra
                     benne. Lassankint megszokta a mindennapi környezetét.
               </p>
					<p>
                  Nagy türelemmel hallgatta a parasztok elbeszéléseit a faluban
                     történt érdektelen eseményekről, résztvett a közügyeket tárgyaló
                     megbeszéléseikben.
               </p>
					<p>
                  Vasárnaponkint egyik-másik jobbmódu gazdánál ebédelt, megtanitotta
                     őket régi szép asztali áldásokra, estefelé pedig az iskola termébe gyülekeztek
                     a felnőttek, s pipaszó mellett elbeszélgettek az ország dolgairól, nagy
                     Magyarországról, Budapestről, külső országokról, idegen népekről. S áhitattal
                     hallgatták a papjuk szavait... csak a babonáikkal nem boldogult... mikor a
                     sötét erdők mélyén lebegő árnyékalakok, az éjszakában elhangzó titokzatos
                     suttogások és panaszos jajszavak kerültek szóba, akkor meghajoltak a büszke
                     derekak, a félelem sápadtsága ült az arcokra, s összébb bujtak az emberek... S
                     elkezdték meséiket az emberalaku sziklákról, a vizi manókról, a hegyi
                     szellemekről, az erdők tündérleányairól, a gonosz lelkekről... és olyankor
                     siettek haza... szinte érezni lehetett lelkük didergését... És a pap maga
                     maradt a pipafüstös, rosszul világitott iskolában... mint egy hadvezér, kinek
                     megszökött a hadserege. S lassankint őt is valami buta, érthetetlen félelem
                     fogta el. Kisietett a háza elé, hogy forró homlokát lehütse egy kicsit... Én
                     Istenem, a népnek igaza van! Ime az erdő zug, borzong, reszket, mintha száz meg
                     száz sebesült madár csapkodna benne szárnyaival... A vizmosás ott tátong
                     mellette, mint egy óriás sárkány szája... benne a folydogáló csermely is mintha
                     beszélne, a mint a kavicsokat görgeti. Köröskörül él minden... a kis csemetét
                     valami erő sudárba hajtja... a puszta földből kibujik a zöld vetés... valami
                     kis barna magból gyönyörü virág lesz... A csillagok mozdulatlanul sziporkáznak
                     fent a végtelenségben... Ki szegezte őket oda? Ki szökkenti magasba a
                     facsemetét? Ki lehel életet a puszta mezőre? Ki parancsolja a liliomnak, hogy
                     fehér legyen, a rózsának pedig, hogy sárga, vagy piros?
               </p>
					<p>
                  Az Isten, az Isten, az Isten!
               </p>
					<p>
                  Mondom és hiszem én, a ki pap vagyok, és leborulok előtted, óh
                     Atyám...
               </p>
					<p>
                  De a nép a körülötte müködő erőket nem foglalja össze, hanem
                     szétszedi és megszemélyesiti. Rossz és jó szellemekkel népesiti be a tájat, a
                     melyen lakik... ezt a vad, szaggatott, darabos, girbe-gurba tájat, melynek mély
                     völgyei és vizmosásai a pokol felé irányitják figyelmét. És mindenben, a mi
                     körülötte történik, a jó és rossz szellemek müködését látja. És a jó szellemek
                     segitségül hivására, a rossz szellemek haragjának elháritására évszázadok óta
                     meggyökeresedett szokásai vannak...
               </p>
					<p>
                  Ki lehet-e azt irtani a lelkéből? Nem tépjük-e ki a lelkét is, a
                     hitét is vele? Nem jobb-e meghagyni a népnek az ő mitológiáját, mely
                     szellemalakokkal népesiti be az eget és a földet, s mindnyája fölött uralkodik
                     a láthatatlan, az örökkévaló, a mindenható nagy Isten?
               </p>
					<p>
                  Belekiáltja a nagy kérdést az éjszakába, de feleletet nem kap rá
                     se az égtől, se a földtől; s összetört lélekkel vonul vissza magányos
                     hajlékába, imádkozni.
               </p>
					<p>
                  Mikor már ebbe is belefáradt, gondolatai, imádsága visszaestek a
                     földre, s lassan, de ellenállhatatlan erővel kusztak egy és ugyanazon pont...
                     az oláh pap háza felé. S megjelent előtte a tornácon az a szép, fekete leány, a
                     kinek oly dallamos volt a hangja, s oly édesen nézett rá mélytüzü szemeivel.
                     Ugy vágyott rá, hogy láthassa, hogy beszélgethessen vele... Aztán
                     megkeményitette, lecsittitotta a szivét és azon gondolkozott, nyugodtan,
                     önvizsgálódásba merülve, hogy szerelmes-e ő Floricába? Ezerszer ismételte, hogy
                     nem, nem... Szivére ütött, a lábával toppantott, de a kép, a tornácról
                     lemosolygó lány, nem ijedt meg, ott lebegett ujra meg ujra előtte. Azt a
                     szokást kezdte fölvenni, hogy vacsora után rágyujtott kurtaszáru hollandi
                     fapipájára és elment sétálni... És rendesen a papék felé... Az enyhe őszi estén
                     a papék ablakai nyitva voltak, s Florica zongorázása messze elhallatszott a
                     csöndes völgyben... Todorescu háza fölött a dombon egy vén, óriási diófa volt,
                     e mellé állt rendesen Pali, s a sötétséggel eggyé olvadva, mohón szivta be a
                     keringők és bús román nóták harmóniáját... néha Florica maga is énekelt hozzá,
                     üde gyermekhangon... Pali egészen belekábult, de végigsimitotta forró homlokát,
                     hidegen konstatálta magáról, hogy ő a civilizációt, a társaságot, a zenét, a
                     hasonlókkal való érintkezést szomjazza... Igy megnyugtatva magát, szegény fiu
                     nyugodtabban átadhatta magát az ábrándozásnak.
               </p>
					<p>
                  Százszor, ezerszer megfordult fejében a gondolat, hogy látogatást
                     tesz Todorescuéknál... de minél gyakrabban foglalkozott a lánynyal, annál
                     kevésbé merte ezt a látogatást megtenni. Félt. Ezerszer ismételte magában, hogy
                     ő az életet, az élet vidámabb részét lezárta... Most a remeteséget, az
                     apostolkodást éli, a lemondás, a vezeklés utját járja. Többet az ő világába a
                     föld be nem tolakodik profán érzelmekkel. Mint a körüle némán álló havasok, ugy
                     tornyosulnak előtte föladatai: ezek nem türnek meg semmiféle más
                     gondolatot.
               </p>
					<p>
                  És mig igy megállapitotta, megkörvonalazta életét, ő, a pap,
                     elfelejtette, hogy: ember fia, porból lettél és porrá léssz, el nem szakithatod
                     magadat a földtől...
               </p>
					<p>
                  Az esti kirándulásoknak is vége lett.
               </p>
					<p>
                  Fagyni kezdett, leesett a hó, nyájasabb lett a vidék. Az az
                     utálatos, ragadós, fekete sár eltünt s a szem vidámabban, könnyebben siklott
                     végig a mezőkön.
               </p>
					<p>
                  Florica unta magát az atyai házban. Az apjának nem mert szólni,
                     mert az öreg lobbanékony, kiméletlen szavu ember volt, de édesanyjának sokszor
                     tett keserü szemrehányást, hogy miért nevelték városban urilánynak, mikor ide
                     hozzák az Isten háta mögé elhervadni. Pedig járattak neki egy csomó bukaresti
                     és németországi képeslapot, minden hónapban egyszer Szebenbe küldtek s egy
                     tucat könyvet hozattak a kölcsönkönyvtárból, kapott szép zongorát és mindenféle
                     kottát, - de a leány békétlenkedett, mert nem volt társasága.
               </p>
					<p>
                  - Az a bamba magyar pap legalább felénk nézhetne néha, - fakadt ki
                     egyszer az anyjának, - ugyan rosszul ismerték, ha azt hitték, hogy dörgölőzni
                     fog hozzánk.
               </p>
					<p>
                  - Hallgass, mert az apád megver, ha ilyeneket mondasz.
               </p>
					<p>
                  - Pedig én mondok! Az az egyetlen fiatalember a községben s az se
                     jár ide.
               </p>
					<p>
                  - Ugyan mit nyernél azzal a feszes kálvinista bugrissal?
               </p>
					<p>
                  - Lássa mama, maga igazságtalan. Egészen jól elbeszélgettünk
                     utközben, meg mikor itt járt.
               </p>
					<p>
                  - Jó, jó, de nem hivhatjuk meg, ha nem tesz első vizitet nálunk.
                     Uj pap és fia lehetne az apádnak. De persze nem tudja, mi az illendőség.
               </p>
					<p>
                  Floricát csakugyan idegessé tette, hogy Simándy nem óhajtja az
                     ismeretséget folytatni. Hetek multak el a legutolsó találkozás óta, de a lány
                     ujra szinét se látta a magyar papnak. Ez bosszantotta a hiuságát. Ugy látszik,
                     ártatlan kacérkodása nyomtalanul lepörgött a fiatalemberről. Gondolkozott, hogy
                     nem sértette-e meg? Talán ő, vagy a mama nagyon is leereszkedőleg bántak vele?
                     Eszébe idézett minden szót, a mit beszélgettek, de nem bukkant rá semmire, a mi
                     Simándy érzékenységét sérthette. Talán azért haragszik, hogy ő olyan rosszul
                     beszél magyarul? Hiába töprengett, nem tudott rájönni. De mély fájdalommal
                     rendezgette, szellőztette sokféle szép ruháját, melyek mind kárba vesztek.
                     Soh’se vette föl, mert nem érdemes, nem volt, kinek tessen. S a mint egyszer a
                     nagy ruhás szekrényben babrált, két elszáradt bokréta került a kezébe. Az egyik
                     a costanzai parkból a másik a Simándyé. Sokáig nézegette, aztán a costanzait a
                     kályhába dobta. A Simándyé ide-oda forgott a kezében, de végre azt
                     visszahajitotta a szekrénybe és ruhákat tett rá. Miért? Arról maga se tudott
                     számot adni.
               </p>
					<p>
                  Valamelyik kora téli napon Sára néni, a tiszteletes ur földi
                     gondviselője, jelent meg a görög-keleti parókián, tudakozódni, hogy az unokája,
                     a ki pakulár-bojtár volt Todorescunál, mikor jön le a birkákkal a havasi
                     esztenáról. A pópa nem volt otthon, hát Sára néni leült a konyhán egy kicsit
                     diskurálni. A cselédek tréfáltak az öreg asszonynyal s ajánlottak neki módokat,
                     hogyan boszorkányozza meg a szép, fiatal gazdáját, ha azt akarja, hogy
                     beleszeressen. Ekkor Florica lépett a konyhába s a vihogó leányok elhallgattak,
                     de Sára néni jónak látta megjegyezni:
               </p>
					<p>
                  - Ha én ilyen szép, derék ifju leányka volnék, mint a
                     kisasszonyka, akkor is csak imádsággal mernék hozzá közeledni...
               </p>
					<p>
                  - Kihez? - kérdé Florica.
               </p>
					<p>
                  - Az én áldott jó gazdámhoz.
               </p>
					<p>
                  - Ki a maga gazdája?
               </p>
					<p>
                  - A magyar pap, instálom.
               </p>
					<p>
                  - Maga vezeti a háztartását? - szólt a lány és melléje telepedett
                     a padra.
               </p>
					<p>
                  - Igenis, instálom, én.
               </p>
					<p>
                  - Milyen ember a maguk papja?
               </p>
					<p>
                  - Nem szólhatok hozzá, instálom, nem érem én őt fel észszel. De
                     azt tudom, hogy jó, mint a falat kenyér. A multkor az Ávrámék kutyája is, a
                     leggonoszabb állat a faluban, oda simult a lábához és a farkát csóválta. Még az
                     állat is megérzi, hogy jó emberrel van dolga... A minap gyalog fölment a
                     havasokra s három napig a favágók közt maradt; egy gyereket megkeresztelt, a
                     nagyokat megtanitotta az evangéliumi hitre és meghagyta nekik, hogy karácsonyra
                     lejöjjenek Urvacsorát venni.
               </p>
					<p>
                  - De hát mit csinál egész istenadta nap?
               </p>
					<p>
                  - Tanitja a gyerekeket. Aztán jár a templomba, imádkozni. Olvas
                     odahaza, meg játszik a kis orgonáján. Az Urasztala alatt a gödörben régi
                     irásokat talált, most egyre azt bujja. Azt mondja, megirja abból az eklézsia
                     régi történetét.
               </p>
					<p>
                  Todorescuné jött ki, hát a leány elhallgatott a
                     kérdezősködésekkel. Sőt intett Sára néninek, hogy hallgasson, s a tüzhelyhez
                     lépve, nagy buzgalommal kevergetett valami fazékban. Arról persze nem tehetett,
                     hogy a fazékban véletlenül nem volt egyéb forró viznél.
               </p>
					<p>
                  Sára néni illedelmesen kezet csókolt a papnénak, s tudakozódott,
                     hogy mikor jönnek le a pásztorok, s velük Györgye Sabo, a ki alatt Szabó György
                     értendő, a kis pakulár.
               </p>
					<p>
                  - Nem maga a magyar pap cselédje? - szólt a papné.
               </p>
					<p>
                  - De igenis, instálom, én vagyok.
               </p>
					<p>
                  - Én bizony azt hittem, hogy a maga gazdája meghalt, vagy tán
                     elszökött innen. Van egy hónapja, hogy hirét se hallottam.
               </p>
					<p>
                  - Tetszik ösmerni?
               </p>
					<p>
                  - Persze. Együtt jöttünk haza még az őszön. Egy kocsin. Aztán
                     egyszer megmentett bennünket a favágóktól. De nehogy szóljon neki. Ha neki a
                     remeteség jobban tetszik, éljen a kedve szerint...
               </p>
					<p>
                  - Sok dolga van, instálom, az én gazdámnak, nem ér az rá mulatni.
                     Nem talál itt magához való embert, hát hová is járjon?
               </p>
					<p>
                  A papné mérgesen nézett az öreg asszonyra, a ki megérezte e
                     tekintet szurását, megint alázatosan kezet csókolt és elkullogott.
               </p>
					<p>
                  Ijesztő, sötétszürke felhők tanyáztak napok óta az égen, jeléül
                     annak, hogy hóvihar közelg. A varjuk ezrével tódultak a faluba, mintha ők is
                     féltek volna attól, a mi odakint készül. Egy este, vacsoratájban, Sára néni
                     ijedt ábrázattal állit be Simándyhoz és jelenti, hogy megjöttek a havasi
                     pakulárok, de a Gyorgye fiut elveszitették. Belezuhant valami ködös mélységbe s
                     társai, miután egy darabig kiabáltak utána, ott hagyták, mert a köd egyre
                     sürübb lett, s estére a birkákat födél alá kellett hozni. Simándy rögtön ment
                     Todorescuhoz. A pap kint volt az akolnál, s mivel öt birkája hiányzott, csunya
                     veszekedés után különböző levonásokkal büntette a pakulárokat. A félvad, sovány
                     alakok megtörve, szomoruan álltak az istállólámpa pislogó fényében, Most
                     következett volna jutalma az egész évi fáradozásuknak, s érezték, hogy az a
                     csekélység is, a mit vártak, hogy siklik ki kezükből. Már a hizót
                     lekanyaritotta a pap a salláriumból, lecsipkedett a kukorica-kommencióból is. A
                     pálinkát pedig szóba se merték hozni. Ez olyan áldomásféle volt, melyet az este
                     szoktak elinni, vig dudaszó mellett.
               </p>
					<p>
                  Mikor a pap rekedten, dohogva háza felé indult, Pali ráköszöntötte
                     a jó estét. Todorescu mogorván fogadta, s kérdezte, hogy mi tetszik?
               </p>
					<p>
                  - Pár szóm volna önnel.
               </p>
					<p>
                  - Tessék feljönni a lakásomra, egészen át vagyok már fázva.
               </p>
					<p>
                  Szótlanul haladtak egymás mellett, a pap beszólt a konyhába:
               </p>
					<p>
                  - Asszony, add be az irodába a szilvóriumot, két pohárral.
               </p>
					<p>
                  A pap irodája barátságosan, jól volt bebutorozva. Néhány szőnyeg
                     is volt benne. A falon a király, a szebeni metropolita s Carmen Sylva arcképe
                     lógott. Pali letette a bundáját, s a kinált székre ült. Még mielőtt szólhatott
                     volna, nyilt az ajtó s Florica lépett be, tálcán hozva a szilvóriumot. A leány
                     meglepetten nézett Palira, a ki kimért udvariassággal köszönt. A mint letette a
                     tálcát, futott ki. Nyilván egy kicsit kócos volt a haja, egy kicsit pongyola a
                     ruhája.
               </p>
					<p>
                  - Hagyja, tisztelendő ur, - szólt Pali, mikor a pap tölteni
                     készült, - nincs időm iddogálni. Nagyon komoly dolog hozott ide. Mi lesz a
                     Szabó fiuval, a ki a mélységbe zuhant?
               </p>
					<p>
                  A pap vállat vont.
               </p>
					<p>
                  - Vagy meghalt, s ez valószinü, vagy még él s akkor reggelre
                     megfagy.
               </p>
					<p>
                  - S ezt ön, a ki gazdája, csak ilyen könnyedén odaveti?
               </p>
					<p>
                  A pap ingerülten fölcsattant:
               </p>
					<p>
                  - Talán a kezeimet tördeljem? Csak egyéb bajom ne volna
                     ennél.
               </p>
					<p>
                  Pali hidegen szólt:
               </p>
					<p>
                  - Én e fiu életéért önt teszem felelőssé. Ha ön a pakulárokat
                     lámpákkal és kötelekkel tüstént visszaküldte volna, megmenthették volna a
                     fiut.
               </p>
					<p>
                  A pap idegesen felelt:
               </p>
					<p>
                  - Legyen szives más hangot használni velem szemben, az én
                     házamban. A pakulárok nappal se mertek utána ereszkedni, hát hogy mernének
                     éjjel?
               </p>
					<p>
                  - Ez az utolsó szava?
               </p>
					<p>
                  - Az utolsó.
               </p>
					<p>
                  - Nem hajlandó segédkezet nyujtani, hogy a fiut megmentsük?
               </p>
					<p>
                  - Kárbaveszett fáradság. Sőt veszedelmes vállalkozás.
               </p>
					<p>
                  - Hát akkor megmentem magam.
               </p>
					<p>
                  S Pali fölállt. A pap is.
               </p>
					<p>
                  - Mit akar tenni?
               </p>
					<p>
                  - Összeszedem a faluban a bátor embereket, s utána megyek...
               </p>
					<p>
                  - Még az éjjel?
               </p>
					<p>
                  - Tüstént.
               </p>
					<p>
                  Florica jelent meg, egy nagy égő lámpással, a haja már teljesen
                     rendben volt és sötét ruhájára egy kacér kis fehér kötényt tett föl. A lámpást
                     letette és a gyertyát elfujta.
               </p>
					<p>
                  - Papa, - szólt a leány, - a mama kérdi, hogy a tiszteletes ur
                     talán nálunk vacsorál?
               </p>
					<p>
                  - Köszönöm, kisasszony, sürgős dolgom van.
               </p>
					<p>
                  És fölvette a kabátját. Todorescu komor, bosszus arccal nézett
                     maga elé. A fiatal pap udvariasan köszönt, bocsánatot kért, hogy a háziakat
                     háborgatta és elsietett. Todorescuval nem fogtak kezet. Az oláh pap valami
                     köszönésfélét morgott, de artikulált hang nem jött ki a száján. Alig csukódott
                     be mögötte az ajtó, Todorescuból kitört a düh, s olyat ütött öklével az
                     asztalra, hogy a lámpás külső üvege megrepedt.
               </p>
					<p>
                  - Honnan került ide ez a félbolond? Mi köze annak a rongyos
                     pásztornak az életéhez? Mit törődik vele, hogy él-e vagy meghalt? Nem értem,
                     nem értem.
               </p>
					<p>
                  Ekkor lépett be Todorescuné.
               </p>
					<p>
                  - Képzeld, ez a féleszü fráter azt kivánta, hogy én most tüstént
                     kerekedjem föl és éjnek évadján rohanjak Szabó Gyorgye után, a ki bizonyosan
                     összetörve és halva fekszik valamelyik feneketlen mélységben.
               </p>
					<p>
                  - Miért nem megy ő maga? - csattant föl Todorescuné, - hisz ő még
                     erőteljes fiatalember.
               </p>
					<p>
                  A pap összehuzta szemöldökeit.
               </p>
					<p>
                  - Hiszen megy. Azonnal elindul egypár emberrel, ha ugyan fog
                     magának bolondokat... de ha nem fog, akkor képes maga is elmenni. Hát ez a
                     föladata egy papnak? Hisz ez hallatlan.
               </p>
					<p>
                  Nagyon halkan megszólalt Florica hangja:
               </p>
					<p>
                  - Papa, veszedelmes ez a vállalkozás?
               </p>
					<p>
                  - Veszedelmes-e? Olyan veszedelmes, hogy ha meg nem fagynak, akkor
                     a mélységbe zuhannak; de ha ezt kikerülik, bizonyosan megeszik őket a
                     farkasok.
               </p>
					<p>
                  Florica szó nélkül kifordult a szobából. A konyha zugában
                     keservesen sirt egy bejáró mosogatólány.
               </p>
					<p>
                  - Mi bajod, Rózi?
               </p>
					<p>
                  - Hagyja, kisasszonykám, nem lehet vele okosan beszélni, - szólt a
                     szakácsné. - A magyar pappal elment a szeretője, Petru, a pakulár, a ki csak ma
                     jött meg a havasokról...
               </p>
					<p>
                  - Te ezen sirsz? Derék, bátor fiu a Petru, hogy elmegy segiteni a
                     kis Gyorgyét megmenteni.
               </p>
					<p>
                  - De én érzem, hogy Petrut nem fogom többet látni. El fog
                     pusztulni a többivel, - bőgött a lány, - a hogy megálmodtam, ugy lesz.
                     Összetépik a gonosz lelkek, s megiszszák a vérét, hogy ne fázzanak.
               </p>
					<p>
                  - Arra is mondtam már segitséget! Gyujts a Szent Bazil képe alatt
                     gyertyát és imádkozzál el hét Miatyánkot és hét Üdvözlégyet...
               </p>
					<p>
                  Florica fölkapta a szakácsné nagy kendőjét és kiállt a tornácra.
                     Fagyos szél fujt, mely a száraz, kemény erdőben olyan különös zajt csinált,
                     mintha egy brigád masirozó csontváz csontjai zörögnének. Erősen kezdett
                     havazni. Néha dörgő roppanás hallatszott a messzeségből: lavina zuhant alá a
                     völgybe.
               </p>
					<p>
                  Egy pakulárbojtár settenkedett elő valahonnan a konyha felé.
               </p>
					<p>
                  - Te, fiu, elmentek a Gyorgyeért?
               </p>
					<p>
                  - El.
               </p>
					<p>
                  - Kik?
               </p>
					<p>
                  - A magyar pap, Petru, meg Papp Mózes, a medveölő.
               </p>
					<p>
                  - Gyalog mentek?
               </p>
					<p>
                  - Nem a, szánon, fegyverrel, lámpással, kötéllel...
               </p>
					<p>
                  Egy hang kiáltott ki belülről:
               </p>
					<p>
                  - Florica, hun vagy? Vacsorálni gyere!
               </p>
					<p>
                  A leány még egy hosszu pillantást vetett az alaktalan téli
                     éjszakába, aztán borzongva befutott. Apja az egész vacsora alatt Simándyt
                     tárgyalta, válogatott gorombaságok kiséretében. Néha az erősbülő szél megrázta
                     az ablakokat. Ilyenkor a pap elhallgatott, mintha az a sejtelem villant volna
                     át a lelkén: hátha ez a fiu most utolsó utját járja? És suttogva tette
                     hozzá:
                     Az őrült, az őrült!
               </p>
					<p>
                  A havasi faluban mindenki elpihent, a házak egymásután behunyták
                     sárga szemüket. De az emberek aligha. Mindenki remegve hallgatta a
                     Jégkirálynak, s az Éj királynéjának vad mulatozását, a hóvihart. És Florica
                     ágya fölött égett a gyertya Szent Bazil aranyos képe előtt... a leány merőn
                     nézett rá... keze össze volt téve... és imádsága tulszárnyalta a hóvihart,
                     fölhatolt még a csillagokon is tul, az örök Isten zsámolya elé...
               </p>
				</div>
				<div type="chapter">
					<head>
                  XI.
               </head>
					<p>
                  Simándy legelőször is Papp Mózes házához ment. Papp Mózes olyan
                     elparasztosodott kurtanemes volt. Az apja, a nagyapja valami nagyobb uraságnál
                     vadász, ő maga is ebbe a mesterségbe született. Egész életét, a mint az
                     iskolából kikerült, kint az erdőn töltötte, s most ide vonult, hogy földjén
                     eléldegéljen s a szabad rengetegben elvadászgasson. Pofáján egy medvekarmolás
                     mély barázdája vonult végig, testében mindig lakott egypár sörét, vadorzókkal
                     vivott csaták emlékéül. Ölmagas, bozontos szakállu férfiu volt, templomba
                     bizony nemigen járogatott, inkább néha a papjához egy kis beszélgetésre. Mikor
                     Simándy előadta neki, hogy miről van szó, fölállt a meleg kemencesutból, s csak
                     annyit mondott nagy flegmával:
                     Meg lehet próbálni.
                   Simándy elsietett, hogy a pakulárok közül keressen egy vezetőt és
                     lelkére kötötte Mózes gazdának, hogy gyorsan elkészüljön. Egy fertályóra mulva
                     vissza is tért Petruval, a kinek pénzt és pálinkát igért, csakhogy velük
                     jöjjön. Papp Mózes akkorra már befogta a lovait, két apró macskát egy kis
                     szánkóba. Aztán végignézett a papján, s a vizsgálat eredménye az lett, hogy
                     tetőtől-talpig felöltöztette, meleg posztócsizmába és hosszu báránybőrbekecsbe.
                     A szán hátuljába hosszu kötelet, lapátokat, lámpásokat, elemózsiával jól
                     megtömött tarisznyát és egy kétliteres pálinkás-butykost tett, megmondván
                     Petrunak, hogy ne próbálja a holmit megdézsmálni, különben ledobja valami
                     szakadékba. A dohányzacskóját repedésig megtömte, s azonkivül fölszólitotta a
                     papot, sőt Petrunak is megengedte, hogy gyujtson pipára. “Csak ugy, mintha
                     rendes dologban járnánk. Az nyugtatja meg az embert.” Még egy kupica pálinkát
                     is fölhajtottak, aztán Petru kapott egy szekercét, Simándy egy puskát, Papp
                     Mózes is fogta a rendes medveölő fegyverét és elhelyezkedtek a szánon.
               </p>
					<p>
                  A lovak lassan kifordultak az utra és nekivágtak a havasoknak.
                     Simándy szeme-szája egyszerre tele lett hóval és nem látott. A mint a
                     Csiszárdombra, honnan még egy pillantást vethettek a falura, fölértek, a
                     szélvész egyszerre egész hófelhőt dobott rájuk, s a lovak megálltak.
               </p>
					<p>
                  - Cudar idő, rosszabb, mint gondoltam, - mormogta Mózes.
               </p>
					<p>
                  - Jézus segélj! - felelt hangosan a pap.
               </p>
					<p>
                  Petru megmozdult, mintha ki akarna ugrani. A medveölő mellbe
                     taszitotta a puskájával.
               </p>
					<p>
                  - Érzed Petru? Ugy vigyázz, szolgám, hogy keresztüllőlek, ha
                     szökni akarsz.
               </p>
					<p>
                  - Isten legyen nekünk irgalmas, - felelt vissza az oláh, keresztet
                     vetett magára és hangosan imádkozott.
               </p>
					<p>
                  Mózes gazda leszállt, körülnézte a lovakat, hámot, istrángot
                     megtapogatott, aztán visszaült és elinditotta állatait. A gyeplőt is
                     eleresztette, vagyis odakötözte a szánhoz.
               </p>
					<p>
                  - Isten kegyelmére és a lovak ösztönére bizzuk magunkat, -
                     magyarázta a papnak.
               </p>
					<p>
                  A lovak lassan baktattak előre. Óvatosan haladtak, mintha
                     megválogatták volna, hogy hova lépnek, de nem álltak meg egy pillanatra se.
                     Néha egész hótömeget fujt rájuk a szél, s ugy tetszett, mintha elakadnának, de
                     Mózes egy szavára a derék párák nekifeküdtek az istrángnak, s a kis szán szépen
                     tovasiklott. A lovakon lógó vékonyhangu kakasharangok élesen csilingeltek. Ha a
                     szél nem hordta volna a havat, egészen jól láthatták volna, mert a hó fehérsége
                     világossá tette az éjszakát.
               </p>
					<p>
                  Papp Mózes még beszélgetni is ráért.
               </p>
					<p>
                  - Mondja csak, tiszteletes ur, mije kigyelmednek az a
                     Gyorgye-gyerek, hogy igy szivén viseli a sorsát?
               </p>
					<p>
                  - Embertársam, Papp uram.
               </p>
					<p>
                  A magyar sokáig hallgatott. Forgatta magában a feleletet. A
                     fejéből a szivébe küldte, meg vissza.
               </p>
					<p>
                  - Ki törődik egy ilyen tudatlan, apró féreggel? - folytatta, - hát
                     nem mindegy, hogy ma fagy-e meg, vagy holnap eszik meg a farkasok? Ki veszi
                     észre, hogy az a kis, piszkos pakulár-bojtár, a kit a juhászok ide-oda
                     rugdalnak, nincs többé a világon? Vajjon sir-e utána valaki, ha nem hallja
                     többé szólni a furulyáját?
               </p>
					<p>
                  És Simándy vissza:
               </p>
					<p>
                  - Lehet, hogy ugy van, Papp uram. Lehet, hogy a Bodonyék szép,
                     fehér kutyáját többen sajnálnák a faluban, de én azzal nem törődöm. Ő is az
                     Isten teremtése, belé is olyan lelket lehelt az Ur, mint a hatalmas királyokba.
                     Van neki gondolkodó feje és érző szive. Micsoda lelkiismerettel ülnénk mi most
                     a meleg sutban, tudva azt, hogy embertársunk kint az éjszakában a halállal küzd
                     és segitségért sikoltoz?
               </p>
					<p>
                  - Hátha ugy végezte az Ur, hogy igy haljon meg? - szólt
                     Mózes.
               </p>
					<p>
                  - Hátha ugy végezte, hogy mi védjük meg?
               </p>
					<p>
                  És a kálvinista vissza:
               </p>
					<p>
                  - Hátha ugy végezte, hogy mi is ott vesszünk?
               </p>
					<p>
                  Simándy megdöbbenve elhallgatott. Van-e joga neki ezt a két embert
                     magával vinni ebbe a veszedelembe? Mit tudja ő ezek primitiv életének a titkát;
                     ismeri-e kisded érzelemkörüket? Talán ennek a marcona medveölőnek kedves kis
                     unokái járnak az eszében, a kiknek medvekalandjait mesélni szokta? Talán annak
                     a hosszuhaju oláhnak, ott a kasban, egy fehérviganós fekete lány jelenik meg a
                     szeme előtt, a kivel kis, hegyoldalon álló sárkunyhóban boldog, hosszu családi
                     életet álmodott magának? Csak ő az itt, a ki nyomtalanul suhanhat át a
                     megsemmisülésbe, széles e világon sehol nincs egy arc, melyen az ő
                     emlékezetének szentelt könny fog végiggördülni. Micsoda vad önzés tőle, a kit
                     az élet nem érdekel, két embert magával ragadni...
               </p>
					<p>
                  - Papp uram, ha tetszik, visszafordulhat, én egyedül is tovább
                     megyek.
               </p>
					<p>
                  A medveölő egyet horkant, mintha valami sértőt mondtak volna
                     neki.
               </p>
					<p>
                  - Nem ugy van az, tiszteletes ur. Nincs az a veszedelem, a mi elöl
                     én meghátrálnék. Mert tudom, hogy életem az Ur kezében van, s nem történhetik
                     más, mint a mi elvégeztetett. De hát tudni akartam valamit és most már tudom...
                     A tiszteletes ur nemcsak szavaival pap, hanem tetteivel is. Volt itt nálunk már
                     sok szépen imádkozó, szépen prédikáló pap, de mind megszökött, mikor a
                     zabkenyérre került a sor... Igy aztán szétzüllöttünk, elfogdosott bennünket a
                     pópa, a ki százféle babonával hálózza be lelkünket... Apostolok, próféták
                     kellenének a mi hitünknek, uram... mert ha a pap gyönge legény, megdől az
                     eklézsia, minden ő rajta fordulván meg... De hát a tiszteletes ur más fából van
                     faragva... jó fából... nekimegy a halálos veszedelemnek embertársáért...
                     Tiszteletes ur, most már ismerem, ha kell, tudom, nyomorog, küzd, meghal a
                     hitéért, a hazájáért... A jó Isten áldja meg!
               </p>
					<p>
                  Ott motoszkált Simándy bekecse körül, végre elérte célját: elkapta
                     kezét és megcsókolta.
               </p>
					<p>
                  Simándy csak engedte. Mélyenjáró gondolatok szántottak végig
                     háborgó lelkén: ez az egyszerü ember nagy dolgokat leplezett le előtte. Hát ugy
                     volna? Mint református papnak oly csekély külső eszközök állnak rendelkezésére,
                     hogy hivei kedélyvilágára hasson, hogy csakis nagy tettekkel, példákkal lehet
                     őket vallásukhoz bilincselni? Igy volna ez? Minden a pap egyéni értékén
                     fordulna meg? De hisz akkor jaj neked, szegény fiu, mert az élet buta, köznapi,
                     egyforma szürkeségében mikor nyilik alkalom a tettekre? A tömegeket magukkal
                     ragadó példákra? Az önfeláldozásra?
               </p>
					<p>
                  - Hahó! - kiáltott Papp Mózes és a lovak megálltak.
               </p>
					<p>
                  A medveölő leugrott a szánról és a lovak elé állt.
               </p>
					<p>
                  Az ut egyik felén mélység volt, a másik felén meredek hegy, gyér
                     fenyőerdővel. Valamelyik szálfát a vihar kitörte és az most szánkázott lefelé
                     irtóztató zugással. Petru jajgatott, a lovak fujtak és remegtek. Simándy
                     kimeresztette a szemét és előre nézett. A lovakat és gazdájukat belepte a hó:
                     mint fehér márványszobrok álltak előtte az éjszakában. A zugás egyre közelebb
                     jött, erősödött, valóságos dörgés lett belőle. Mintha az egész hegyoldal
                     megmozdult volna: pattogott, sivitott, recsegett minden. S egyszerre a félelmes
                     lavina, mint egy élő szörnyeteg, villámsebesen átnyargalt az uton s tovább
                     robogott a mélységbe, a pokolba.
               </p>
					<p>
                  Valami negyven lépésnyire mögöttük vágott el. De a nagy légáramlat
                     egy tömeg fölkavart havat vágott rájuk.
               </p>
					<p>
                  - Hahó, tiszteletes ur!
               </p>
					<p>
                  - Itt vagyok, Papp uram!
               </p>
					<p>
                  - Mögöttünk vágott le a görgeteg.
               </p>
					<p>
                  - Hála Istennek. Mehetünk tovább?
               </p>
					<p>
                  - Előbb egy kicsit ki kell ásni magunkat. Hej, Petru, ne vacogj!
                     Hozd ide a lapátokat!
               </p>
					<p>
                  Petrut ez a fölszólitás meglehetős örömmel töltötte el, mert
                     följogositotta őt rá nézve fölöttébb kedvező kombinációkra. Ha Papp gazda a
                     lapátokat kéri, akkor Papp gazdát az ördög nem vihette el. Ha ő ezt a
                     fölszólitást egészen jól hallja: az ördög őt se vihette el. Igy egyelőre nincs
                     semmi baj. Fölemelkedett vackából, lerázta a havat magáról és ment
                     lapátolni.
               </p>
					<p>
                  - Láttad a drákut, gazda, a mint elszánkázott mellettünk? - kérdé
                     halkan Mózest. Mert az oláh tudja, hogy a magyar még akkor se bujik el és
                     hunyja be a szemét, mikor a dráku megjelenik előtte.
               </p>
					<p>
                  - Nem dráku volt az, szolgám, hanem az Isten nyila. A magyarok
                     Istene belelőtt a pokolba.
               </p>
					<p>
                  - Biztosan tudod?
               </p>
					<p>
                  - Láttam. Ülj föl, indulunk.
               </p>
					<p>
                  Pár perc mulva baktattak tovább az uton. Petru folyton
                     beszélgetett; igy bátorságosabbnak érezte az állapotot. Simándy szótlanul
                     hallgatta őket; a magyart, a ki az üvöltő vésznek közepette is megőrizte
                     hidegvérét és humorát, és a román fiut, a kit a félelem fecsegővé tett.
               </p>
					<p>
                  Rövid idő mulva az Ördög szájához érkeztek, s Petru egészen
                     pontosan megjelölte a helyet, a hol Gyorgye a mélységbe zuhant. Papp Mózes
                     mindjárt mondta, hogy itt a mélység elég meneteles, s lehet, hogy a fiu épen
                     ért le s odalent se törte össze magát, ha nagy hóba esett s nem valami
                     szikladarabnak ütődött. A vihar itt kevésbé dühöngött, mert a hegyek összébb
                     szorultak és az erdő is sürübb lett. Csak a fejük fölött hallották tombolását a
                     csucsokon, de maguk keveset éreztek belőle. Papp Mózes azonnal cselekvéshez
                     látott. Az utnak a mélység mellett futó szélén egy villámsujtotta fatörzs
                     állott, erre ráhurkolta a leghosszabb kötelét, melyre minden két arasznyira egy
                     gomb volt kötve. A kötél másik végét ledobta a mélységbe. Aztán a lovakat is
                     fához kötözte s tele abrakos tarisznyát akasztott a fejükre. Petrunak
                     megengedte, hogy huzzon egyet a kulacsból s aztán meghagyta neki, hogy álljon a
                     lovak mellé és vigyázzon rájuk. Aztán a papnak szólt:
               </p>
					<p>
                  - Tiszteletes ur, én puskával, lámpással lemegyek, a kötélbe
                     kapaszkodva. Aztán ha belefujok a sipomba, jöjjön utánam szintén puskával és
                     lámpával.
               </p>
					<p>
                  - Tán előbb én...
               </p>
					<p>
                  - Hagyja! Én ugy ismerem odalent a talajt, mint a tenyeremet.
                     Vakon is el tudnék itt igazodni. Isten nevében!
               </p>
					<p>
                  Simándy kezet szoritott a marcona vén vadászszal s az a kötél
                     mentén leereszkedett a mélységbe. Nem telt bele öt perc, éles sivitás tört föl
                     alulról. Simándy utána ereszkedett. Néha lógott a kötélen, olyan meredek volt a
                     hegyoldal, de különben szépen lépésben haladhatott. Egyszer csak elfogyott a
                     kötél.
               </p>
					<p>
                  - Hahó, Papp ur!
               </p>
					<p>
                  - Itt vagyok. Végire jutott a kötélnek?
               </p>
					<p>
                  - Végire.
               </p>
					<p>
                  - Csak előre. Lent van már.
               </p>
					<p>
                  Simándy a hang után ment s egy kis csetlés-botlás után ott állt
                     Papp Mózes mellett. Meggyujtották a lámpásokat.
               </p>
					<p>
                  - Ide nem sok havat teregetett a vihar. A fiut tehát el nem
                     takarhatta. Lehet, hogy semmi baja se történt, s elindult itt a mélységben,
                     valamerre utat keresni hazafelé. Akkor biztos, hogy eltemette a hó. De talán
                     itt fekszik valahol, meghuzta magát szélmentes helyen s várja a virradatot.
                     Hahó Szabó, hahó Gyorgye!
               </p>
					<p>
                  Nem jött rá felelet. Ekkor elindultak, az egyik jobbra, a másik
                     balra, s minden fát, bokrot, szikladarabot megnéztek. Simándy utasitása az
                     volt, hogy csak addig menjen, a mig Papp Mózes lámpáját látja, messzebbre
                     ne.
               </p>
					<p>
                  - Hahó! - kiáltott a medvevadász vagy negyven lépésről.
               </p>
					<p>
                  - Hahó!
               </p>
					<p>
                  - Nem hallotta?
               </p>
					<p>
                  - Mit?
               </p>
					<p>
                  - Kutyaugatást.
               </p>
					<p>
                  - Nem! - kiáltott Pál és Papp Mózeshez sietett.
               </p>
					<p>
                  Figyeltek. Most tisztán, bár gyöngén, ismétlődött a kutyaugatás. A
                     két ember arra sietett. Egy mély patakmeder felé közeledtek: onnan egyre
                     erősebben hallatszott az ugatás. Leugrottak a mederbe: ott, a kinyuló part
                     alatt, széltől védett, hótól mentes helyen feküdt egy fiatal gyerek: a Szabó
                     Gyorgye. Mellette egy kis, kócos, lompos, nyeszledt kutya, mely a fiu képét
                     nyalogatta és közbe-közbe ugatott. Mikor a két férfit meglátta, farkcsóválva
                     eléjük ugrott és öröme jeléül viháncolni kezdett.
               </p>
					<p>
                  - Lám, a társai ott hagyták, s ez a dög utána ugrott, - szólt Papp
                     Mózes.
               </p>
					<p>
                  Azzal a fiu mellé térdelt, föltépte a mellét.
               </p>
					<p>
                  - Még él, de egészen meg van dermedve. Gyorsan vetkőztessük
                     le.
               </p>
					<p>
                  Egy pillanat alatt meztelenre vetkeztették, s hóval tetőtől-talpig
                     keményen megdörzsölték. A fiu tagjai melegedni kezdtek. Aztán száraz ruhával
                     sebtiben ujra megdörgölték és megint felöltöztették. Most Papp Mózes bicskával
                     fölfeszitette összeszoritott száját s jó öt korty erős pálinkát mért bele. A
                     fiu nagyokat nyelt és kinyitotta a szemét.
               </p>
					<p>
                  - Jézus, légy velem! - mormogá, azzal pillái ujra
                     lecsukódtak.
               </p>
					<p>
                  A vén medveölő szó nélkül levetette hatalmas bekecsét, bepólyálta
                     a fiut s fölállt.
               </p>
					<p>
                  - Ezzel egyelőre megvagyunk. Nem fog meghalni.
               </p>
					<p>
                  - Talán tüzet kéne rakni?
               </p>
					<p>
                  - Nem, most elég melege van. Most a vére ujra megpezsdült s
                     bejárja minden porcikáját... No, gyere ide, te kis kócos!
               </p>
					<p>
                  Ez a fölhivás a kutyának szólt, mely hihetetlen örömmel nézte a
                     segitők müködését. Hol az egyikhez, hol a másikhoz futott, mig térdeltek, s
                     nyájasan döfödte őket az orrával. Majd elkezdett vidáman ugatni, majd ismét
                     körös-körül szaladgálta őket, mint egy bolond s nagyokat hempergett a fagyos
                     földön. A fölhivásra heves farkcsóválások közt azonnal Papp Mózesnél
                     termett.
               </p>
					<p>
                  A vén vadásznak csak ugy sugárzott a szeme a szeretettől, mikor a
                     görhes, kiéhezett állaton végignézett. Micsoda utolsó alakja a világrendnek a
                     havasi juhászok kis bojtárja! S ezután még hol következik a bojtár kis kutyája!
                     S ebbe a hulladékokból táplálkozó, rugásokkal traktált nyomorult féregbe
                     mekkora szeretetet, hűséget, önfeláldozást oltott a teremtő! Ezt jártatta az
                     eszében Simándy, mikor Papp Mózes végig-végig simogatta a kutyát, s
                     megveregette a koponyáját.
               </p>
					<p>
                  - Pálinkát nem adhatok neked, hanem megállj, van más.
               </p>
					<p>
                  Elővett egy darab szalonnát, kenyeret, fölvagdalta, s a kutya elé
                     rakta. A szegény állat mohón fölfalta s utána még jobb kedve támadt.
               </p>
					<p>
                  - No, most vigyük föl a Gyorgyét a kocsira. Menjen előre,
                     tiszteletes ur, a lámpásokkal.
               </p>
					<p>
                  Ölbevette a fiut és ugy vitte a pap után. Megkeresték a kötél
                     végét.
               </p>
					<p>
                  - Hát most, tiszteletes ur, kapaszkodjék föl a kötélen, aztán majd
                     én rákötöm Gyorgyét és sipolok. Akkor feküdjenek neki Petruval odafönt és
                     huzzák. De ki ne eresszék a kezükből. No, előre!
               </p>
					<p>
                  Pali fiatalos erővel nekivágott a mélység meredekének, s nemsokára
                     fönt volt.
               </p>
					<p>
                  - Élsz még, Petru?
               </p>
					<p>
                  - Élek. Megvan-e Gyorgye?
               </p>
					<p>
                  - Meg, fiam. Semmi baja nincs...
               </p>
					<p>
                  - Dicsértessék az Ur neve. De ha én a lovak közé nem állok, már
                     régen megfagytam volna.
               </p>
					<p>
                  - Gyere csak ki onnan. Állj ide!
               </p>
					<p>
                  Megmagyarázta neki, hogy miről van szó. Pali és Petru
                     elhelyezkedtek a mélység szélén. Egyszerre csak éles sipszó hangzott a ködös
                     homályból.
               </p>
					<p>
                  - Isten nevében, ne sajnáld, Petru, és huzd, ha megszakadsz is
                     bele.
               </p>
					<p>
                  A két fiatal ember elkezdte huzni a kötelet. Lassan jött a teher,
                     hol könnyebbnek érezték, hol nehezebbnek. Néha megakadt s olyankor pihentek.
                     Mikor a sip megszólalt, ujra kezdték a munkát. Igy ment ez valami husz percig,
                     a mi nekik egész végtelenségnek tetszett. Végre megszólalt az öreg vadásznak a
                     hangja a sötétben:
               </p>
					<p>
                  - Itt vagyok, tiszteletes uram. Még két perc és fönt vagyunk. No
                     még egy kis erőlködés. Ne sajnáld, Petru.
               </p>
					<p>
                  A két ifju ujra nekifeküdt, s a medveölő ott termett az uton,
                     jóformán emelve maga után Gyorgyét.
               </p>
					<p>
                  - Hozta Isten, Papp uram, - szólt Pali, a verejtékét
                     törülgetve.
               </p>
					<p>
                  - Nehéz volt?
               </p>
					<p>
                  - Egy kicsit.
               </p>
					<p>
                  - Nem várhattuk meg, mig egészen magához tér, mert az idő kezd
                     irtóztató hidegre fordulni s mind itt fagytunk volna.
               </p>
					<p>
                  - Haza visszük?
               </p>
					<p>
                  - Bajos. A görgeteg elzárta az utat visszafelé. Tudok én ide közel
                     egy jó medvebarlangot, oda vonulunk, mig a vihar el nem mulik.
               </p>
					<p>
                  Jól betakargatva, a szánra tették Gyorgyét, a ki lélegzett, de
                     eszméletlen volt, melléje dugták, jól be a szalma közé, a kis kutyát, aztán jót
                     huztak mind a hárman a pálinkás butykosból, s elindultak.
               </p>
					<p>
                  - Hová megyünk? - kérdé némi nyugtalansággal Petru.
               </p>
					<p>
                  - Nem messze, fiam, egy jó meleg medvebarlangba.
               </p>
					<p>
                  - De hátha a medve otthon van?
               </p>
					<p>
                  - Elférünk azért ott mi is. A medve jó állat.
               </p>
					<p>
                  - Jó állat az ördögnek, de nem nekünk, - dörmögte Petru.
               </p>
					<p>
                  - Hopp! - kiáltott Papp Mózes és leugorva a szánról, a lovak elé
                     ment, megfogta a kötőfék végét s valami fensikfélére, oldalt vezette őket, -
                     itt vagyunk.
               </p>
					<p>
                  Meggyujtotta az egyik lámpást s fogta a puskáját.
               </p>
					<p>
                  - Petru, vedd a fejszédet és gyere velem.
               </p>
					<p>
                  - Hová?
               </p>
					<p>
                  - Megnézni, hogy üres-e a medvebarlang?
               </p>
					<p>
                  - Uram, neked épp olyan két jó szemet adott a teremtő. Száz medvét
                     épp ugy meglátsz velük, mint egyet... Minek neked még az én két szemem is?
               </p>
					<p>
                  - Majd én megyek, - szólt Pali.
               </p>
					<p>
                  - Petru, gyáva fickó, kösd a lovakat egy fához. Tiszteletes ur,
                     gyujtsa meg a lámpását.
               </p>
					<p>
                  Azután a medveölő megnézte a fegyvereket, s a Paliét is golyóra
                     töltötte. Valami harminc lépést fölfelé mentek a hegyoldalban s egy csomó bokor
                     közt, majdnem embermagasságnyi nyilás előtt megálltak.
               </p>
					<p>
                  - Tiszteletes ur, tegye le ide a földre a lámpáját. Ha lövést nem
                     hall, de medvét lát kirohanni, hagyja futni, ne lőjön rá. Mert jegyezze meg, s
                     halld meg te is Petru, ő jobban fél tőlünk, mint mi tőle... Ha lövést hall
                     bent, be ne jöjjön, de akkor résen legyen, mert én vele harcba keveredtem, s
                     megsebezve hajtom kifelé és akkor ő fog önre rohanni. Csak arra vigyázzon, hogy
                     ha én futok ki elöl, véletlenül belém ne lőjjön.
               </p>
					<p>
                  Az öreg vadász meglazitotta hüvelyében a vadászkését, fölhuzta a
                     puskáját és a végére akasztva az égő lámpást, belépett.
               </p>
					<p>
                  Egy szempillantás alatt kivül termett.
               </p>
					<p>
                  - A medve itt van, de alszik. No, Petru, föl mered-e költeni?
               </p>
					<p>
                  - Lődd agyon álmában, uram. Hisz igy pompásan megszabadulunk
                     tőle.
               </p>
					<p>
                  A vén vadász indignálódva felelt:
               </p>
					<p>
                  - Jegyezd meg, hogy a magyar ember senkit se öl meg álmában, még
                     az állatot se. Majd mindjárt fölébred őkelme.
               </p>
					<p>
                  Egy darab szalonnát vett hamar elő, a lámpa lángjánál
                     megpiritotta, s behajitotta a barlangba.
               </p>
					<p>
                  - Erre a szagra tüstént magához tér. Szaladj Petru a lovakhoz,
                     hogy világgá ne menjenek. Tiszteletes ur, a két első lába közé célozzon, mind a
                     két töltést oda. Ha véletlenül nem volna neki elég és önnek futna, ne kimélje a
                     puska boldogabb végit.
               </p>
					<p>
                  Dörmögés hallatszott a barlangban.
               </p>
					<p>
                  - Vigyázat, jön már!
               </p>
					<p>
                  A következő pillanatban egy nagy barna medve bujt ki a nyiláson.
                     Négy lövés dördült egyszerre, s a mackó vért okádva a fehér hóra, hirtelen
                     leült, miközben irtóztatóan orditott. Papp Mózes villámsebesen töltött, s egy
                     ötödik lövéssel szétloccsantotta a vadállat koponyáját. A medve lefeküdt, egyet
                     rugott s vége volt. Ekkorra már ott termett Petru is és bocskoros lábával
                     elégedetten gázolta a bozontos vadat.
               </p>
					<p>
                  E pillanatban ágyudörgés-szerü roppanás hallatszott.
               </p>
					<p>
                  - Siessünk elhelyezkedni és tüzet rakni, - szólt a medveölő, - már
                     a fák is repedeznek a hidegtől.
               </p>
					<p>
                  A mackót félrehuzták a barlang szájától. Aztán Gyorgyét
                     átszállitották, utána bevezették a lovakat, mialatt Petru sebtiben fát vágott.
                     Majd a szánon levő összes holmit a barlangban helyezték el, s mikor ezzel is
                     készen voltak, a barlang szájánál hatalmas tüzet raktak. Ekkorra magához tért
                     Gyorgye is s bámulva tekintett szét a lámpások kétes világánál. Rövid idő alatt
                     Petrunak kissé nagyitó és dicsekvő előadásából megtudta, hogyan került a halál
                     völgyéből ebbe a kellemes barlangba. De még mielőtt eszébe jutott volna
                     hálálkodni, Papp Mózes a kezébe nyomott egy darab szalonnát, egy jókora karéj
                     kenyeret, s a fiu mohón enni kezdett, szinte a szemei is kidülledtek bele.
                     Petru is megkapta a maga részét, Simándy is, Papp Mózes is jóizüet falatozott,
                     aztán szalmából, pokrócokból türhető ágyat vetettek, egypár nagy tuskót
                     vetettek a tüzre, s a medveölőt kivéve, mind lefeküdtek s elaludtak. Odakint
                     sivitott a szél, s rongyokra szaggatott hólepedőket hurcolt ide-oda az erdőben;
                     lavinák robogtak le a mélybe, s a megpattant fenyőfák roppantak koronkint
                     óriásit.
               </p>
					<p>
                  Papp Mózes a tüz mellé ült, virrasztott, az ember sohse tudhatja,
                     mikor jöhet rá az éjszakából veszedelem. Néha lehunyta a félszemét, ő azt
                     állitotta, hogy ilyenkor a félteste alszik. Egyszerre csak előrehajolt és
                     hallgatódzott, mint mikor valaki élesen figyel. Aztán fölugrott s puskáját
                     ösztönszerüleg kezébe kapta. Gyermekkora óta ismerte a téli erdő, a nyári erdő,
                     a csöndes erdő s a vihartól vert erdő minden hangját. Most is tehát valami
                     szokatlan zaj ütődhetett a fülébe. Megrázta Simándyt s a két juhászt. Egyszerre
                     talpon voltak mind.
               </p>
					<p>
                  - Mit hall, tiszteletes ur?
               </p>
					<p>
                  - Semmit.
               </p>
					<p>
                  - Hát ti?
               </p>
					<p>
                  - Mintha kutyaugatást hallanék, - szólt Petru.
               </p>
					<p>
                  - Vagy tán farkas? - vélekedett Szabó.
               </p>
					<p>
                  - Valami bugás is keveredik bele, - szólt Papp Mózes, - ez
                     vadászkürt.
               </p>
					<p>
                  Erre hatalmas öblü medveölő puskáját kétszer elsütötte.
               </p>
					<p>
                  - Mit csinál?
               </p>
					<p>
                  - Figyelmeztetem az eltévedt vadászokat.
               </p>
					<p>
                  Csakhamar puskadurranások jöttek feleletül. Papp Mózes ujra lőtt.
                     A kutyaugatás nemsokára egészen közelükből hangzott, s pár pillanat mulva dühös
                     vakkantásokkal pár finom vadászkutya rohant a tüz világos körébe, neki
                     egyenesen az elejtett medvének, melyet elkezdtek marcangolni. Utánuk a
                     hóförgetegből három elegáns vadászruhába öltözködött alak bontakozott ki, majd
                     erdészek és cselédek csengős lovakat vezettek elő, melyek a szánokba voltak
                     fogva.
               </p>
					<p>
                  - Baranghy gróf, - mormogott Papp Mózes és levette a süvegét.
               </p>
					<p>
                  Csakugyan Baranghy László gróf volt, az erdélyi fejedelmek
                     nagyhirü sarjadéka, az ismert oroszlán- és tigrisvadász, ez az érdekes és
                     férfias alak, a ki őseitől öröklött kalandszomját India és Afrika rengetegeiben
                     szokta lecsillapitani. Simándy jól ismerte őt hiréből, s kiváncsian nézett rá.
                     Mindig erősen meg szokta figyelni azokat, a kiknek a sors kiváltságos
                     helyzetet, nagy vagyont, nagy nevet biztositott. S magában mindegyik elé
                     vagyonának és nevének megfelelő nagy kötelességeket tüzött. És sokat
                     gondolkozott ezeken az örökké teljesitetlenül maradó nagy kötelességeken
                     olyankor, mikor látta, hogy adóba hogyan hajtják el a szegény embernek utolsó
                     tehenét... Ezt bezzeg romlása árán is kényszeritik kötelessége
                     teljesitésére...
               </p>
					<p>
                  - Hahó, kik vagytok? - kiáltott a gróf.
               </p>
					<p>
                  - Magyar-garabói vadászok, méltóságos ur, a kik a vihar elől a
                     medve barlangjába menekültünk, - felelt levett süveggel, alázatosan Papp
                     Mózes.
               </p>
					<p>
                  - A mint látom, hatalmas mackót zavartatok ki a barlangjából...
                     Verjétek el róla a kutyákat...
               </p>
					<p>
                  A gróf odament az elejtett fenevadhoz, s lábával végigtapogatta. A
                     két másik ur is jól körülnézte a pompás állatot... Aztán mind a tüz köré
                     állottak, s gémberedett tagjaikat melengették... Az erdészek a lovak körül
                     maradtak. A gróf figyelmesen nézte Pappot.
               </p>
					<p>
                  - Hallod-e, öreg, nem Papp Mózes vagy te, a medveölő?
               </p>
					<p>
                  - De az vagyok, instálom. Én is tanitottam a méltóságos urat
                     vadászni.
               </p>
					<p>
                  - Nem mehetnénk még az éjjel födél alá, Garabóra? A vendégeim
                     cudarul el vannak fáradva.
               </p>
					<p>
                  - Nem tanácsolom, méltóságos uram. A hógörgeteg elzárta az
                     utunkat, s mindnyájan ott találnánk veszni ebben a rengeteg hidegben. Hanem
                     tessék a barlangot elfoglalni, ott nem ér a szél.
               </p>
					<p>
                  A gróf német nyelven vendégeihez fordult.
               </p>
					<p>
                  - Nos uraim, én megigértem, hogy olyan telet mutatok önöknek, a
                     minőt sohse láttak. Hát nem tartottam meg igéretemet?
               </p>
					<p>
                  - Köszönöm, gróf, - felelt az idősebbik, egy erőteljes, kissé
                     köpcösödő alak, - ilyet nem láttam se a tibeti határon, se Kanadában.
               </p>
					<p>
                  És megszólalt a fiatalabbik, egy nyulánk, szőke ember:
               </p>
					<p>
                  - Nem bántam meg, hogy lejöttem Bécsből. Ez a hóvihar vetekszik az
                     orosz sivatag huránájával. Egyszer, emlékszem, az Ural hegységben láttam
                     effélét. Gratulálok, gróf ur.
               </p>
					<p>
                  - Nézzék ezt a vén embert, - szólt a gróf, Mózes gazdára mutatva,
                     - ennek már a nagyapja is a családomat szolgálta. Ő volt az én első tanitóm a
                     vadászatban. Több medvét elejtett, mint a mennyit mi hárman láttunk. Most
                     különben azt jelenti, hogy nem mehetünk tovább, mert bentveszhetünk a
                     hóban.
               </p>
					<p>
                  - Hát mit csinálunk?
               </p>
					<p>
                  - Itt hálunk a medve barlangjában.
               </p>
					<p>
                  - Bravó! - kiáltott a köpcös, - lesz mit mesélni az udvari
                     bálon.
               </p>
					<p>
                  - Csinálj ott bent helyet, Mózes!
               </p>
					<p>
                  Ezalatt már Gyorgye, Petru s az erdészek két hatalmas tüzet
                     csináltak, s a gróf lovait azok közé állitották. Papp Mózes is kivezette a maga
                     lovait, s a többi közé állitotta. A cselédek a szánokról leszedtek mindent,
                     pokrócot, elemózsiát, vánkosokat, s a barlangba vitték. Nagy benzinlámpát is
                     gyujtottak, s az üregben elhelyezték. Az urak rögtön be is vonultak. Ekkor
                     lépett csak elő Simándy, s bemutatta magát. A grófnak magyarul, a másik két
                     urnak németül.
               </p>
					<p>
                  - Nini, hát maga az én papom? - szólt szives hangon a gróf, - én
                     csak egy garabói papot ismerek, a vén Todorescut, a ki követválasztáskor le
                     szokta hozni a mócait, rám szavazni. Nagy gézenguz az öreg, érti a dolgát.
               </p>
					<p>
                  A két idegen a grófnak két bécsi barátja volt: az idősebbik lord
                     Harrington, az angol nagykövetség első tanácsosa, a másik Vensolov ezredes, az
                     orosz nagykövetség katonai attaséja. Harringtonnal annak idején Indiában
                     ismerkedett meg, Vensolov ezredessel pedig a bécsi udvari élet hozta össze. A
                     fényes császárváros puha, meleg, főuri kényelméhez szokott urak szinte gyerekes
                     örömmel élvezték a rendkivüli helyzetet: a barlang előtt a tüz lobogó fényénél
                     eléjük táruló fantasztikus látványt, a véres medvével, a kavargó hóviharral, a
                     lovak mellett szoborszerüen mozdulatlanul álló vadászokkal, szolgákkal és
                     parasztokkal, azután élvezték a jól világitott, pokrócokkal kipárnázott, eléggé
                     meleg barlangot, melynek közepén csakhamar égett a spiritusz a szamovár alatt,
                     miközben egy belső inas nagy ezüsttálcán hideg borjut, szárnyast, cipót tett
                     eléjük, s egyszerre vagy öt üveg vörös borból huzta ki a dugót.
               </p>
					<p>
                  Simándy a barlang szája előtt levő tüz felé huzódott.
               </p>
					<p>
                  - Tartson velünk, tiszteletes ur, - szólt a gróf.
               </p>
					<p>
                  - Köszönöm, méltóságos uram, már beszalonnáztam.
               </p>
					<p>
                  - No csak vegye elő a bicskáját és lásson hozzá. Van itt mit
                     enni.
               </p>
					<p>
                  Simándy nem kérette magát, hanem a tálca mellé telepedett, ahol az
                     angol és az orosz farkas-étvággyal működtek. Az étel és a bor mesés
                     gyorsasággal eltüntek, azután az inas mindenkinek töltött egy csésze párolgó
                     teát, a gróf mindenkinek egy vastag szivart dugott a szájába, s végigfeküdtek a
                     pokrócokon.
               </p>
					<p>
                  - No, kedves grófom, ön valóságos ezermester, hogy itt a vadon
                     közepén igy el tudja az embert látni, - szólt Harrington.
               </p>
					<p>
                  - Ez csak revanche a pendsabi szép napokért. És még mennyivel
                     maradok adósa a negyedik bengáli lovasezred tisztikarának! Ne is beszéljünk
                     róla, mylord. Sohse felejtem el, hogy minő felejthetetlen napokat köszönhetek
                     önnek és indiai bajtársainak.
               </p>
					<p>
                  - Hja, India; az a mi páratlan vadászterületünk, ott még élhetünk
                     jól, tetszésünk, egyéni gusztusunk szerint, romantikusan, verekedve,
                     vadászgatva. Ha az átkozott afgán kutya át nem lövi a lábamat, ma is ott
                     vagyok, s nem térek át a diplomáciai szolgálatra. De most is mindig
                     visszasóvárgok a szabad élet után. Unom a civilizációt, Angliát pláne! A
                     családom különben is szét van szórva az egész világon; az egyik farmer
                     Ausztráliában s van neki vagy negyvenezer marhája. A másik a kanadai
                     kőszénbányáit turja s a saját hajóin hordja szét a szenét, a harmadik
                     Belső-Afrikában, valahol Uganda vidékén kormányzó vagy király. Az öcsém van
                     legközelebb, az Maltán hadnagy. Angliában senki se él közülünk.
               </p>
					<p>
                  - Bocsásson meg, mylord, - szólt az orosz, - de én csak két igazi
                     urat ismerek a világon: a magyar urat és az orosz urat. Önök már, hogy is
                     mondjam csak, elnyárspolgárosodtak egy kicsit. Önök mindennel foglalkoznak már,
                     de a magyar és az orosz ur csak a földjét müveli és szereti, és pedig
                     rajongásig. Azt az egyet tekinti arisztokratikus foglalkozásnak. Ha egy orosz
                     nemes elveszti ősei földjét, elzüllik, más mesterségre nem tud átmenni...
               </p>
					<p>
                  Az orosz megállt egy pillanatra, hogy szippantson a szivarjából.
                     Simándy megszólalt:
               </p>
					<p>
                  - Megengedik az urak, hogy én is beleszóljak?
               </p>
					<p>
                  - Csak tessék! - felelt az angol.
               </p>
					<p>
                  - Az onnan van, mert bár az orosz birodalom óriási, az ifjuságot
                     szük látkörben nevelik föl. A mindenható dinasztia nem a nemzet elé tüz nagy
                     célokat, hanem önmaga elé, a maga dicsőségére, a nemzetet meg se kérdik, a
                     nemzetnek örökké hallgatnia kell... Angliában ellenben arra szoktatják az
                     ifjuságot, hogy az egész világ a te nemzetedé; ha otthon nem férsz el, eredj a
                     tengerre, az összes vizeken megtalálod a szineidet, s ha holnap La Platában
                     görbén néznek rád, holnapután már ott van az angol hadihajó a város felé
                     forditott ágyutorkokkal. Ha a tengeren se férsz el, eredj a gyarmatokra: minden
                     világrészben megtalálod a hazádat, mindenütt angol maradhatsz, s bárhol,
                     bárminő munkát végezel, Anglia vagyonát és hatalmát szolgálod vele. A magyar
                     meg az orosz ur csak a hazájában, a maga földjén van igazán otthon, a hol nem
                     parancsol neki senki: hát ott marad és megőrzi patriarkális tulajdonságait, a
                     melyeket az ezredes ur uri tulajdonságoknak nevezett...
               </p>
					<p>
                  Harrington a hevesen gesztikuláló fiatalemberre nézett:
               </p>
					<p>
                  - Ön talán ortodox keleti pap és Moszkvában tanult?
               </p>
					<p>
                  - Nem, mylord, én protestáns pap vagyok és Hollandiában
                     tanultam.
               </p>
					<p>
                  - De csak vadászni jött ide szintén és valami nagyobb városban
                     lakik?
               </p>
					<p>
                  - Nem, mylord, én itt lakom ezen a hegyen tul egy faluban és papja
                     vagyok egy száz főből álló eklézsiának.
               </p>
					<p>
                  - Magyar pap?
               </p>
					<p>
                  - Az vagyok, mylord.
               </p>
					<p>
                  - Valami igaza van a tiszteletes urnak, - szólt az orosz ásitva, -
                     de mivel szivarom végig égett s én álmos vagyok, nem veszek részt többé a
                     beszélgetésben. Jó éjszakát, urak.
               </p>
					<p>
                  Lord Harrington látható érdeklődéssel nézte a fiatalembert, de az
                     álmosság és fáradtság őt is elnyomta s azért jó éjszakát kivánva, szintén
                     végignyult a földön.
               </p>
					<p>
                  Baranghy gróf friss szivarra gyujtott, s a barlang előtt égő tüz
                     mellé ült. Az, a mit Simándytól hallott, nagyon gondolkozóvá tette.
               </p>
					<p>
                  - Hallja, ifju barátom, - szólt lassu hangon, - én itt a vad
                     rengetegben, az üvöltő viharban, a megölt medve barlangjából vaktában kizavarok
                     két parasztbundás alakot, a kik közül az egyik megszólal, s lord Harringtonnak,
                     Vensolov ezredesnek és Baranghy grófnak perorál olyan értelmesen, a minőt ezek
                     az urak a maguk körében is ritkán szoktak hallani. Ez nem természetes dolog...
                     Hogy került maga arra a rongyos Garabóra?
               </p>
					<p>
                  - Méltóságos uram, annak hosszu története van, mely méltóságodat
                     nem érdekli. Különben is a magam szántából jöttem oda...
               </p>
					<p>
                  - Nincs valami kivánsága? Nem akar a sorsán változtatni? Szivesen
                     fölajánlom a segitségemet.
               </p>
					<p>
                  - Csak azt kérem, hogy ha az eklézsiának szüksége lesz valamire,
                     akkor fogadjon szivesen méltóságod.
               </p>
					<p>
                  - Meglesz, meglesz... Hát maga ugy véli, hogy a mi nemzetünknek
                     nincsenek nagy céljai, nagy föladatai?...
               </p>
					<p>
                  Simándy lehorgasztotta a fejét. Majd rekedten igy szólt:
               </p>
					<p>
                  - Mi? Hiszen mi még itthon is a létért küzdünk... és veszitjük a
                     csatát... koldusok vagyunk és senkise támogat... a katonáink fogynak... a
                     fegyverek egyre hullanak a kezünkből... S ezt a nemzet nagy tömege nem látja,
                     nem tudja, nem hallja...
               </p>
					<p>
                  A gróf tágra nyitott szemmel meredt a tüzbe. Nemes, éles, bátor
                     arcán mély szomoruság ült. Simándy ránézett, s valami vakmerő gondolat fogta
                     el. Megragadta a gróf kezét s szólt:
               </p>
					<p>
                  - Fejedelem, én uram, ne menj te idegen világokba fenevadakra
                     vadászni... maradj ebben az elhagyott országban... Látod, nekem ez a haza nem
                     adott semmit, se előkelő rangot, se kitüntetéseket, se vagyont, s itt állok,
                     itt dolgozom a helyemen, elpusztulok, de el nem megyek róla.
               </p>
					<p>
                  A gróf ránézett Simándyra, a ki a kezét fogta:
               </p>
					<p>
                  - Valamit mondani akar?
               </p>
					<p>
                  A szegény fiu azt hitte, hogy beszél, de csak a gondolatok
                     viharzottak végig lelkén, szája nem nyilt szólásra. Eleresztette a gróf
                     kezét.
               </p>
					<p>
                  - Bocsásson meg, méltóságos uram, csak arra akartam kérni, hogy
                     szeresse, ne hagyja el ezt a mi szegény Erdélyünket, pusztuló egyházunkat...
                     ilyen nagy nevet mi nem nélkülözhetünk ádáz harcunkban.
               </p>
					<p>
                  A gróf belehajitotta a szivarját a tüzbe.
               </p>
					<p>
                  - Hát mit tegyek? Mit tegyek? Sohse szoktunk mi ilyesmiről
                     beszélgetni... Mit kellene tenni? Ki tudna erre feleletet adni? A fórumon annyi
                     jelszót orditanak; egyszer az egyik van divatban, másszor a másik; s mindegyik
                     csak arra való, hogy az emberek egyéni hiuságát, karrierjét szolgálja...
               </p>
					<p>
                  Hangja egyre emelkedett és hevesebb lett.
               </p>
					<p>
                  - Az országgal tulajdonképp nem törődik senki.
               </p>
					<p>
                  Hirtelen fölugrott.
               </p>
					<p>
                  - Nagyon hideg van idekint. Ez a komisz szél szinte a bőröm alá
                     fuj. Jó éjszakát.
               </p>
					<p>
                  Besietett a barlangba. Papp Mózes ujra megrakatta jól a tüzeket,
                     Simándy ott, a hol ült, végignyult a meleg földön s elaludt. Mózes gazda egy
                     vánkost csusztatott a feje alá, s a fiut betakarta egypár vastag pokróccal.
                     Aztán ő is odafeküdt melléje. Szabó és Petru is lassan-lassan odasompolyogtak.
                     Csak a gróf vadászai és cselédjei álltak a lovak közt mozdulatlanul, mint az
                     őrtálló katonák.
               </p>
					<p>
                  Talán már hajnal felé lehetett, mikor a vihar hirtelen megállt.
                     Papp Mózes azonnal fölébredt, s gyöngéden megérintette Simándy karját.
               </p>
					<p>
                  - Mi baj?
               </p>
					<p>
                  - Tiszteletes ur, a vihar pihen.
               </p>
					<p>
                  - Elállt?
               </p>
					<p>
                  - Nem, csak pihen. Ez itt a viharnak rendes szokása, hogy egy-két
                     órát megáll, s aztán ujult erővel kezdi. Jó volna, ha a méltóságos urakat
                     fölkeltené. A szünet alatt bevergődhetünk Garabóra.
               </p>
					<p>
                  Pali rögtön a barlangba sietett, s fölkeltette a grófot, ez pedig
                     a vendégeket. Mindnyájan helyeselték az indulást, a gróf pár rövid szót
                     kiáltott legényei felé, a szánok egyszeribe föl voltak pakolva, s a lovak
                     befogva. Indulás előtt a gróf mindenkinek egy pohár konyakot adott: a
                     cselédeknek is, a parasztoknak is. A lámpásokat meggyujtották, s elöl Papp
                     Mózes két jóravaló, kis macskalovával, nekivágtak az utnak. Pali szó nélkül
                     Mózes gazda mellé ült a bakra, s az egyik lámpást tartotta. A medve alá
                     fatalpat csináltak s a leghátulsó szán mögé kötözték. Lassan, kocogva, de mégis
                     előre haladtak.
               </p>
				</div>
				<div type="chapter">
					<head>
                  XII.
               </head>
					<p>
                  A nagy vihart követő reggel a faluban irtóztató kutyaugatás
                     támadt. Az ebek megérezték a szagát a medvének, mely a szán mögé volt kötve. A
                     kutyák föltünő nyugtalanságára mindenki a kapuja elé sietett, s látták a havasi
                     uton aláereszkedni a karavánt, s egyszerre megismerték a gróf szürkeruhás,
                     violaszin zsinóros vadászait, a mint a cifra szánokat, csengős lovakat
                     lesegitették a meredeken. Ekkor Papp Mózes szánja már illedelmesen hátul
                     kullogott. S a mint lent voltak, Pali illedelmesen köszönt az uraknak, s a
                     szánnal jobbra fordultak, Papp Mózes háza felé. A gróf valamit kiáltott utánuk,
                     de a prémes gallér elfogta a hangot. A mint a gróféktól eltávolodtak, Petru
                     nagyot kurjantott, s hangosan kiáltotta a népnek, hogy ime itt a Gyorgye,
                     megmentettük, s még egy nagy medvét is öltünk. Az asszonyok mind oda siettek, s
                     kezet csókoltak Simándynak. Egész karavánnal érkeztek Mózes gazda házához, a
                     hová már Sára néni is megjött egy csomó öregasszonynyal. Sára néni előbb
                     kötényébe törölgette a szemét, aztán erőt vett rajta az indulat, elsirta magát,
                     megölelte, megcsókolta az unokáját, végül pedig ugy vágta pofon, hogy leesett a
                     süvege. Ekkor esett a papjának s a hol érte, csókolgatta a ruháját. Pali itt
                     visszaöltözködött fekete ruhájába, és Sára nénivel és Gyorgyeval hazament,
                     otthagyván Petrut, a ki egész nap nagyszámu közönségnek örvendett, mely mind a
                     hőstettek elbeszélését kivánta hallani. A nép fölváltva ácsorgott Mózes gazda
                     és Todorescuék háza előtt, hová az előkelő uraságok szálltak. Pali hazament,
                     megivott egy csésze forró kávét, aztán ágyba feküdt, s elaludt, mint a
                     bunda.
               </p>
					<p>
                  A gróf vendégeit egyenesen Todorescuékhoz vitte, a kikről tudta,
                     hogy nagy, kényelmes, kőből épitett uriházuk van. Képzelhető a pap-család
                     meglepetése, mikor Baranghy gróf az angol lorddal és az orosz attaséval
                     betoppant. A hölgyek azonnal elfutottak, toalettet csinálni, Todorescu pedig, a
                     ki a grófot már régóta személyesen ismerte, zavartan kinálgatta őket
                     helylyel.
               </p>
					<p>
                  - Kedves tisztelendő ur, - szólt a gróf szokott szives modorában,
                     miután a bemutatásokat elvégezte, - legyen rá elkészülve, hogy mindaddig itt
                     maradunk, a mig ez a hóvihar, mely tegnap a hegyek közt meglepett, teljesen el
                     nem mulik.
               </p>
					<p>
                  - Nagyon szerencsés, boldog vagyok, méltóságos ur...
               </p>
					<p>
                  - Maga is azt hiszi, hogy a vihar minden percben ujra
                     kitörhet?
               </p>
					<p>
                  - Biztosra veszem. Rendesen három napig szokott tartani, közbe
                     csekély szünetekkel. Vakmerőség volna most tovább indulni...
               </p>
					<p>
                  - Hát akkor egyelőre kérünk egy szobát, vizet mosdani, s Pista
                     inasomat.
               </p>
					<p>
                  - Minden meglesz.
               </p>
					<p>
                  Todorescu elsietett. Az urak tiz perc alatt átöltözködtek, s
                     Todorescu hivására megjelentek az ebédlőben, hol a hölgyek már vártak rájuk, s
                     frissen főtt kávéval szolgáltak.
               </p>
					<p>
                  Todorescuné még meglehetősen elfogult volt, de Florica már eléggé
                     összeszedte magát. Nagyon csinos volt divatos, egyszerü drapp ruhájában, fehér
                     kötényével, s a koromfekete gazdag hajából elővillogó aranyhajtükkel. Az urak
                     egészen meglepetve néztek rá és sorba odajárultak eléje, bemutatkozni. S ő a
                     Bukarestben jól megtanult pukedlizést kifogástalan előkelőséggel
                     érvényesitette. Lord Harrington sodort egyet a bajuszán, Vensolov ezredes pedig
                     a haját s nyakkendőjét igazitotta.
               </p>
					<p>
                  - Bocsásson meg, tisztelendő asszony, hogy igy ajtóstul a szobába
                     rohantunk, - szólt a gróf, - de nem is sejtettük, hogy egy felnőtt leány van a
                     háznál. Mióta?
               </p>
					<p>
                  - Az őszszel jött haza a nevelőből. Florica, a leányom.
               </p>
					<p>
                  - Óh, én ismerem a gróf urat, gyermekkorom óta. Emlékszem, hogy
                     kétszer járt a házunknál.
               </p>
					<p>
                  - Igen, követválasztások alkalmával, - nevetett a gróf, - maga
                     azalatt megnőtt, én pedig megvénültem.
               </p>
					<p>
                  - Arra is emlékszem, hogy a gróf ur egyszer fölemelt a levegőbe,
                     megcsókolt és azt az igéretet tette, hogy ha férjhez megyek, násznagyom
                     lesz...
               </p>
					<p>
                  - No, a mi a csókot illeti, azt szivesen megismételném...
               </p>
					<p>
                  - Nem lehet, gróf ur, mert ha megengedném, az nagy gorombaság
                     volna részemről...
               </p>
					<p>
                  - Hogyhogy?
               </p>
					<p>
                  - Akkor azt hihetné, hogy csakugyan öreg embernek tekintem.
               </p>
					<p>
                  A gróf nevetve nézett rá.
               </p>
					<p>
                  - Hallja maga, kis kisasszony, tudja, hogy ez pompás felelet?
                     Ilyen nem minden havasi faluban terem... - És leforditotta az uraknak
                     németre.
               </p>
					<p>
                  - Kedves gróf, - szólt a lord, - ön csupa ilyen meglepetéseket
                     tartogat nekünk. Ki volt az a csinos, nagy feketeszemü fiatalember, a ki az
                     éjjel olyan okos dolgokat beszélt nekünk a medve barlangjában?
               </p>
					<p>
                  - Hisz megmondta. Az itteni protestáns pap.
               </p>
					<p>
                  - Hja, igaz. Nagyon álmos voltam, elfelejtettem. Tudja-e, hogy
                     szeretnék annak a fickónak a szeme közé nézni, s egy kicsit beszélgetni
                     vele?
               </p>
					<p>
                  - Jó, majd elhivjuk... ugyis itt maradunk bezárva tán két napig
                     is.
               </p>
					<p>
                  Florica biborvörös arccal az ablak felé fordult. Az a pár szó,
                     melyet Simándyról hallott, maga se tudta miért, de önkénytelen büszkeséggel
                     töltötte el. Az uraságok betoppanása nagyon megzavarta őt, mert se Simándy, se
                     Gyorgye után nem tudakozódhatott, pedig rettentő türelmetlenül várta
                     hazaérkezésüket, s egész éjjel nyugtalanul, szaggatottan aludt. Annyit
                     félfüllel, sebtiben elkapott, hogy itthon vannak, de égve vágyott a
                     részletekre, s ehhez nem juthatott.
               </p>
					<p>
                  A jóizü reggeli után az urak szivarra gyujtottak, s a lord
                     hátradőlve szólt:
               </p>
					<p>
                  - Most jön ki csak belőlem a hideg, s érzem, hogy bágyadt és
                     fáradt vagyok.
               </p>
					<p>
                  - Mondja csak, tisztelendő asszony, - szólt a gróf, - ágyaink meg
                     vannak már vetve?
               </p>
					<p>
                  - Szolgálatjára, méltóságos ur.
               </p>
					<p>
                  - Megengedik, hogy lefeküdjünk. Tegnap egész nap szánkáztunk, s
                     bizony éjjel is nagyon keveset aludtunk. Nem veszik rossz néven, ha
                     lepihenünk...
               </p>
					<p>
                  - Óh, kérem, - felelt Todorescu alázatosan.
               </p>
					<p>
                  - Pista! - szólt a gróf az ajtóban feszesen álló huszárjához, -
                     összes élelmiszereinket és italainkat a konyhába hordod és a tisztelendő
                     asszony rendelkezésére bocsátod. Tessék mindent fölhasználni, s én még csak azt
                     az egyet kérem, hogy két óra előtt ne legyen az ebéd.
               </p>
					<p>
                  - A mint parancsolni méltóztatik.
               </p>
					<p>
                  - Előre, uraim, - szólt a gróf, - ebédig aludni fogunk.
               </p>
					<p>
                  Az angol és az orosz, kiknek már majdnem leragadt a szeme,
                     szivesen engedtek a fölhivásnak. A gróf még kiszólt a szobából:
               </p>
					<p>
                  - Igaz, kérem, ismerik a helybeli református papot?
               </p>
					<p>
                  - Ismerjük.
               </p>
					<p>
                  - Tegyék meg a kedvemért és hivják meg őt is ebédre.
               </p>
					<p>
                  - Parancsára, méltóságos ur.
               </p>
					<p>
                  Az urak eltüntek, s mikor fejüket lehajtották, az ujra kezdődő
                     vihar első rohamai már végigzugtak a völgyön. Florica sugárzó arccal állt a
                     tükör elé: itt lesz Simándy is, mit csináljon, hogy még szebb legyen? Végre ott
                     fog ülni, mellette, vagy szembe vele, ránézhet, a mikor akar, vele egy levegőt
                     sziv, hallja folyton a hangját. S a kis Florica szive oly hevesen összeszorult,
                     hogy egyszerre az arcába hajtott minden vért. Aztán elnevette magát, tapsolt, s
                     a konyhába futott. Ma ő is fog főzni valamit.
               </p>
					<p>
                  - Csak félre, félre az utból, - szólt Todorescuné, a ki átvette a
                     dirigálást, - mindenkinek helyén legyen az esze, mert nagyuraknak főzünk ma
                     ebédet.
               </p>
					<p>
                  Pista megkezdte a szánból a hideg sült szárnyasok, a
                     libamájpástétom, az egész sonkák, hideg nyelv s más efféle ételek fölhordását.
                     Azután jött kosárban fehér és vörös bor s pezsgő.
               </p>
					<p>
                  - Biz ehhez nem is kell már más, mint jó husleves és friss kenyér,
                     - vélekedett az inas.
               </p>
					<p>
                  Todorescuné gondolkozott.
               </p>
					<p>
                  - Talán egy kis nyulat is csinálok még, jó bő, tejfölös
                     mártásban.
               </p>
					<p>
                  - Én meg egy kis habgaluskát készitek, - vélekedett Florica.
               </p>
					<p>
                  - A’ bizony jó lesz, - hagyta helyben Pista.
               </p>
					<p>
                  A konyhában megkezdődött a munka, Florica pedig a szobájába
                     lebegett, mert nem volt tisztában vele, hogy melyik ruháját vegye föl. Sorba
                     nézegette valamennyi gunyáját, próbálgatta, de egyikkel se volt teljesen
                     megelégedve. Az anyját nem merte megkérdezni, mert rámordult volna, hogy
                     ugyan kinek a kedvéért akarsz te szép lenni?
                   A haját, azt a szép, fekete, fényes, haját is lebontotta és
                     sokáig próbálgatta, mig végre egy megfelelő frizurát talált. Divatosan
                     fésülködni jól megtanitották a bukaresti nevelőintézetben. Eszébe jutott, hogy
                     bomlottak érte a szebeni katonatisztek és a tusnádi fürdővendégek, s törte a
                     fejét, hogy visszaemlékezzék, hogyan viselte magát, mit fecsegett az
                     udvarlóival, hogy ugy elbájolta őket. Aztán elnevette magát: hisz ő az egyetlen
                     lány a faluban, azt is mondják, hogy nem nagyon csunya, ugyan mit erőlködik,
                     mikor nem kell vetélytársnétól tartania. Fölvett egy fehér kötényt és kifutott
                     a konyhába, hol már nagy sürgés-forgás, készülődés volt. Pista a padkán ült és
                     cigarettázva melegedett.
               </p>
					<p>
                  - Pista, - szólt halkan Florica, - tudja maga, hol lakik a faluban
                     a magyar pap?
               </p>
					<p>
                  - Nem én.
               </p>
					<p>
                  - A református templom alatt mindjárt van egy régi kőház: abban
                     lakik. Menjen el oda és mondja meg neki, hogy két órára legyen itt ebéden. A
                     papa is kéri, meg a méltóságos ur is üzeni.
               </p>
					<p>
                  Pista fölrántotta a bekecsét, kilépett a tornácra s az orkánban
                     megindult a buzogányos templom irányában. Simándy azalatt már fölkelt, s miután
                     a gyerekek a viharban nem jöttek iskolába, olvasgatott. Mikor Pista átadta az
                     üzenetet, igy szólt:
               </p>
					<p>
                  - Ki küldte mégis magát ide? A pap-e, vagy a gróf ur?
               </p>
					<p>
                  - Nekem ugyan a papkisasszony szóla.
               </p>
					<p>
                  - A kisasszony?
               </p>
					<p>
                  - Az a’. De azt mondta, hogy az apja óhajtja, meg a méltóságos
                     gróf ur.
               </p>
					<p>
                  Jó, jó, Pali, azért ne légy olyan izgatott. Háromszor-négyszer
                     végigmérte a szobáját, aztán ő is tükre elé ült és gondosan megborotválkozott.
                     És ezalatt az arcát nézte, vizsgálta, a mit sohase szokott tenni. Bizony falusi
                     papnak elég fehér volt a bőre, szemei alatt keskeny kék karika huzódott,
                     szempillái meghosszabbodtak, s a szeme tán még feketébb volt, mint régen.
                     Elmenjen az ebédre? Egy délután belemerüljön az uri társaságba, aztán
                     szomjazzék tovább? Ez csak békétlenséget, nyugtalanságot, sőt tán
                     elégedetlenséget keltene lelkében... Ujra a szeme közé nézett... Nem vagy
                     őszinte, fiu. Te Florica miatt habozol. Mit neked az angol diplomata, az orosz
                     katona... te attól a dallamos hangu kis fekete lánytól félsz, a kinek fecsegése
                     olyan édes bizsergésbe hozza a szivedet... S ha ugy volna? Örökké tarlott
                     mezőkön kell neked járnod? Nem szabad egy pillanatra se elhagynod életed,
                     pusztaságát? Hisz te kemény legény vagy, mint a vas... hideg vagy, mint a
                     jég... nem vétesz se Isten, se ember ellen, ha egy kis boldogságot megengedsz
                     magadnak. Elmegyek. Nem tudja meg soha senki, hogy egypár boldog órát raboltam
                     magamnak. Elmegyek.
               </p>
					<p>
                  Jó fél óráig vesződött azzal, hogy fekete haját simára lefésülje,
                     a mi nem igen sikerült; aztán ünnepi feketébe öltözködött, a bajuszát kipödörte
                     egy kicsit, bundáját a nyaka közé keritette, s nekivágott az orkánnak. Mint egy
                     szerelmes, légyottra siető diák, ugy sietett, nem gondolkozva, nem nézve se
                     jobbra, se balra, csak gázolva a havat türelmetlenül.
               </p>
				</div>
				<div type="chapter">
					<head>
                  XIII.
               </head>
					<p>
                  Mikor Simándy Todorescuék házához ért, az urak már fölkeltek, s az
                     ebédlőben cigarettáztak. Florica is megállapodott már a toalettjében. Sötét
                     szoknyát vett föl, rózsaszinü bluzzal s a konyhai tüztől kipirulva éppen
                     teritett. Simándy szerény alázattal lépett be, s mélyen meghajolt az uri
                     társaság előtt. Florica sugárzó arccal nézett rá, mikor a fiu eléje lépett, s
                     megszoritotta a kezét. Az angol követségi tanácsos mindjárt elfogta Palit.
               </p>
					<p>
                  - Mondja csak, tiszteletes ur, maguk medvét vadászni jártak kint
                     az éjjel?
               </p>
					<p>
                  - Nem, mylord, egy kis pásztorgyereket kerestünk, a ki a mélységbe
                     zuhant.
               </p>
					<p>
                  - S magukat is ott érte a vihar? - szólt a gróf.
               </p>
					<p>
                  - Nem, méltóságos ur, mi már a vihar alatt mentünk ki a havasok
                     közé.
               </p>
					<p>
                  - Hogyan? Maga egy rongyos kis pakulár-kölyökért kockára tette az
                     életét?
               </p>
					<p>
                  - Nem tettem kockára, méltóságos ur, mert ime élek.
               </p>
					<p>
                  - De ott veszhetett volna.
               </p>
					<p>
                  - Az ilyesmi nekem csak utólag szokott eszembe jutni. Aztán
                     megvallom, puszta önzésből tettem.
               </p>
					<p>
                  - Hogyhogy?
               </p>
					<p>
                  - Mint református papnak semmi külső eszközöm nincs arra, hogy a
                     népre hassak. Tehát példámmal kell hatnom. Az adott esetben csak azt tettem, a
                     mit helyemben minden becsületes ember megtett volna, de az egyszerü nép ezt
                     nagyba veszi s ezzel a papi tekintélyem emelkedik.
               </p>
					<p>
                  - Bravó, fiatalember, - szólt az angol, - ön csakugyan igen
                     hidegen, szárazon és okosan meg tudja magyarázni, hogy miért cselekedett igy.
                     Azért azonban bizonyos, hogy ön hőstettet követett el.
               </p>
					<p>
                  - Ne feledje el, mylord, hogy nekem ebben az ugynevezett
                     hőstettben segitőtársaim voltak. Egyszerü parasztemberek, kik életösztönüket
                     intelligenciájuk hiányánál fogva nehezebben tudják legyőzni, mint én. S igy a
                     nagyobb érdem az övék.
               </p>
					<p>
                  - Kik voltak azok? - kérdé a gróf.
               </p>
					<p>
                  - Papp Mózes s egy oláh pásztor.
               </p>
					<p>
                  - No, ezeket megjutalmazom. Ne feledjen el, tiszteletes ur, száz
                     forintot kérni tőlem a számukra.
               </p>
					<p>
                  - Köszönöm, méltóságos uram, adhatok belőle a megmentettnek
                     is?
               </p>
					<p>
                  - Oszsza szét belátása szerint. Ön pedig fogadja tőlem emlékül ezt
                     a gyürüt, melyet a zanzibári szultántól kaptam.
               </p>
					<p>
                  S ezzel lehuzott ujjáról egy zafirköves aranygyürüt, mely két
                     egymásba fonódott kigyót ábrázolt és Simándynak adta.
               </p>
					<p>
                  - Köszönöm, gróf ur, legkedvesebb emlékeim közé fog tartozni.
               </p>
					<p>
                  S ujjára huzta.
               </p>
					<p>
                  Az orosz katonai attasé ezalatt Floricával enyelgett, a ki emiatt
                     nagyon bosszus volt, mert ekképp a Simándy és a két ur közt lefolyt beszélgetés
                     egy részét elszalasztotta.
               </p>
					<p>
                  - Hohó, kedves kisasszony, - szólt a gróf, - maga kevésnek
                     teritett.
               </p>
					<p>
                  - Én meg a mama nem ebédelünk az asztalnál.
               </p>
					<p>
                  - Már miért nem?
               </p>
					<p>
                  - A mama tálal, én pedig fölszolgálok.
               </p>
					<p>
                  - Tálalás, az helyes. De a fölszolgálást, engedjen meg, Pista
                     sokkal jobban elvégzi. Maga velünk fog ebédelni, még pedig az asztalfőn. Ugy
                     sincs virág az asztal közepén, hát legalább maga legyen az asztaldisz.
               </p>
					<p>
                  - Megkérdem a mamát.
               </p>
					<p>
                  Simándyra nézett, mert érezte, hogy a fiu folyton rászegzi a
                     szemét. Azután kisietett. Az orosz megszólalt:
               </p>
					<p>
                  - Bájos egy gyermek, s oly kedvesen elbeszélget az emberrel, hogy
                     igazán gyönyörüségem telik benne. Ugy-e ön pravoszláv? - fordult
                     Todorescuhoz.
               </p>
					<p>
                  - Igenis, ó-hitü vagyok, - felelt Todorescu.
               </p>
					<p>
                  Florica bejött, s jelentette, hogy a mama megengedte, hogy az
                     urakkal ebédeljen. A lány közel férkőzött Simándyhoz, s odasugta neki:
               </p>
					<p>
                  - Látja azt az ibolyavirágos tányért? Az az enyém. Olyanból csak
                     én szoktam enni. Most az a maga helye, üljön oda.
               </p>
					<p>
                  Simándy meghajtotta magát. Nyilt az ajtó s Pista megjelent egy tál
                     gőzölgő levessel. Florica kiosztotta, az inas széthordta, a vendégek leültek. A
                     gróf megszólalt:
               </p>
					<p>
                  - Miután pap házánál vagyunk, s két papunk is van, ugyan Simándy,
                     mondjon egy asztali áldást, lehetőleg németül, hogy a külföldi urak is
                     megértsék.
               </p>
					<p>
                  Simándy fölállt, összekulcsolta a kezét, mind hasonlót tettek, és
                     németül igy imádkozott:
               </p>
					<p>
                     Uram, mindeneknek Ura, engedd meg, hogy hálatelt szivünket
                        hozzád emeljük, a mikor áldásodban részesülendők vagyunk. De mikor
                        köszönetet mondunk, hogy ebben a viharban, ebben a hidegben meleg fészekről
                        gondoskodtál számunkra, kérünk, hogy ne feledkezzél meg szerencsétlenebb
                        embertársainkról, kik talán odakint remegnek és nem találnak hajlékot, kik
                        talán éheznek és nincs, mi kinjokat csillapitaná. Irgalmasságnak Istene,
                        hallgasd meg könyörgésünket. Amen!
               </p>
					<p>
                  Az urak állva maradtak, Todorescu, az orosz és Florica keresztet
                     vetettek magukra, s a pópa román imádságot mondott.
               </p>
					<p>
                  Ebéd alatt élénk társalgás folyt, melyben csak Todorescu vett
                     kevés részt, mert magyarul is, németül is keveset tudott. Ellenben az angol, a
                     gróf, Simándy és az orosz élénk beszélgetést folytattak utazásaikról, idegen
                     népekről, vadászataikról, s különösen érdekelte az urakat az, a mit Simándy
                     beszélt Erdély történetéről, a reformációról és a román nép babonáiról, Florica
                     nem játszott jelentékeny szerepet az ebédnél, mert nagyon izgatott volt, s
                     minduntalan kiszaladt a konyhára. Kint teljes erővel dühöngött a hóvihar, s
                     mindnyájan kéjes érzettel adták át magukat a meleg szoba és a jó ebéd
                     élvezetének.
               </p>
					<p>
                  Ebéd után a gróf az attaséval nekiült écartézni.
               </p>
					<p>
                  Simándy pedig egy vadászszal elhozatta hazulról a sakkját, s lord
                     Harringtonnal, a ki szenvedélyes játékos volt, összeültek játszani. Alig
                     játszottak háromnegyed órát, az angol megszólalt:
               </p>
					<p>
                  - Ifju barátom, ha magának volna alkalma játszani, idővel mesterré
                     nőhetné ki magát. Zseniális ötletei vannak.
               </p>
					<p>
                  - Köszönöm, mylord, csak az a baj, hogy ötleteimet nem tudom
                     összefüggő csatatervvé füzni. Mikor teológus voltam, Utrechtben sokat sakkoztam
                     elsőrendü hollandi sakkistákkal, de érzem, hogy nagyon elmaradtam.
               </p>
					<p>
                  Todorescu, a ki eddig csöndesen kibicelt, most megszólalt:
               </p>
					<p>
                  - Ha csak az kell, kolléga ur, én szivesen fölajánlom magamat. Én
                     is mint teológus kitünő sakkista voltam hajdanában.
               </p>
					<p>
                  - Elfogadom, nagy örömmel elfogadom, kolléga ur.
               </p>
					<p>
                  Közbe Pista pezsgőt bontott, s folyton kinálta az urakat.
                     Legbuzgóbban Todorescu hajtogatta a poharat, s jó hangulatában Simándyval
                     szemben érzelmei teljesen megváltoztak. Eddig gyülölte, de imponált neki. Most,
                     látván, hogy e finom urak milyen jól bánnak vele, holott őt, mint házigazdát,
                     pusztán köteles udvariasságban részesitik, látván, hogy mily élénk részt tud
                     venni a müvelt urak társalgásában: gyülölete olvadt. Eddig azt hitte, hogy ez
                     tulajdonképp egy bátor, nagylelkü, de paraszt-kosta, a ki minden jóravaló
                     eklézsiából kikopott, s ezért került erre a kétségbeesett helyre; de most
                     látta, hogy ez egy világlátott, sokat tanult, jó modoru ur, a ki egy
                     mozdulatával, egy hangjával nem rí ki a nagyuri társaságból, melynek körében e
                     pillanatban mozog és vitatkozik. És egy nagy kérdés merült föl lelkében. Hogyan
                     vetődött ez az eszes ember a havasok legrongyosabb eklézsiájába? A ki
                     tehetségénél fogva a legelső eklézsiákat megérdemelné. Bizonyára boldogtalan, s
                     önkéntes számüzetésben él itt. Ez a gondolat a vén papot engesztelékeny
                     hangulatba ringatta, s több izben fölragadta a pezsgős poharat, hogy ifju
                     kollégájával koccintson, a mi Floricának, a ki titokban folyton figyelemmel
                     kisérte őket, nagy örömet okozott.
               </p>
					<p>
                  Ezalatt Todorescuné is toalettet változtatott, s bejött a szobába.
                     Az urak mind gratuláltak neki a kitünő ebédhez és ittak az egészségére.
                     Minthogy már sötétedni kezdett, lámpát gyujtottak, az attasé pedig leült a
                     zongorához, s orosz dalokat kezdett játszani. Ezalatt Florica és Simándy egymás
                     mellé kerültek.
               </p>
					<p>
                  - Izlett az ebéd? - kérdé a lány, s kacérul nézett az ifjura.
               </p>
					<p>
                  - Kitünő volt.
               </p>
					<p>
                  - Miért nem evett a habgaluskából?
               </p>
					<p>
                  - Édességet sohse eszem.
               </p>
					<p>
                  - De ezt én csináltam ám.
               </p>
					<p>
                  - Óh, hátha megigézett volna...
               </p>
					<p>
                  - Hogyan?
               </p>
					<p>
                  - Sára nénitől, az én vén gazdasszonyomtól hallottam, hogy a lány
                     a magafőzte étellel mindig meg tudja igézni a fiatalembert, ha azalatt, mig
                     eszik, a lány ránéz és három különös imádságot mormol.
               </p>
					<p>
                  - De kár, hogy nem tudtam előbb! - mondá Florica naiv
                     őszinteséggel.
               </p>
					<p>
                  - Miért akarna engem megbabonázni? Mit érne velem, hideg, száraz,
                     szomoru emberrel?
               </p>
					<p>
                  Florica meghalkitotta a hangját.
               </p>
					<p>
                  - Valami nagy bánata van, ugy-e? Miért nem mondja el
                     valakinek?
               </p>
					<p>
                  Simándy homlokán egy mély barázda jelent meg, szempillái
                     leereszkedtek és elfödték nagy fekete szemeit; arca olyan lett, mint mikor
                     napsütötte rónán hirtelen valami felhő árnyéka repül át.
               </p>
					<p>
                  - Nincs nekem senkim, kisasszony.
               </p>
					<p>
                  - Kisasszony, szabad kérnem, - hallatszott az attasé hangja.
               </p>
					<p>
                  A zongorához szólitotta Floricát, hogy román dalokat játsszék.
                     Simándy pedig egy sarokba ült, s nézte a leányt. És Florica oly szépen, oly
                     érzéssel játszott, hogy Todorescuné könnyezett, s mind gratuláltak. Simándy
                     pedig ellenállhatatlan vágyat érzett, hogy ezt a leányt erős karjaival
                     átölelje, s össze-vissza csókolja.
               </p>
					<p>
                  - Tiszteletes ur, hát maga tud-e zongorázni? - szólt a gróf.
               </p>
					<p>
                  Pali fölrezzent álmodozásából.
               </p>
					<p>
                  - Szolgalatjára, méltóságos uram. Az orgonálás révén ezt is
                     megtanultam.
               </p>
					<p>
                  - Ugyan verjen el nekik egypár jó magyar nótát - Ettől a sok
                     vontatott, szomoru nótától már a könnyeim is kicsordulnak.
               </p>
					<p>
                  Pali engedett a fölszólitásnak, s eljátszott egypár ropogós,
                     vérpezsditő friss nótát azok közül, melyeket azok a boldog magyarok szoktak
                     énekelni, eljárni ott künt, messze a kalásztermő nagy sikságon, melyre sohasem
                     esik rá a nagy hegyek árnyéka, melyet sehol sem szakitanak meg sötét
                     szakadékok.
               </p>
					<p>
                  Florica a zongorára könyökölt.
               </p>
					<p>
                  - Ugy-e, erre mind meg fog tanitani? - suttogá.
               </p>
					<p>
                  Simándy igent intett.
               </p>
					<p>
                  - Sohse játszottam, nem is hallottam ezeket a nótákat. Nekem azt
                     mondták, hogy a magyarok nótáit a cigányok csinálják. Talán maguknak szomoru
                     nótáik nincsenek is?
               </p>
					<p>
                  Simándy hirtelen megállt.
               </p>
					<p>
                  - Akar szomorut hallani? - kérdé halkan.
               </p>
					<p>
                  - Szeretnék.
               </p>
					<p>
                  A fiu végigcsusztatta ujjait a billentyükön, s a zongora hangja
                     egyszerre meghalkult. S aztán egymásután születtek meg keze alatt azok a régi
                     bús nóták, azokból a régi bús időkből, mikor a magyart a közélet teréről
                     visszaszoritották családi tüzhelye mellé, s hazája sorsát idegen bakók
                     intézték. Azután azokból a még régibb időkből, mikor a bujdosó kurucok nyomát
                     hóval födte be a szél. A gróf arca egyszerre komor lett, s mereven nézett maga
                     elé, majd hirtelen, mintha nehéz gondokat akarna magától elüzni, fölugrott, s
                     majdnem nyersen szólt:
               </p>
					<p>
                  - Eh, tiszteletes ur, ne feledje:
                     lesz még szőlő lágy kenyérrel.
                   Most pedig inkább mulassunk. Ezredes, üljön a zongorához, halljuk
                     a legujabb bécsi keringőket.
               </p>
					<p>
                  Az orosz nem kérette magát, a csakhamar Strausz egy andalitó
                     keringője hangzott föl. A gróf félrerakatta a butorokat, s lord Harrington, a
                     ki már nagyon verte a taktust, egy öreges valcerbe fogott Floricával. A lány
                     féloldalt forditotta a fejét, s égő tekintetet vetett Palira. Félig nyitott
                     szájából elővillogtak fehér fogai, s mintha azt suttogta volna: Jer, jer, édes;
                     hát te nem akarod, hogy kebledre simuljak?
               </p>
					<p>
                  - No, tiszteletes ur, - biztatta a gróf, - előre! Az enyedi diákok
                     mindig hires táncosok voltak.
               </p>
					<p>
                  Simándy nem látott, nem hallott többet. A lányhoz rohant, s a
                     következő percben Florica remegve hajolt széles mellére s tovalebegtek a
                     keringő hullámain. Óh, veszedelmes és áldott hullámok ti, Ámor Isten leghűbb
                     szolgái, hány ifju szivet elbóditottatok már... Simándy arcát jóformán
                     beletemette a lány hajába s szivta annak illatát.
               </p>
					<p>
                  Egyszerre megállt. Két keze lehullt. Az orosz is abbahagyta a
                     zenét. A vihar megszünt odakint, s mély, ünnepélyes harangszó hangzott.
               </p>
					<p>
                  - Az én harangom, - mormogá.
               </p>
					<p>
                  A kipirult lány fölnézett rá, s megdöbbent hirtelen ráncossá vált
                     arcán.
               </p>
					<p>
                  - Bocsánat, kisasszony... méltóságos ur... ez az én harangom, a
                     Bod Péter öreg harangja. Holnap vasárnap lesz, szombaton mindig
                     meghuzatjuk.
               </p>
					<p>
                  Megtörölte verejtékes homlokát.
               </p>
					<p>
                  - Óh, hogy elfelejtettem... Bocsánat, méltóságos urak...
                     prédikációra kell készülnöm...
               </p>
					<p>
                  Ezzel kirohant, mintha kergetnék. A Strausz-keringő ujra
                     fölhangzott odabent. Simándy csak futott, futott, mintha menekülne. Sötét volt
                     már. Egy-egy házból a tüz fénye piros csikot vetett ki a hóra, mintha ott
                     valami megölt ember vére folyna. A haldokló zivatar utolsó gyönge lehelleteivel
                     meg-megrázta még a fákat, s ilyenkor panaszos zörgés futott végig rajtuk.
                     Simándy belefutott egy hóval megtelt árokba, fölbukott, pár ölet csuszott, s
                     arcával szántotta a havat. Mikor fölugrott, a zenét már nem hallotta, csak a
                     harangkongás hangzott fölötte, megtöltvén hangjával a völgyet. Nagyot
                     lélegzett, a zene, a pezsgő, az asszonyi szépség okozta mámor kiszállt a
                     fejéből. A harangnyelv mintha minden ütésével az ő szivét verte volna
                     keményebbre. Mire odaért rideg hajlékához: egészen rendben volt. A harang
                     elhallgatott, a pap belépett a házába.
               </p>
					<p>
                  - Kezét csókolom! - szólt Sára néni, - ugyancsak jól mulattak az
                     oláh papnál. Szent Isten, mitől véres az arca, tiszteletes uram?
               </p>
					<p>
                  Simándy odanyult. Meleg vér serkedezett végig az arcán. Nem is
                     vette észre.
               </p>
					<p>
                  - Elestem, s arccal a földön csusztam. Adjon vizet.
               </p>
					<p>
                  Sára néni szaladt, s közbe elmesélte, hogy a Gyorgye egészen jól
                     érzi magát, s a nyáron egy olyan szép botot fog faragni a tiszteletes urnak,
                     hogy még a méltóságos gróf ur is megirigyli.
               </p>
					<p>
                  Mindenki aludt már a faluban. De a magyar pap nem. Nem mert
                     lefeküdni. A mint a lámpást elfujta, s a szemét behunyta, zongoraszót hallott,
                     s Todorescuéknál volt A feje forró volt, s Pali azt bizonyitgatta magában, hogy
                     láza van a sebtől. De meggyujtotta a lámpát és felöltözött. Az asztalra
                     könyökölt s maga elé bámult. Szereti-e ő Floricát vagy nem? Szereti-e őt
                     Florica vagy nem? Hütlenné lesz-e valakihez, ha Floricát szereti? S ha igen:
                     egy halott lányhoz lesz-e hütelen, vagy fogadalmához, kötelességéhez, hitéhez,
                     hazájához? E rettentő gondolatra homlokán kidagadtak az erek... érezte, hogy
                     feje megrepedni készül. Nem jön-e el ujra a vizek fehér királynéja, a kis
                     Derry, korallsirjából, hogy közéjük álljon?... Rettentő eszme!
               </p>
					<p>
                  Fölugrott és kiment a konyhába. A nyitott padkán égett még a
                     tüz.
               </p>
					<p>
                  - Gyorgye, rakd meg jól. Sára néni, tud-e maga mesélni?
               </p>
					<p>
                  - Hogyne tudnék, lelkem tiszteletes uram?
               </p>
					<p>
                  - Fáj az arcom, nem tudok tőle aludni. Nézze, ide ülök a padka
                     sarkába, meséljen mindent, a mi csak eszébe jut.
               </p>
					<p>
                  S miközben a tüz magasra csapkodott, Pali leült s hallgatta a
                     motyogó öreg asszonyt. Szembe vele Gyorgye ült, lábánál a kis kócos
                     juhászkutya... s Pali lassan-lassan megnyugodott, mert nem volt egyedül. Feje
                     oldalt fordult, szeme fáradtan lecsukódott, elaludt. Az öregasszony pedig
                     zötyögős nyelvével Tündérországban barangolt és sárkányviaskodásokat regélt. De
                     az álom végre rá is leszállt, s a fehérre meszelt rideg konyhában, a hamvadó
                     tüz hunyó világánál aludtak sorba: a pap, az öregasszony, a bojtár és a
                     kutya.
               </p>
				</div>
				<div type="chapter">
					<head>
                  XIV.
               </head>
					<p>
                  A nagyurak másnap kora reggel csengős szánjaikon elutaztak
                     szolgaszemélyzetükkel, s talán soha az életben egy gondolattal se fordultak
                     többé a kis hegyi falu felé. A gróf jól ismerte Todorescut, s távozásakor egy
                     ötvenest adott neki négyszemközt. A pópa egy darabig vonakodott, de végre mégis
                     elfogadta. Simándy, mikor a kis kakasharangot csöngeni hallotta, kiállt háza
                     elé a partra. A gróf odaintette, kezet fogott vele, s lediktálta neki a
                     jószágigazgatója cimét, a kihez forduljon, ha az eklézsiának bármire szüksége
                     lenne. Lord Harrington és Vensolov ezredes szintén nyájasan, kézszoritással
                     bucsuztak el tőle, s ő ugy nézett a tovarepülő szánok után, mintha a
                     civilizáció vonulna ki azokon a faluból. Egyedül maradt.
               </p>
					<p>
                  És a mint az uri társaságot elnyelte az erdő, lassan visszafordult
                     a félig hó alá temetett falu felé. A házak kéményéből egyenesen szállt fölfelé
                     a füst. Az oláh templomban kegyetlenül harangoztak, s nehéz cammogással,
                     idomtalan condrába pólyált oláh parasztok bandukoltak itt-ott a házak közt, a
                     misére. Oly hideg, oly alacsony, olyan közönséges volt körülötte minden.
                     Elszorult a szive, s hideg futott át rajta. Ujra elfogta az a gondolat, mely
                     Derry halála s Anikó hütlensége után uralkodott rajta: ő már befejezte életét,
                     nem érdemes tovább tengődnie.
               </p>
					<p>
                  S nehéz gondolatokba merülve sétált ki az erdőbe, a mezőre, hol
                     nyáron annyi szép virágot szedett. S egy-egy csúcson, melyről szabadabb kilátás
                     nyilt, elővette messzelátóját, s lenézett a faluba. A messzelátó önkénytelenül
                     is a papék háza felé fordult, s ő dobogó szivvel leste, hogy nem pillantja-e
                     meg a kedves gyermeket, kinek társaságában tegnap oly édes órákat töltött.
               </p>
					<p>
                  Estefelé Floricának egy levele érkezett, mely őt egészen szárazon
                     vacsorára hivta, ugynevezett
                     tyukverőre
                  , mely a maradék elfogyasztásából áll. Egészen belesápadt a
                     levélbe, s azt vetette oda a cselédnek:
               </p>
					<p>
                  - Nem megyek.
               </p>
					<p>
                  De mikor a cseléd eltávozott, utána futott, s azt mondta
                     neki:
               </p>
					<p>
                  - Nézd az arcomat. Be van kötve. Elestem és most az arcom csupa
                     seb. Igy nem mehetek vacsorára.
               </p>
					<p>
                  De a kis Florica nem tágitott. Nemsokára jött vissza a cseléd,
                     hogy akár fáj az arca, akár nem, csak jöjjön azonnal vacsorára.
               </p>
					<p>
                  És a hatalmas legény megpuhult, kellemes érzelmek melegét érezte
                     szivében, s mint a párját kereső hiuz, futott végig a falun, az oláh pap
                     házához. Valami mámor fogta el, mely megzsibbasztotta érzékeit. Nem
                     gondolkozott, csak Floricát nézte, s vacsora közben, a zongora mellett száz meg
                     száz semmitmondó ostobaságot fecsegtek össze-vissza s egymás szemébe nézve
                     gyerekes örömmel nevetgéltek.
               </p>
					<p>
                  Óh, mily jól érezte magát e pillanatban Simándy, elfeledkezett
                     mindenről, a multról, a jelenről, a jövőről, s az a sejtelem derengett a
                     szivében, hogy ezek az édes ostobaságok ennek a rövid földi életnek nagyon is
                     lényeges alkatrészei. Egyszer már fészket vert szivében a szerelem, de hajh, a
                     sors kiverte onnan. A félszeg, székely falusi Madonnával sohse üzhették az
                     első, ifju, bimbózó szerelem bohó játékait. Mikor ez az érzelem leghevesebben
                     forrt szivében: csak egy fakó arcképet őrzött tőle s erre vesztegette
                     tekintetének minden tüzét. Derry szerelmét csak akkor tudta meg, mikor a
                     Fehérország királynéját a sós hullámok már a végtelen Óceán felé ringatták. Az
                     első, életében az első lány volt Florica, a kit már karjai közt tartott, a ki
                     vidám kacajjal rálegyintett kezére, a kinek formás, telt, nyulánk teste
                     sóvárogva hajolt feléje s szép arca szelid boldogságtól sugárzott, mikor Pali
                     tréfáit hallgatta. Szomoru gyermekkorára nehéz, küzdelmekkel telt ifjuság
                     következett és nem ért rá, még csak futólag se, az asszonyokkal foglalkozni. S
                     férfias ösztönei jóformán csak most ébredtek föl benne teljes erejükben.
               </p>
					<p>
                  Todorescu a vállára ütött. A pópa egy kissé pityókos állapotban
                     volt. Egész nap itta a pezsgőt, melyet a gróf otthagyott. Arca vörös volt, s
                     nagyokat fujt.
               </p>
					<p>
                  - No, papocskám, nem sakkozunk?
               </p>
					<p>
                  Florica közbeszólt:
               </p>
					<p>
                  - Ugyan hagyja, papa. Simándy ur most nekem fog zongorázni.
               </p>
					<p>
                  - Elhallgass, te kis boszorkány, eleget mulattatok már.
               </p>
					<p>
                  - De papa!
               </p>
					<p>
                  - Csitt! Hol a sakktáblám?
               </p>
					<p>
                  Florica bosszusan a zongorához ült, a két pap pedig sakkozni
                     kezdett. Mikor Todorescura nézve a harmadik parti is veszendőnek indult,
                     lesöpörte a figurákat.
               </p>
					<p>
                  - Eh, ostoba mulatság. Pezsgőt hozzatok!
               </p>
					<p>
                  Simándy föl akart kelni.
               </p>
					<p>
                  - Maradj öcsém, velem még sohse beszélgettél. Igyál!
               </p>
					<p>
                  Simándy fölhajtott egy pohár pezsgőt. A pópa dünnyögött:
               </p>
					<p>
                  - Én tudom, hogy nem vagy közönséges legény. Minek jöttél hát ide,
                     az Isten háta mögé? Nem pap vagy te itt, hanem spion... arra vigyázol, hogy én
                     itt mit csinálok... Ne üss le, öcsém... részeg vagyok... igyál... holnap már
                     nem fogom tudni, mit beszéltem... Én mondom neked, bolond vagy, ha itt ülsz...
                     Itt már nincs mit tenned. Itt én parancsolok. A butaságnak nagyobb ereje van,
                     mint az okosságnak. A mi népünk elmaradt, tudatlan, hiszékeny, babonás. Rólam
                     azt hiszi, hogy ugy az Isten, mint az ördög mindig rendelkezésemre áll... Fél
                     tőlem, tisztel és fizet, mert azt hiszi, hogy a fél zsebemből egész tömeg rossz
                     lelket bocsáthatok rá. Ez az én erőm, ez az ő ereje, melylyel rátok fekszik,
                     kik az Egy Élő Istent imádjátok és semmi mást... Egy Élő Isten... én is
                     imádom... de az én népemnek az kevés... A nép szegény, alázatos, félénk, meg
                     van rémülve, ha a főszolgabirót látja... no, igyál ebből a felséges italból...
                     hát még mennyire fél, mikor Istenéhez akar fordulni! Nem is teszi. Előbb hozzám
                     jön, én elüzöm a rossz szellemeket s a jó embert tovább vezetem... nem az
                     Istenéhez, arra ő nem is gondol... csak a védőszentjéhez... a védőszentje aztán
                     elkalauzolja az Isten trónja elé...
               </p>
					<p>
                  Simándy halálsápadtan hallgatta a mámoros pópa különös
                     beszédét.
               </p>
					<p>
                  - Hallgass, ember, szavad ugy hangzik az én fülembe, mint az
                     istenkáromlás.
               </p>
					<p>
                  - Ne vedd rossz néven, de sok pezsgőt ittam. Nem tudom, mit
                     beszélek, de lehet, hogy igaz, a mit mondok. Oláh ember el nem hagyja a hitét,
                     mert ezer babonaszál füzi hozzá, s ezerféle átokkal sujthatjuk, ha el akar
                     szakadni. Ne is küzdj ellenünk. Hiábavaló. Aztán az oláh mind szegény, a ki itt
                     gazdag, az magyar és ur és szász. Erdélyben a szegény ember nyelve az oláh, s
                     ez teszi őt rokonszenvessé a szegénysorsu magyar előtt...
               </p>
					<p>
                  Florica arca jelent meg Simándy előtt. A lány egy nagy vizes
                     poharat szinültig megtöltött pezsgővel s szólt:
               </p>
					<p>
                  - Igya meg az én egészségemre!
               </p>
					<p>
                  És Simándy, ki remegő ajkkal készült felelni a papnak, megragadta
                     a poharat és fenékig üritette, Florica ujra tele töltötte a poharat s egy
                     kortyot ivott belőle. Aztán lángoló tekintetet vetett Palira.
               </p>
					<p>
                  - Ezt is igya meg, - suttogá.
               </p>
					<p>
                  S Pali jól ismerte a babonát: hogy ezzel a lány szerelmét issza
                     meg. Remegő kézzel nyult a pohár után s rekedten szólt:
               </p>
					<p>
                  - És ha méreg volna benne, azt hiszi, nem innám meg?
               </p>
					<p>
                  Ezt is fölhajtotta, belenézett az üres pohárba s szólt:
               </p>
					<p>
                  - Akkor talán még szivesebben meginnám.
               </p>
					<p>
                  A pópa az asztalra könyökölve, mámorosan nézett rá.
               </p>
					<p>
                  - Ide hallgass, magyar! Én azt mondom neked...
               </p>
					<p>
                  Pali olyat ütött az asztalra, hogy a poharak táncoltak.
               </p>
					<p>
                  - Elég! Tudod-e, hogy székelylyel beszélsz? Másfél ezer éve
                     vagyunk itt... Mi Attila népe vagyunk... Másfél ezer év előtt is világhóditók
                     voltunk... ti meg most is birkapásztorok vagytok...
               </p>
					<p>
                  A pópa megfogta Simándy karját.
               </p>
					<p>
                  - Jó, de most mi következünk. Ti elvégeztétek, elvonultok...
               </p>
					<p>
                  E pillanatban a konyhában megszólalt a dudásbanda. A pakulárok
                     jöttek oda tisztelegni a gazdájuknak és köszönetet mondani Simándynak. A ház
                     udvarában nagy tüzet raktak, s a nép a körül járta az Ardeleanát. A mint
                     Todorescu a dudaszót meghallotta, kirugta maga alól a széket, s kezét, lábát
                     hajigálva, dühösen táncolni kezdett. A móc vér fölpezsdült benne. Rekedten
                     kiabált és süvegét a levegőbe hajigálta. Majd egy ugrással az asztalnál termett
                     s lesöpörte a pezsgőt.
               </p>
					<p>
                  - Pálinkát hozzatok ide! Nem kell ez a komisz uri ital!
               </p>
					<p>
                  Üvegből itta a pálinkát, s aztán odatette Simándy elé. A fiuban
                     már össze volt kuszálva minden érzés, minden gondolat... csak Floricát nézte, a
                     ki tapssal és lábdobogással nézte apja vad mozdulatait... Valami ördög rohanta
                     meg iszonyu erővel, ráncigálta, s a fülébe orditotta: igyál, feledj, kezdj uj
                     életet, bolond!
               </p>
					<p>
                  Inni, feledni, uj életet kezdeni! De jó is volna egy olyan
                     orvosság, vagy kés, a mely az agyból kivágja azokat a sajgó, fájó sejteket. A
                     fehér ital ott csillogott előtte. Talán ez az? A nyomorult nép egyetlen
                     orvossága, vigasza, barátja. Az ópiuma, a morfiuma. Tágra nyilt szemekkel
                     nézte, aztán kinyujtotta a kezét, fölragadta és fölhajtotta... mintha láng
                     csapott volna végig egész testén, láng, mely pusztit benne. Aztán hőség futott
                     keresztül rajta, majd egyszerre egészen könnyünek érezte magát, s vigan
                     fölkelt. A dudaszó hirtelen megszünt. A muzsikusok kétfelé váltak, s ott állt
                     Petru, a pakulár, tányérral a kezében.
               </p>
					<p>
                  - Domnu magyar pópa, a pakulárok ma levágták legszebb birkájukat,
                     hogy hazaérkezésüket ünneppel megüljék. A vacsorán nem feledkeztünk meg rólad,
                     ki Gyorgye társunkat megmentetted, s elhoztuk neked a birka forró szivét, mert
                     a ki azt megeszi, boldog lészen, mert szelid, jó asszonyt ád neki a jó Isten
                     párul. Fogadd tőlünk szivesen.
               </p>
					<p>
                  Odalépett Simándyhoz, a ki ökölre szoritott kézzel várta, s
                     energiájának utolsó morzsájával a fickót tányérostól ki akarta lóditani. Ekkor
                     Florica termett Petru mellett, kivette a legény kezéből a tányért, s a kis cica
                     dorombolásához hasonló meleg hangon igy szólt:
               </p>
					<p>
                  - No, egye meg. A szelid, jó asszony nagy kincs.
               </p>
					<p>
                  S Pali megtört. Megette az oláh lánytól kinált birkaszivet. A duda
                     ujra megszólalt, a fiu dacosan hátraszegte a nyakát, elkapta Floricát, s
                     szilajon járni kezdte vele a hunyadmegyei hórát. Todorescu a feleségével
                     ugrált, a ház előtt a havon a parasztok üvöltöttek, táncoltak s a tüzet
                     ugrálták keresztül. Florica haja elszabadulva hullott alá, s Pali
                     végigsimitotta remegő kezével. Majd hirtelen megállt.
               </p>
					<p>
                  - Florica, bocsásson, rosszul vagyok. Valami összeszoritja a
                     szivemet.
               </p>
					<p>
                  - Üljön le egy kicsit a mellékszobában, ott friss a levegő, az
                     ablakok nyitva voltak.
               </p>
					<p>
                  Pali betántorgott a sötét szobába. Tapogatva megkereste a divánt,
                     ugy zuhant végig rajta, mint egy darab fa.
               </p>
					<p>
                  Florica nagy bundát kapott magára és a tornácra futott, a nép
                     mulatozását nézni. Kis idő mulva bejött, s égő gyertyával, lábujjhegyen bement
                     Simándyhoz. Simándy hanyatt feküdt, aludt; arca halálsápadt volt, homloka,
                     szeme kegyetlen ráncokba huzódott, a mi valami végtelen bánatos kifejezést
                     adott neki. Zihálva lélegzett, s néha mélyet sóhajtott. Florica összekulcsolt
                     kézzel sokáig bámult rá, aztán lehajolt s hirtelen megcsókolta. És ime, mintha
                     rossz álmai elfutottak volna: a ráncok elsimultak, a szomoruság eltünt,
                     lélegzete is rendes lett. Nyugodtan aludt.
               </p>
					<p>
                  ...Odakint a részeg nép a részeg pópa vezetése alatt elénekelte
                     az
                     Ébredj román
                   kezdetü lázitó dalt; a dudások pedig elindultak a falun végig, s
                     a Hóra és Kloska lázadása idejéből fönnmaradt, magyar-irtást hirdető
                     csatadalokat fujták.
               </p>
				</div>
				<div type="chapter">
					<head>
                  XV.
               </head>
					<p>
                  Simándy hajnal felé ébredt föl, nehéz fejjel, bután. Eltartott egy
                     darab ideig, a mig rájött arra, hogy hol van. A ház és a falu csöndes volt már,
                     tapogatózva ért ki a tornácra s elsompolygott a pópa házától, mint egy
                     leforrázott kutya.
               </p>
					<p>
                  Egy hétig nem bujt ki a házából. Szégyelt a napvilágra jönni.
                     Homályos sejtelme volt arról, hogy valami olyast cselekedett, a mi korábbi
                     életétől merőben külömbözik. Azután a szivét akarta kipróbálni, Néha ugy érezte
                     hogy Floricát nem szereti; nos, akkor egy hónapra elmegy a városba, emberek
                     közé. De mikor ez a föltevés megérlelődött benne, olyankor végtelen fájdalom
                     fogta el a szivét. Ime, most Florica szoritja össze kicsi markával. Tehát mégis
                     az ő kezében van. De hát mi következik abból, ha szereted? Nem vagy-e te erős
                     férfi, a ki a szenvedések iskolájában nőttél nagyra? Nem vagy-e te pap,
                     vértanu, próféta? Mi közöd neked a földi salakhoz? Nem állsz-e te a hegycsucson
                     s alattad mélyen kavarognak az emberi szenvedélyek, bünök, indulatok piszkos
                     felhői, ködei? Óh, én édes Istenem, de mikor ez a hegycsucs oly kopár, oly
                     hideg, levegője oly metsző... s ő ugy vágyik a ködtől eltakart völgybe, a
                     rongyos faluba, a szalmafödeles házba, a nyájas tüzhely mellé... Hogy
                     megdobbant a szive, mikor megjelent a Todorescuék cselédje, a Petru szeretője,
                     s hivta a pópáékhoz. Milyen nehezére esett neki azt üzenni, hogy beteg s a
                     házból se megy ki.
               </p>
					<p>
                  Ez a hét a szenvedések hete volt. Az erős, de hanyatló lélek végső
                     tusája a gyönge testtel. Se tanitás, se imádkozás, se olvasás, se séta nem
                     használt; valami vasmarok mindig egy bizonyos irányba csavarta gondolatait. A
                     végzet ismét hatalmába keritette, s végrehajtotta rajta azt, a mi odafönt meg
                     volt irva róla a csillagokban.
               </p>
					<p>
                  Szombaton estefelé beállit hozzá Benedek kurátor ur fia,
                     ünneplőben, egy szintugy felöltözködött leánnyal, s emlékeztetvén a tiszteletes
                     urat arra, hogy holnap lesz az esküvőjük, egyuttal beinvitálták, hogy ebédre
                     tisztelje meg a kurátorék házát, vacsorára pedig sziveskedjék Tar Gerzsonékhoz,
                     a lány szüleinek házához elfáradni.
               </p>
					<p>
                  A kurátor fiának esküvője nagy esemény volt, a fél falu kirukkolt
                     rá és Simándy, mikor vasárnap az istenitisztelet után félórával a templomban
                     várta a násznépet, megdöbbenve látta, hogy még Florica is az ifju pár után jön
                     elsőnek, az édesanyjával. Tar Sára, a menyasszony, ugyanis huzamosabb ideig
                     kedvenc szobalánya volt Todorescunénak, s a papék még egy tucat
                     selyemzsebkendőt is adtak a lánynak. Florica derekára szép, fehér prémes bunda
                     simult, arcát a hideg pirosra csipte, akaratos, apró hajfürtei homlokába
                     lógtak; de fekete szemeiből annyi szemrehányás nézett, szeretet sugárzott
                     Simándy felé, hogy ez szédülést érzett s a nyitott imádságos könyv lapjai
                     összegyürődtek, beszakadtak ujjainak görcsös vonaglása alatt.
               </p>
					<p>
                  Pali magára vonta papi palástját, összekulcsolta kezeit, s az
                     Urasztala emelvényén állva, elnézett a sokaság fölött, azután kezdé:
               </p>
					<p>
                     Mindenható Isten, tekints alá kegyelmesen a Te szolgádra, a
                        ki ime eléd járul, hogy áldásodat lekönyörögje egy ifju párra, mely az
                        Általad alkotott Természet örök törvényei szerint Házadban megjelent, hogy e
                        földi életre szeretetben egyesüljön s abban éljen, miglen ki nem nyilik
                        számukra az üdvösség kapuja, s el nem hivattatnak, hogy őseik szellemével
                        egyesülnének...
               </p>
					<p>
                  Itt tekintete lassan leereszkedett, s fáradtan megpihent Florica
                     arcán. A lány áhitattal nézett a papra. Simándy mereven rászegezte tekintetét s
                     kérdé:
               </p>
					<p>
                  - Te lány, ki előttem állsz, szereted-e ezt a legényt?
               </p>
					<p>
                  Florica arcán pir futott végig, ajkai mintha megmozdultak
                     volna.
               </p>
					<p>
                  - Szeretem, - felelt Tar Sára.
               </p>
					<p>
                  - És te, legény, szereted-e ezt a leányzót?
               </p>
					<p>
                  És ekkor Simándy egész testén remegés szaladt át, ajkai megnyiltak
                     és halkan rebegték
                     szeretem
                  . És Florica, a ki lángragyult tekintettel nézett rá, megértette,
                     lassan lehunyta a szemeit, mintha magához akarna térni a gyönyörüségtől.
               </p>
					<p>
                  - Szeretem! - felelt a vőlegény kemény hangon.
               </p>
					<p>
                  A szertartás folyt tovább és senki se tudta, nem is sejtette, hogy
                     e pillanatban Simándy Pál és Todorescu Florica is szerelmet esküdtek egymásnak.
                     És Florica szempilláinak kárpitja ujra felgördült és tekintete mint egy ijedt
                     madár kezdett ide-oda röpködni a templomban. Kereste, hogy mihez füzze
                     esküjét... a román lány lelkének hiányzott a kereszt, az oltár, az égő gyertya,
                     a szent kép... a szobor... tekintete lesiklott a puszta falakról s szorongás
                     fogta el szivét.
               </p>
					<p>
                  Simándy pedig befejezvén a szertartást, szóla:
               </p>
					<p>
                     Keresztyén társaim!
               </p>
					<p>
                     Odakint fehér halotti lepedő alatt megdermedve nyugszik a
                        föld s hazakergeti a mezőről a munkásembert. Ne panaszkodjunk, nem kell
                        irtózni a téltől, ellenkezőleg áldanunk és szeretnünk kell azt. Nemcsak a
                        tavasznak és nyárnak, hanem a szomoru télnek is megvannak a maga örömei. De
                        mi most ne az örömeiről, hanem a tanulságairól beszéljünk. A tél közelebb
                        hozza az embereket. Mennyi család jöhet össze csupán a tél kevésbé szorgos
                        napjaiban, - a tavasz, nyár és ősz munkái elfoglalják őket egészen és
                        sokszor elszakasztják egymástól az egy és ugyanazon családhoz tartozókat is!
                        És a tél visszaadja őket önmaguknak és egymásnak s egyesiti ismétlen őket.
                        És mennyiőnk elég szórakozást talál a még viruló természetben, virágaiban,
                        csodáiban, nap mint nap, ugy, hogy alig jut pár óránk a társas élvezetekre;
                        de midőn a természet bezárja előttünk szépségét, mintegy e parancsolattal
                        bucsuzik tőlünk: menjetek, keressétek most már az örömet ott, a hol egyedül
                        találjátok, a családok és jó barátok társaságában! Innét van, hogy télen ma
                        is sokkal élénkebb a társaságos élet és sokkal több a mulatság, mint például
                        nyáron; és ez igy volt minden népnél, minden időben és igy is marad. Óh,
                        bölcs édesanya a téli természet: mikor visszavonul önmagába, arra tanit,
                        hogy forduljunk mi is mimagunkhoz, ember az emberhez, s ha ő immár nem adhat
                        nekünk virágot, illatot, enyhe napsugárt, élvezzük a társaság örömének
                        édességét, virágait.
               </p>
					<p>
                     ...Mi itt a világtól elszakadva, a magas hegyek között,
                        jóformán hozzáférhetetlen helyen élünk, rászorulva egymás szeretetére,
                        támogatására... hát szeressük egymást, mert akkor a mi életünkben még zordon
                        tél közepén is a nyár illatos virágai fakadnak... Keresztyén társam, ki
                        kézen tartod ama keresztyén hajadont, a kinek most hüséget esküdtél, tudd
                        meg, hogy az Isten megáldott, mert ifjui szived idejekorán megtalálta a
                        szerető szivet, ki a tied mellett fog dobogni, a tiedével fájni, ha bánatod
                        van, örülni, ha örömed van... Óh, százszor szerencsétlenek azok, a kiket az
                        Ur kegyelme ettől megfosztott... azoknak élete az örök hóval, jéggel födött
                        hegycsucsokhoz hasonlatos, melyek mellett a nap fényes, forró sugárkévéi is
                        hatástalanul siklanak el, mig lejjebb, a barátságos völgyekben uj életet
                        fakasztanak... Hozzád fohászkodunk, óh Atyánk, világitsd meg véghetetlen
                        irgalmad sugaraival e boldogtalanok életének sötét éjszakáját... Add meg
                        nekik, hogy részük legyen a mindenható szeretetben, melyet Jézusunk
                        hirdetett... Mert oly sokan vagyunk, kik szeretet nélkül elsorvadunk...
                        kiknek oldalát lándzsával megszurják... kiknek üditő viz helyett ecet jut
                        italul... kik hordozzuk a töviskoronát...
               </p>
					<p>
                  Simándy hangja mint egy kétségbeesett jajgatás hangzott végig a
                     templom boltozatai alatt. A nép megdöbbenve hallgatta, talán nem értette, de a
                     fájdalmat megérezte belőle. Florica remegve kapaszkodott anyja karjába, s
                     szeméből egy könnycsepp gördült végig arcán. Simándy megtört hangon
                     folytatta:
               </p>
					<p>
                     A próféta irja, hogy vőn Jóáb három nyilat kezébe és
                        Ábsálómnak szivébe lövé. Egy szivnek három nyil! Mily kegyetlenség! Hiszen
                        egy nyil elég az oroszlán szivének is! A puszták királyát is halálra
                        sebezheti! ... És az én szegény szivemet már két nyil járta át... Ments meg,
                        óh Uram, a harmadik nyiltól... Imádkozzunk!
               </p>
					<p>
                  A szertartás, a beszéd, az imádság véget ért, Simándy padjába ült
                     és tenyerébe támasztotta a fejét. A nép lassan távozott... Florica a
                     templomajtóból visszanézett, de Simándy arca eltakarva maradt.
               </p>
					<p>
                  És a pap egyedül maradt templomában és Istenével társalgott. A
                     nyulánk, szép fekete lány pedig fájó szivvel futott egyenesen a maga
                     templomába, az oltár elé térdelt, keresztet vetett, imádkozott, sirt,
                     könyörgött, a mellét verte... s kérte a jó Istent, tegye boldoggá azt a
                     szenvedőt, a kinek fájdalmas hangja még fülében rezgett, s ne feledkezzék meg
                     itt térdeplő kis cselédjéről se, a ki mindig jó volt, nem vétett soha
                     senkinek... s a kinek vergődő, puha, édes szive annyira tele van szerelemmel,
                     hogy ha könnyé válnék benne, egész életében patakzanék szelid fekete
                     szemeiből...
               </p>
				</div>
				<div type="chapter">
					<head>
                  XVI.
               </head>
					<p>
                  A kurátor megleste, mikor a papja hazament a lakására, aztán jelt
                     adott és a lakodalmi menet bevonult az oláh templomba, hol Todorescu is
                     megáldotta az uj házaspárt, s mindegyiknek adott egy amulettet, mely a rossz
                     szellemek ellen volt megvédendő őket. Ez már igy szokás a havasok közt; de a
                     kurátor érezte, hogy a papjuk ezt tőlük nagyon zokon venné, azért lehetőleg
                     Simándy tudtán kivül csinálta.
               </p>
					<p>
                  Simándy otthon egy kicsit kicsinositotta magát; a templomban nagy
                     vihar zugott keresztül a szivén, de most már megnyugodott, megkönnyebbültnek,
                     sőt boldognak érezte magát. Az lebegett előtte, hogy egész nap Florica
                     társaságában lehet, a nélkül, hogy egyuttal Todorescuék kellemetlen házánál
                     kellene lennie. S ugy lehet együtt Floricával, mintha csak ketten volnának,
                     mert az egyszerü, naiv nép nem fogja őket gyanakodó szemmel nézni, s
                     megjegyzésekkel kisérni.
               </p>
					<p>
                  Az asztalfőn, egy sarokban ültek ők ketten. A szoba lassankint
                     megtelt füsttel, ételgőzzel s a mint egyre több és több pálinkát fogyasztottak,
                     a jókedv is hangosabb és hangosabb lett. Simándy egy jó darabig hallgatott,
                     aztán hirtelen Florica kezére tette a kezét.
               </p>
					<p>
                  - Bizony, édes Florica, gyenge, bünös ember vagyok én. Vajha az
                     Isten megbocsátaná, a mit ma a templomban ellene vétettem.
               </p>
					<p>
                  Florica ránézett és halkan suttogta:
               </p>
					<p>
                  - Mit?
               </p>
					<p>
                  - Nem is láttam az előttem álló jegyespárt, csak magára néztem és
                     magamra gondoltam.
               </p>
					<p>
                  - Épp’ ugy, mint én.
               </p>
					<p>
                  - Magának esküdtem.
               </p>
					<p>
                  - És én magának.
               </p>
					<p>
                  - S talán ezzel még azt a bünt is elkövettem, hogy lelkemhez
                     láncoltam a maga lelkét...
               </p>
					<p>
                  - Hát ezt bünnek tekinti?
               </p>
					<p>
                  - Annak, mert az én lelkem össze van törve, beteg; s az én életem
                     a hullámokon hánykolódó rossz ladik, mely elsüllyedésre van szánva.
               </p>
					<p>
                  A lány megsimogatta Pali kezét.
               </p>
					<p>
                  - Ne beszéljen igy. Tudom, hogy eddig szomoru élete volt, s én
                     annál jobban szeretem magát; de most majd következnek a fehér napok.
               </p>
					<p>
                  - Fehér napok? Óh, Florica, ha tudná, hogy mennyi fekete nap van
                     az én elmult ifjuságomban. Én értem tengerbe ölte magát egy szép, szőke
                     hollandi angyal, a kinek szerelméről sejtelmem se volt; s engem elhagyott első
                     szerelmem, szép tavaszom legelső rügyeit leforrázta a dér. Bús emlékek romjai
                     és halottak sápadt arca közt kigyózik multam ösvénye. S ha az öregedés az átélt
                     szenvedések szerint történnék, én mint fehérhaju aggastyán, viaszsárga arccal
                     és görbedt vállal állanék itt ...Azért szeretem ugy magát, mert maga mellett
                     ugy érzem magamat, mint a vándor, a ki a hideg, havas, sötét, végtelen
                     pusztaságon lobogó pásztortüzre talál. S boldog vagyok, mert puha kezének
                     szoritását érzem. S szeretném, ha mi itt összefonódva fává változnánk, s
                     századokon át állnánk egymás mellett... és suttogva, összehajló lombjaink közt
                     boldog kis madarak fészket raknának és szerelemről csicseregnének.
               </p>
					<p>
                  Igy ömlött a szenvedélyes, szerelmes szavak patakja az ifju
                     ajkáról... de nem egyszerre... lassan, halkan, sokáig, s a lány lelke mohón
                     szivta be, s koronkint megremegett az örömtől.
               </p>
					<p>
                  - Pali, édes Pali, - suttogott, - szeretlek, nagyon
                     szeretlek.
               </p>
					<p>
                  - Vigyázz, Florica! Egy egész világ áll köztünk; te tán nem érted,
                     de tudd meg, hogy mi egymáséi nem lehetünk, ha csak az előitéleteknek egész
                     gonosz világát szét nem romboljuk.
               </p>
					<p>
                  Florica mind a két kezével megragadta Simándy kezét.
               </p>
					<p>
                  - Ha kiáltó szavadat hallanám az éjszakában, futva mennék utánad,
                     nem törődve azzal, hogy kőbe botlom, tüskebokorba futok, mélységbe
                     zuhanok...
               </p>
					<p>
                  - Édes!
               </p>
					<p>
                  A füstből Todorescu vérfutotta arca merült föl. A vén pap a
                     vadállat ösztönével mintha megérezte volna, hogy kölyke veszedelemben forog, s
                     megjelent.
               </p>
					<p>
                  - Papocskám, a lányomat mulattatod?
               </p>
					<p>
                  És a lányra rászólt:
               </p>
					<p>
                  - Florica, gyere, valamit akarok mondani.
               </p>
					<p>
                  A lány engedelmesen szállt ki. A pap karonragadta s
                     elvonszolta.
               </p>
					<p>
                  - Miért nem táncolsz? - mordult rá odakint a tornácon. - Mit bujsz
                     össze azzal a pogány tatárral? Mit suttogtok folyton? Mézes-mázos szájával tán
                     szerelemről beszél? (Itt eltorzult a pópa arca.) Ha ezt tudnám, azonnal
                     megfojtanálak. Román lány vagy - érted? Urilány vagy - érted? Müvelt lány vagy
                     - érted? Rád uri kényelem vár, városi élet, gazdag férj. Ne busulj, majd eljön,
                     én gondoskodom róla - te oly okos kis lány, jó kis lány vagy, Florica, ne
                     keseritsd öreg apádat. Megfojtalak, ha másképp lesz. Érted? És most eredj
                     táncolni!
               </p>
					<p>
                  A lány elfordult. Apja visszarántotta.
               </p>
					<p>
                  - Addig szóba se állj vele, mig oláh nem lesz. Majd ha mellettünk
                     térdel, velünk imádkozik, böjtöl és vezekel, akkor adhatsz neki nyájas szót.
                     Eredj!
               </p>
					<p>
                  Florica panaszos hangon megszólalt:
               </p>
					<p>
                  - Apám, hazamegyek.
               </p>
					<p>
                  - Mi bajod?
               </p>
					<p>
                  - Megfájdult a fejem a nagy füstben.
               </p>
					<p>
                  Apja megragadta a lány két vállát, s merőn az arcába nézett.
               </p>
					<p>
                  - Csakugyan nagyon sápadt vagy. Mit beszélt neked az a fickó?
               </p>
					<p>
                  - Semmi rosszat, apám.
               </p>
					<p>
                  A pópa megfogott egy cselédet.
               </p>
					<p>
                  - Te, küldd ki a feleségemet.
               </p>
					<p>
                  Todorescuné kijött, s gondjaiba véve a lányt, hazakisérte.
                     Todorescu nehéz léptekkel visszament a lakodalmas házba, szembe ült a magyar
                     pappal s az asztalra könyökölt. Sokáig farkasszemet néztek egymással. Simándy
                     szó nélkül meredt a pópa kivörösödött ábrázatára, gondolatai egészen másfelé
                     kalandoztak. Végre a pópa megszólalt:
               </p>
					<p>
                  - A tavaszszal a lány Szebenbe megy a rokonaihoz. Örökké csak nem
                     ülhet itthon? Férjhez kell adni, arra való... A nyáron meg Borszékre megy az
                     anyjával... tán még bojár is elveszi... szép is, okos is, müvelt is... meg egy
                     kis pénze is van.
               </p>
					<p>
                  Simándy nem felelt rá.
               </p>
					<p>
                  - Hát te nem házasodol meg, öcsém? Asszony kéne már neked is a
                     házhoz. Ez nem élet.
               </p>
					<p>
                  Simándy hallgatott.
               </p>
					<p>
                  - Nem felelsz? Min gondolkozol?
               </p>
					<p>
                  Simándy mélységes szomoruság rezgésével hangjában végre
                     megszólalt:
               </p>
					<p>
                  - Hadd abba, pópa, nem értesz te meg engem, én sem értelek meg
                     téged. Minek fárasszuk magunkat üres zörgéssel?
               </p>
					<p>
                  Simándy azon gondolkozott, hogy ez az előtte álló ember mily
                     távol, mily idegenül áll ahhoz az emésztő szenvedélyhez, mely az ő szivét
                     eltölti. Pedig atyja a lánynak, s ő nem tud képzelni olyan esetet, hogy ez
                     embernek a nyakába boruljon s megvallja, hogy a lányát szereti. Sőt mikor az
                     apa különös, nyugtalanitó, célzásokkal telt beszédét hallotta, vad gyülölet
                     szállt föl lelke mélyéről s ugy nézett a pópára, mintha az volna a mesebeli
                     sárkány, melynek körmei közül kincsét ki kell ragadnia.
               </p>
					<p>
                  A pópa fölugrott s otthagyta. Simándy is fölállt, s a mint az
                     asztalt hátrább tolta, szeme valami csillogó tárgyat pillantott meg a földön.
                     Fölemelte: azonnal ráismert, Florica amulettje volt, az ismert kazáni Szent
                     Szűz, a gyermek Jézussal karján. Zsebébe rejtette.
               </p>
					<p>
                  Beállt az est, csöndes lett a falu és sötét, csak a lakodalmas
                     házból tört ki néha a vigasság zaja s a világosság. Florica barátságos
                     lányszobája csak egy siró és imádkozó gyermeket látott. Egyszerre megzördült a
                     kis kertre nyiló ablaka. A lány remegve ment oda, s félig kinyitotta.
               </p>
					<p>
                  Egy mély hang megszólalt a sötétben:
               </p>
					<p>
                  - Florica, édes Florica, ugy rémlik, elfelejtettem neked
                     megmondani, hogy szeretlek.
               </p>
					<p>
                  - Csak mondd, csak mondd, édes.
               </p>
					<p>
                  - Csókolj meg, Florica!
               </p>
					<p>
                  S a vasrács közt megcsókolták egymást, oly erősen, oly hevesen,
                     hogy a szegletes rud véres sávot vont mindegyiknek homlokára.
               </p>
					<p>
                  - Kis lány, imádkoztál-e ma este a kazáni Szűz Máriához?
               </p>
					<p>
                  - Óh, Atyám, irgalmazz, elvesztettem az amulettemet.
               </p>
					<p>
                  - Nem vesztetted el, Florica, mert a sors ugy akarta, hogy általam
                     megkerüljön. Fogd! Imádkozzál mindenhez, a miben hiszel, hogy elnyerd a
                     boldogságot. Hisz én már a fényes csillagokat is ostromolom könyörgéseimmel.
                     Rózsás álmokat, édes, drága szivem!
               </p>
					<p>
                  S a kis lány egyszerre boldog, vidám lett, tapsolt, ugrált, s
                     imádkozván a Szűz Máriához, szépen elaludt. A pap pedig késő éjszakáig
                     botorkált a faluban ide-oda, zúgó fejjel, nehéz szivvel, megbomlott
                     lelkiismerettel, összetört világgal, melyben csak egy ép, egész érzelem volt:
                     szerelme.
               </p>
				</div>
				<div type="chapter">
					<head>
                  XVII.
               </head>
					<p>
                  Különös az, mikor a tavasz hósirjából bontakozik. Az első zaj az,
                     mikor az ereszről megindul az olvadó hó egyhangu csöpögése. Azután a hó
                     fehérségét a mezőn nagy fekete foltok kezdik megszakitani. Majd a patakok
                     veszitik el jégkérgüket, s vidám csörtetéssel futnak végig medrükben. Rá
                     következik a télen át hallgatag verebek csiripelése, s a házi szárnyasok
                     barátságos kukorékolása, kotkodácsolása, mintha tudakozódnának
                     szomszédról-szomszédra, hogyan töltötték társaik a telet. A bogarak zümmögése
                     is megindul a meleg konyhában. Most már kezd szinesedni is a föld. A nagy
                     fekete foltokból egész zöld táblák lesznek. Az erdőben megjelenik az ibolya és
                     a gyöngyvirág, s már madarak is karicsolnak itt-ott.
               </p>
					<p>
                  Simándy fásultan huzta az élet igáját. Minden héten elment
                     egypárszor Todorescuékhoz, de csak rövid látogatásra, csakhogy éppen Floricát
                     láthassa; s ezek a látogatások lassankint beleszoritották a köznapi, egyszerü,
                     nyárspolgári gondolkozás, életmód szük kereteibe. Kötelességeit, mint pap és
                     tanitó, rendesen teljesitette, de azontul csak a lánynyal és közös jövőjükkel
                     foglalkozott. Majd Todorescuék lassan megbarátkoznak vele s elfogadják
                     vőnek.
               </p>
					<p>
                  Egy református papot hivat és Floricával megesküszik a saját
                     templomában; azután Todorescu rájuk adja az áldást, a maga templomában. Mi
                     volna ebben rossz? Miért ne volna szabad ezt neki megtennie? Mit áldoz föl, ha
                     ezt megteszi? Néha elboruló lelkén villámként cikázott át egypár rémes
                     gondolat: hát ennek a földnek, a testnek szenvedélyeitől, melyektől örökre
                     mentnek hitte magát, csakugyan nem tudott megszabadulni? Vajjon ő még mindig az
                     a pompéji praetoriánus, a ki nem mozdul az őrhelyről, mikor az egész világ
                     összeomlik? De hát letépheti-e magáról a hust, lelkének ezt az utálatos
                     börtönét, mely ide köti, lehuzza őt a többi féreg közé, kik ember néven itt
                     mászkálnak, mig rövid létük végső határa el nem érkezik? A sas fölszáll a nap
                     felé, a bogár kimászik a verőfényre, a medve jóizüen hempereg a moszatban, a
                     mohos pázsiton, a madár a fészekben csicsereg a párjával... Csak éppen ő legyen
                     örök bánatra, verőfénytelen, sötét napokra kárhoztatva? Csak azért, mert az
                     Alkotó keze, mikor sárból kigyurta, nemesebb, gyöngédebb lelket, e lélekkel
                     meleg érzéseket, hivatásáról és emberi méltóságáról emelkedettebb fölfogást
                     lehelt bele? Nem, nem, ezzel nem veszithette el jogát a boldog életre, az ő
                     számára is van fény, melegség, nyugalom, boldogság... szerelem.
               </p>
					<p>
                  Ezeken a gondolatokon keresztül alakult ki Simándyban egy uj
                     életfölfogás, e fölfogás alapján aztán félretett mindent s teljesen Floricának
                     élt. A kis kertre nyiló ablak látta éjszakánkint, mikor nem volt holdvilág,
                     szenvedélyes csókjaikat és nagy esküvéseiket. Mikor pedig mások jelenlétében
                     találkoztak, ezer együgyü semmiségről beszélgettek, a mi rájuk nézve
                     mindmegannyi édes, rejtett célzást tartalmazott.
               </p>
					<p>
                  Valamelyik kora tavaszi reggelen, mikor még itt-ott hófoltok
                     fehérlettek s a dalos madár torka még nem nyilt meg, Simándy fölkelt, hogy a
                     Máslás-oldalt elboritó bokros kezdődő rügyezésében gyönyörködjék. Halk zsongás,
                     zümmögés hallatszott, a miből kitetszett, hogy már a bogarak is kezdik
                     bontogatni szárnyukat. Simándy rendes szokása szerint fölhágott a
                     Balintye-dombra, honnan éppen Todorescuék tornácára látott. Itt szokott lenni
                     Florica, a ki fehér zsebkendőjével egyet-kettőt ugy suttyomban mindig intett a
                     fiunak. Most még nem volt ott. Pali hátát egy fának vetve, merőn nézett le a
                     pópáék házára. Alulról mintha hidegség csapott volna rá; most ment ki a föld
                     fagya, nyilván azt érezte. Lassankint észrevette, hogy a ház szokatlanul
                     elhagyott. Ajtók, ablakok csukva maradnak, nem járt ki a tornácra senki, még
                     cseléd se. Az udvaron néha végigment egy-egy lány, de más nem mutatkozott.
                     Balsejtelem fogta el Pali szivét. Itt valami történt. Egy darabig dermedten
                     állt, aztán nagy léptekkel megindult lefelé, egyenesen Todorescuék keritésének.
                     Itt már oly türelmetlen volt, hogy egyszerüen átvetette magát s futva haladt át
                     a kerten. Valahonnan az ólak közül egy kócos lány bujt elő.
               </p>
					<p>
                  - Te, nincs idehaza senki?
               </p>
					<p>
                  - Nincsen, instálom.
               </p>
					<p>
                  - Hová lettek?
               </p>
					<p>
                  - Még hajnalban elutaztak kocsin, a tisztelendő ur, a tisztelendő
                     asszony, meg a kisasszony.
               </p>
					<p>
                  - Hová?
               </p>
					<p>
                  - Nem tudom. De parasztszekér vitte utánuk a nagy pakkot.
               </p>
					<p>
                  Simándy elfehéredett arccal nézett a néma házra. Tántorgó
                     léptekkel ment a kis kertbe. Florica odanyiló ablaka vastáblákkal volt bezárva.
                     Igy találta már az éjjel is, azért nem is mert kopogtatni. A vasrud lakatja
                     mellé egy kis bokréta ibolya volt tüzve, egészen friss ibolya. Ezt csak Florica
                     tehette oda. Simándy két kézzel kapott utána és a tárcájába rejtette. Aztán
                     lassu léptekkel, agyában mázsás gondolatokkal, hazafelé indult. Semmi kétség,
                     Floricát elrabolták tőle. A vén pópa mindenre rájött s elhatározta, hogy egy
                     elhatározó lépéssel véget vet az egésznek. Pali izmai irtóztató erővel huzódtak
                     össze: rettentő, halálos ütést tudott volna adni mindenkinek, a kinek része van
                     a rablásban. Fogai csikorogtak, s arcán a düh és a fájdalom fölváltva kergették
                     végig egymást. Levágta magát az ágyra, s gondolkozott. Aztán fölugrott, utra
                     öltözködött, nagy görcsös botot vett a kezébe, s kiment a ház elé. Összevont
                     szemöldökei alul vad tekintetet vetett a völgyre, minden oly unott, oly üres,
                     oly közönséges volt előtte e pillanatban. Házát kietlennek, templomát zordnak
                     találta. Aztán nyersen hátat forditott az egésznek, s nekivágott a hegyi utnak,
                     Baltavár felé. Egy félóra mulva, puha talajon, friss keréknyomot talált. Ez a
                     papék kocsija. A szelistyei csárdánál megállott. A régi kocsmárosné pogácsával
                     és pálinkával kinálta. Gépiesen lemorzsolt egy pogácsát s ivott rá.
               </p>
					<p>
                  - Szintén a városba megy, tisztelendő ur?
               </p>
					<p>
                  - Oda.
               </p>
					<p>
                  - Ma hajnalban ment erre a papunk, az egész családjával.
               </p>
					<p>
                  Pali föleszmélt. Az igaz, hisz ez az asszony látta őket. Beszélni
                     lehetne vele.
               </p>
					<p>
                  - Ne mondja. Hová mentek?
               </p>
					<p>
                  - Baltavárra. Valami nagy mulatság lesz ott. A kocsistól
                     hallottam, a ki külön szekéren vitte a sok gyönyörü báli ruhát.
               </p>
					<p>
                  Pali megkönnyebbült. Hát csak mulatni viszik Floricát, nem
                     rabolják el végképp tőle. Hát vigyázni fog arra a lányra, csak megtalálja. És
                     jaj annak, a ki utjába mer állni!
               </p>
					<p>
                  - Beszélt a kisasszonynyal?
               </p>
					<p>
                  - Igenis, instálom.
               </p>
					<p>
                  - Mit?
               </p>
					<p>
                  - Azt kérdezte tőlem, emlékszem-e még arra, mikor ők itt a garabói
                     magyar pappal találkoztak?
               </p>
					<p>
                  - Azt kérdezte?
               </p>
					<p>
                  - Azt. A kisasszony szegény bizony nagyon betegnek látszott.
                     Mintha csak temetésre ment volna.
               </p>
					<p>
                  - Igazán? - s Pali szive, az az önző, szerelmes sziv, szinte
                     ugrált örömében, - hát még mit beszéltek?
               </p>
					<p>
                  - Többet nem, mert az édesanyja odajött s előtte, ugy látszik, nem
                     akart beszélgetni.
               </p>
					<p>
                  Pali tovább haladt az erdőben, megkönnyebbült szivvel. De most már
                     sulyos eltökélés vonult föl szivében: azt a lányt kiragadja onnan, magával
                     hurcolja, s ha nincs máshová: a vadonba, mint a tigris a zsákmányt.
               </p>
					<p>
                  Késő délután ért be Baltavárra és egy városvégi kocsmában
                     meghuzódott, s ott nagy vörös plakátokról rögtön megtudta, hogy miről van szó.
                     A román szinpártoló egyesület tartotta évi közgyülését s erre Szebenből,
                     Brassóból, Balázsfalváról összegyülekezett egy csomó pap, tanár, tanitó,
                     ügyvéd. Lesz itt ünnepi istentisztelet, szinielőadás, hangverseny, bál. Az
                     Apaffy-fogadó
                   előtt nagy tömeg vidéki parasztság ácsorgott, őket is
                     bevezényelték a dászkálok.
               </p>
					<p>
                  A mint besötétedett, Simándy is beosont a városba s egy sötét
                     pontról a fogadó kivilágitott kapuját figyelte. Egyszerre csak megdobbant a
                     szive. Todorescut és a feleségét látta kijönni: tehát Florica itt van és
                     egyedül van fönt. A mint Todorescuék eltüntek a homályban, két ugrással a kapu
                     alatt termett s fölszaladt az elsőemeleti folyosóra.
               </p>
					<p>
                  - Todorescuék melyik szobában laknak? - kérdé a szobalánytól.
               </p>
					<p>
                  - Kilenc.
               </p>
					<p>
                  Kopogtatott.
               </p>
					<p>
                  - Ki az?
               </p>
					<p>
                  Ez Florica hangja volt.
               </p>
					<p>
                  - Én vagyok.
               </p>
					<p>
                  - Pali, édes Pali, az Isten áldjon meg, hát eljöttél!
               </p>
					<p>
                  - Nyisd ki az ajtót, Florica.
               </p>
					<p>
                  - Nem, édes szivem, nem lehet, magam vagyok.
               </p>
					<p>
                  - Florica, még ma nem mondhattam meg, hogy szeretlek. Hogy érzed
                     magad?
               </p>
					<p>
                  - Rosszul, mert nem látlak és nem csókolhatlak. Ne félj, csak rád
                     gondolok, mindig örökké... Eredj, mert apám Szebenbe visz, ha megtudja, hogy
                     utánunk jöttél. S akkor én meghalok.
               </p>
					<p>
                  - Édes Florica, itt leszek közel és vigyázok rád. Nyisd ki
                     legalább az ablakodat, hadd lássalak. Az ég áldjon meg!
               </p>
					<p>
                  Léptek hallatszottak. Pali egy sötét fülkébe vonta magát, aztán
                     leosont a fogadó előtt levő sáros térre. Néhány perc mulva kinyilt az első
                     emeleten egy ablak, fehérruhás női alak jelent meg, s két rózsát ledobott. Pali
                     diadalmasan rárohant, fölemelte, megcsókolta s a tárcájába tette. A lány
                     odafönt egy pillanatra kihajolt, aztán eltünt s az ablak becsukódott.
               </p>
					<p>
                  Igy szedte föl ez a szegény bolond fiu a sárból Florica virágait.
                     S egy sötét sarokba állva, órákon keresztül dideregve nézte azt az ablakot,
                     mely mögött oly forró szivvel gondolt rá Florica, a havasi pap szépséges szép
                     virágszála. Igy alakitotta át a mindenható szerelem ezt a férfit ábrándozó
                     diákká.
               </p>
					<p>
                  Később, mikor a románok már gyülni kezdtek a szinielőadásra,
                     bement az Apaffy-fogadó sarkán lévő kocsmába, mely kávéház is volt egyuttal.
                     Itt egy asztalhoz vonult és sört ivott. Az egyik sarokban egypár magyar
                     sörözött vacsora előtt, tanitók, hivatalnokok, járásbiró, kereskedő, s arról
                     beszéltek, hogy a mai oláh mulatságra még Bukarestből is jöttek vendégek. Az
                     egyik tanitó, a ki ismerte Simándyt, megszólitotta, hogy ne busuljon
                     egymagában, hanem üljön oda közéjük. Simándy odament és sorba bemutatkozott. Az
                     egyik ur különösen meglepetve nézett rá:
               </p>
					<p>
                  - Ön Simándy Pál?
               </p>
					<p>
                  - Az.
               </p>
					<p>
                  - Az a Simándy Pál, a ki Hollandiában tanult Bótai Barnával?
               </p>
					<p>
                  - Az.
               </p>
					<p>
                  - Örvendek. Én, uram, Szentpáli Tamás vagyok, helybeli
                     járásbiró.
               </p>
					<p>
                  - Szentpáli Tamás, Bótai Anikó férje? - kiáltott meglepetve
                     Pali.
               </p>
					<p>
                  - Az.
               </p>
					<p>
                  Pali élesen végignézte ezt a férfit, a kit most látott először
                     életében, s a ki olyan végzetes szerepet játszott életében. De tekintetében nem
                     volt se harag, se gyülölet: puszta emberi kiváncsiság.
               </p>
					<p>
                  - De hisz ön ügyvéd volt?
               </p>
					<p>
                  - Átléptem a birói pályára.
               </p>
					<p>
                  - Hogy van a kedves neje? - s maga is elbámult, hogy ezt olyan
                     közömbösen tudja kérdezni. Ez a szó,
                     Anikó
                   többé nem hozta rezgésbe szivét.
               </p>
					<p>
                  - Köszönöm, jól. Ugyan jöjjön el ma hozzánk vacsorára. Az
                     asszonynak nagy örömet fog szerezni.
               </p>
					<p>
                  Simándy egy darabig habozott, azután halkan azt felelte:
               </p>
					<p>
                  - Nem bánom.
               </p>
					<p>
                  A járásbiró haza is üzente mindjárt, hogy kedves vendéget visz
                     vacsorára, de nem árulta el, hogy kit.
               </p>
					<p>
                  Nyolc órakor eloszlott a társaság. Szentpáli is vitte haza a
                     vendéget. A mint közeledtek a házhoz, Pali szivében kezdtek elevenedni a régi
                     emlékek: találkozásai Anikóval, látogatásai Bótaiék eklézsiájában, a parókia, a
                     patak, a Bethlen Gábor nagy fája, hollandi életük, Anikó fakó arcképe.
                     Egypárszor nehéz sóhaj tört föl a kebléből, de semmi különös izgatottságot nem
                     érzett.
               </p>
					<p>
                  Szentpáli előre sietett. Már a tornácról bekiáltott:
               </p>
					<p>
                  - El se képzeled, asszony, kit hozok.
               </p>
					<p>
                  - Nem én, - felelt vissza egy kedélyes hang.
               </p>
					<p>
                  Szentpáli előretolta Simándyt.
               </p>
					<p>
                  - Szent Isten. Jól látok-e? Hisz ez Simándy.
               </p>
					<p>
                  - Az vagyok.
               </p>
					<p>
                  - Hozta Isten.
               </p>
					<p>
                  - Kezét csókolom.
               </p>
					<p>
                  És megcsókolta a kezét. Igy látták egymást viszont, hosszu idők
                     mulva, Simándy és az a leány, a ki egykor megölte a szegény kis Derryt.
                     Szentpáliné kissé elhizott asszony volt, csak a szemei voltak a régi Anikó
                     szemei. Nem lévén rajta füző, meglehetősen formátlanul terjedt szét. Egész
                     lénye arra mutatott, hogy a busulásra, szerencsétlenségre nincs semmi
                     tehetsége. Szemeiből rokonszenv sugárzott Simándy felé, de világos, hogy
                     váratlan megjelenése semmi különös indulatot nem keltett puha lelkében.
                     Szerette Simándyt, de a sors máshoz adta társul s lassankint egészen lezárta,
                     elfelejtette a mult aktáit. Lám, Simándy lelke szikla volt, melybe erős kézzel
                     volt bevésve Anikó és utána Derry emléke. És a sors ezt is le tudta faragni
                     onnan és ujat vésni bele. Hát még az ilyen labdaruganyosságu asszonylélekről
                     hogy lepattanhattak az impressziók, még ha azok az első szerelem impressziói
                     is. Simándy nézte és eszébe jutott: vajjon ő boldog lett volna-e ezzel az
                     asszonynyal? Lehet. Hisz a férjtől függ, hogy milyen irányban fejlődjék az
                     asszony.
               </p>
					<p>
                  - Rózsa, hozz egy kis szilvóriumot. Tamás, piszkáld föl a kályhát.
                     Én kinézek a konyhára.
               </p>
					<p>
                  És elszaladt. Simándy ott állt maga a szoba közepén, s azon
                     gondolkozott, hogy minek is jött ő ide.
               </p>
					<p>
                  Rózsa, Anikó vénleány nénje bejött a pálinkával és Simándy szivét
                     egyszerre keserüség fogta el. Eszébe jutott a vén leány Utrechtbe irt kegyetlen
                     levelének minden sora. És eszébe jutott az ő keserves nagypéntekje. Miért is
                     jött ide, hogy életének kálváriáját ujra végigjárja.
               </p>
					<p>
                  - Jó estét kivánok.
               </p>
					<p>
                  - Jó estét.
               </p>
					<p>
                  - Tessék egy kis papramorgót inni.
               </p>
					<p>
                  - Köszönöm.
               </p>
					<p>
                  - Én a gyereket megyek huzogatni, különben fölébred és
                     bömböl.
               </p>
					<p>
                  Ezzel rosszkedvüen a másik szobába ment.
               </p>
					<p>
                  - Rózsa mindig ilyen harapós, - szólt halkan Szentpáli, - ne vegye
                     tőle rossz néven.
               </p>
					<p>
                  - Óh, dehogy! - felelt Simándy s eszébe jutott, hogy ezekért hozta
                     az áldozatot és dobta oda Anikót.
               </p>
					<p>
                  Ekkor bejött az asszony.
               </p>
					<p>
                  - Látta már a kis fiamat?
               </p>
					<p>
                  - Nem.
               </p>
					<p>
                  Fölfogta az égő lámpást és levezette Simándyt. Kis kocsijában
                     édesdeden szuszogva aludt egy kövér kis kölyök s Anikó ragyogó arccal
                     nézegette.
               </p>
					<p>
                  - Rózsa, szivem, kérlek, légy szives tálalni, kész a vacsora.
               </p>
					<p>
                  - Hát a Treszka mire való?
               </p>
					<p>
                  - Tudod, milyen ügyetlen és ostoba.
               </p>
					<p>
                  Simándy elfordult és visszament a szomszéd szobába. Unta az
                     alakokat, a jeleneteket és Floricára gondolt. Nagyon megbánta, hogy idejött. Az
                     emlékeket, a melyek, s az alakokat, a kik ma itt eléje kerültek, régen
                     eltemette már. Mirevaló neki a temetőben járkálni? A szép virágos kertben látta
                     utoljára az édes Anikót, karcsun, kedvesen, fehér köténynyel, szelid remegéssel
                     egész testében s most itt áll előtte a folytatása: egy kövér, közönséges
                     asszony, a ki hol a nénjével, hol a cselédjével veszekszik, s a csontot jóizüen
                     szopogatja. ...Közönséges, kövér... de boldog, - ezt sugta egy hang Simándy
                     szivében.
               </p>
					<p>
                  A vacsora meglehetősen egyhanguan folyt le, Szentpáli beszélt csak
                     sokat, helyi érdekü és járásbirósági eseményeket. Rózsa mogorván hallgatott, az
                     asszony ki-kinézett, vagy a konyhába, vagy a gyermekhez, s aztán a piac
                     drágaságáról, a cselédek gyarlóságáról s arról kezdett panaszkodni, hogy ezen a
                     télen mennyi fát elfütöttek. Majd ismét azt emlegette, hogy itt Baltaváron soha
                     sincs semmi mulatság, az a pár szegény magyar hivatalnok se tart össze valami
                     csunya pletyka folytán, mely háboruságba vitte egymás ellen a magyarságot. A
                     szászok egészen külön vonulnak, az oláhok is, a magyarok is; ők maguk csak egy
                     házhoz járnak: Eránosz örmény kereskedőhöz, a kinek a felesége erdővidéki, s
                     Anikónak leánykori ismerőse. Az oláhok bezzeg minden esztendőben találnak
                     valami alkalmat összecsődülni, s akkor egész esztendőre kimulatják
                     magukat.
               </p>
					<p>
                  Simándy hallgatagon nézte a beszédes asszonyt, s igyekezett a régi
                     Anikóból fölfedezni egy vonást, vagy egy hangot. De nem sikerült. Hanem abból,
                     a mit az asszony pusztán a mulatságok elmaradása, s a társasélet hiánya
                     szempontjából fölpanaszolt, egy sötét képet rajzolt meg magának: az erdélyi
                     társadalom züllöttségét. A nép ismeretlen milliói fölött áll az intelligencia,
                     mely háromfelé húz és nincs egy közös eszme, mely őket eltöltené. Szász, román,
                     magyar, ez a háromféle irány, valamennyi külön törekvést, külön eszmekört, egy
                     egészen külön világot képvisel. Csak az állam vaspántjai tartják őket össze. S
                     valamennyi közül a legmostohább ez a szegény magyar, az egyetlen, a ki csakis
                     ezt a hazát vallja magáénak, az egyetlen, a kinek lelke az ország határánál
                     szárnyaszegetten lehull, mert tovább nincs mit keresnie, mig a szász, a román
                     lélek-táplálékért vigan repül tovább - az egyik Berlin, a másik Bukarest felé.
                     A magyar az ezeréves küzdelemben kifáradva, vérevesztetten áll itt, s
                     napról-napra jobban koldusodva védi az
                     egy haza
                   göröngyeit. Az asszony egyszer csak észrevette Simándy arcának
                     komorságát, s erre elhallgatott.
               </p>
					<p>
                  - Én untatom magát, ugy-e, ezekkel az együgyü kisvárosi
                     dolgokkal?
               </p>
					<p>
                  Simándy nem felelt. Mit is feleljen? Egész másfelé jártak az ő
                     gondolatai. Kicsinységének érzete fogta el. Eszébe jutottak a nagy álmok,
                     melyek egykor hevitették, s végiggondolta a mai napot, melyen elköznapiasodott
                     első ideálja mellett halad el oly közömbösen, mint egy uszó jéghegy, ellenben a
                     másik után szalad az éjszakában, hidegben, mint egy kis kutya.
               </p>
					<p>
                  Valóban az volna ő? Fölállt, megsimitotta homlokát és távozni
                     készült. S ekkor észrevette, hogy Anikó az urát oldalba döfi s valamire
                     figyelmezteti. A férj csakugyan meg is szólalt:
               </p>
					<p>
                  - Igaz, tiszteletes ur, mi még köszönettel is tartozunk
                     önnek.
               </p>
					<p>
                  - Miért?
               </p>
					<p>
                  - A mit szegény boldogult apósommal tett Bótai Barna halála után.
                     Hogy nem árulta el a halálát, sőt pénzt is küldött a magáéból...
               </p>
					<p>
                  - Vagy ugy? Kérem, hagyja...
               </p>
					<p>
                  A kalapja már a kezében volt, kezet szoritott mindnyájukkal, s
                     elment. A férj lámpával kisérte a kapuig, ott még egyszer elbucsuztak és
                     Simándy kisietett az utcára... Hideg volt, összehuzta a kabátját. Vagy talán a
                     lelke fázott? Lehet. Oly különös, oly nevetséges volt elgondolni, hogy ő mit
                     tett Bótaiékért... s hozzágondolni ezt a mostani jelenetet, a mikor a baltavári
                     királyi járásbiró ezt neki sok idő mulva olyanformán köszöni meg, mintha egy
                     hordó ajándék-borról volna szó. Oly különös, oly nevetséges volt, hogy a
                     könnyei kicsordultak fájdalmában.
               </p>
					<p>
                  Csakhamar megpillantotta az Apaffy-fogadó kivilágitott ablakait, s
                     vére egyszerre fölforrt. Talán már azt a másikat is elvették tőle... A kiért
                     idefutott, mint a bolond... a kihez lopva fölkuszott, mint a tolvaj... a kinek
                     sáros virágait fölszedte a földről... a kinek száraz ibolyáját itt rejtegeti a
                     zsebében. Ott állott a téren, s összeszoritott ököllel nézett a házra... Föl
                     szerette volna gyujtani... Vagy berohanni és a leányt a hajánál fogva
                     kihurcolni onnan.
               </p>
					<p>
                  Ujra fölment. Megfogott egy pincért, s adott neki egy forintot,
                     hogy szerezzen neki olyan helyet, ahonnan a bált nézheti. A pincér fölvezette a
                     nagy terembe szolgáló erkélyre, melyen a cigányok játszottak.
               </p>
					<p>
                  Alatta javában állt a bál. Éppen keringőt táncoltak. Azonnal
                     fölfedezte Floricát, fehér ruhában, piros diszitésekkel, hajában is fehér
                     virággal. Egy elegáns, frakkos urral táncolt. Szorosan átölelve tartották
                     egymást s egyszer, kétszer... négyszer, ötször körülkeringőzték a termet.
                     Azután jött egy másik, egy harmadik, egy negyedik, s Florica, a kinek arca
                     kipirult, s telt keble viharosan hullámzott, ragyogó arccal ment, ment és
                     fáradhatatlan volt. Azután visszajött az elegáns frakkos ur, s karonfogva
                     sétálgattak. És Florica nevetett, fehér fogai folyton villogtak... Azután ujra
                     karjára füzte őt az ur, s táncolva belerohantak a tömegbe; összeütköztek a
                     testek, az arcok egészen közel hajoltak egymáshoz, s forró leheletüket egymás
                     szeme közé fujták... Bóditó illat töltötte meg a termet... Florica táncosa
                     vállára hajtva fejét, kibontakozva a tömegből, röpült tovább.
               </p>
					<p>
                  S a sáros ruháju, kuszált ábrázatu fiatalember onnan a cigányok
                     karzatáról sápadtan és merev szemekkel bámult le rá és mindig csak rá. És
                     lassankint egy iszonyu érzés lopódzott szivébe: ez a leány nem az övé, nem is
                     lehet az övé soha. Ez a leány más, mint odafönt a nagy hegyek alatt, az ő
                     csöndes völgyükben. Itt az arca más, azon az édes arcon most a kéjes érzelmek
                     egész tömege ül. Ez a föld leánya, a ki fényre, pompára, zajos társaságra
                     született, ime, hogy vonaglik királynői teste a férfi karjai közt... hogy
                     mutatja ujra meg ujra fehér fogait, mintha bele akarna harapni a himbe, a ki
                     vezeti... Ez nem Anikó, a ki megtörik és eldurvul... de jó feleség és jó
                     anya... ez gazdagságra, nagyvilági életre született... ime, a mint lejön a
                     havasokról és beleveti magát az élet vidám zajába, egész pompájában kifejlődik,
                     mint egy virág, a mely csak most találta meg igazi földjét, igazi éghajlatát.
                     Erről mersz te álmodozni, száz léleknek nyomorult papja? Két hold
                     kukoricaföldnek tulajdonosa?
               </p>
					<p>
                  Meghorkant benne egypárszor a nehezen járó lélegzet és végre
                     fölkelt (mintha egy világot emelne vállain!) kiosont, lefutott az utcára. Vége,
                     vége, Floricát is elvesztette, átok, nehéz átok nyugszik rajta, az életében
                     kinálkozó minden hives patak méreggé válik, mikor ő szomjas ajkát feléje
                     közeliti. Hideg kezét forró homlokára szoritotta, s egy helyben állva, az égre
                     bámult; de az ég csillagtalan volt és sötét felhők boritották.
               </p>
					<p>
                  A sarokkocsmából, hol este söröztek, irtóztató lárma, verekedés,
                     zaja hallatszott ki. Kinyilt az ajtó, s egy embert dobtak ki rajta, a ki
                     panaszos nyöszörgéssel fekve maradt a földön. Simándy odament.
               </p>
					<p>
                  - Megütötte magát?
               </p>
					<p>
                  - Az ur magyar? Áldja meg az Isten, vigyen haza.
               </p>
					<p>
                  - Mi baja?
               </p>
					<p>
                  - Magyar nótát akartam huzatni, aztán az oláhok véresre vertek és
                     kidobtak.
               </p>
					<p>
                  - Keljen föl.
               </p>
					<p>
                  - Nem tudok, össze vagyok törve.
               </p>
					<p>
                  Simándy fölemelte, az ember csupa vér volt s keservesen nyögött.
                     Simándynak nyakába akasztotta a fél kezét s lassan, bicegve elindult.
               </p>
					<p>
                  A tér sarkán megálltak, Simándy visszanézett. A fogadóból a vad
                     Hóra-tánc hangjait kisérő rivalgás idáig hallatszott. S ott járta Florica, tán
                     mint egy furia, azt a táncot, melyet a régi gonosz időkben Nagy-Enyed lángjai
                     mellett, magyar asszonyok holttestei fölött is jártak a fékevesztett
                     vadállatok. S ő lehajtott fejjel, szivében ezer hegyes tőrrel, vitte az éjben a
                     véres, jajgató magyart... lelkében pedig hurcolta a vérző hazát, a vérző
                     hitet.
               </p>
				</div>
				<div type="chapter">
					<head>
                  XVIII.
               </head>
					<p>
                  Hazavitte a sebesültet, s még azon a hideg éjszakán, a vak
                     sötétségben, maga is elindult hazafelé. Annak az ismeretlen embernek, a kit a
                     sárból fölszedett, s a kinek az arcát se látta, fájó nyöszörgése, szaggatott
                     panaszkodása, a tehetetlen düh félig visszafojtott kitöréseivel keverve:
                     folyton a fülében hangzottak s lelkét marcangolták. A mint gépiesen botorkált
                     tova a sötét uton, már messze haladva a várostól, még mindig érezte magán az
                     összetört ember sulyát, kezének görcsös kapaszkodását, s hallotta nehéz
                     sóhajait. Ő meg haladt előre a sötétben, a göröngyökön, a viztócsákon, a
                     gödrökön keresztül, - haza, a halálba, a pokolba, ki tudja hová?
               </p>
					<p>
                  A pirkadó hajnal legalább a homály rémeit elüzte mellőle, s egy
                     kissé megnyugodott. A nap kibontakozott a felhők közül s aranysugarai fénynyel,
                     melegséggel töltötték meg a tájat. Simándy megállt, körülnézett, s nagyot szítt
                     a fényből, a melegségből. S a mint vére egy kicsit megpezsdült, ujra Florica
                     jutott eszébe. Előtte állt, a mint táncolt, nevetett, fecsegett, kacérkodott,
                     jobbra-balra hajladozva. Nem, ezt a lányt nem neki teremtette az Isten, ez nem
                     lehet osztályosa az ő fekete kenyerének, lakója az ő puszta házának, követője
                     az ő pompátlan vallásának. Ennek a lánynak hófehér nyakán gyémántnak kell
                     villognia. Kis lábai puha szőnyegbe kell hogy süppedjenek. Kis kezein
                     drágaköves gyürük kell hogy csillogjanak - különben boldogtalan lesz. S hol
                     vegye ő a gyémántot, aranyat?
               </p>
					<p>
                  Végignézett magán. Csupa sár, sár végig... És a bal válla és a bal
                     karja csupa vér, vér... annak a szegény bolond, ismeretlen magyarnak a vére, a
                     ki Magyarországon magyar nótát akart huzatni. S ennek a vérnek rajta száradt,
                     fekete foltja a lelkét is égeti, ott bent, hol egykor a nagy elhatározások
                     keltek...
               </p>
					<p>
                  Vér!
               </p>
					<p>
                  Milyen különös gondolatokat sugal a vér. A vér, mely ruháján
                     száradt, annak a vérnek mely ereiben lüktet.
               </p>
					<p>
                  Pap vagy, hiszed a tulvilági életet, öld meg magadat, ez a világ
                     nem a számodra teremtetett, talán a boldogság ott tul vár rád.
               </p>
					<p>
                  Tedd le egy gödörbe e szánalmas testet, a buta agyat, mely mindig
                     dolgozni, a gyönge szivet, mely mindig szeretni, a könyörtelen gyomrot, mely
                     mindig enni akar.
               </p>
					<p>
                  S az ő beteg vére visszafelelte: Nem! Öld meg a lányt, s lelkeitek
                     összeölelkezve fognak beröpülni az örök élet kapuján.
               </p>
					<p>
                  Már bent járt a havasok közt. Valami kis hegyi faluban halottra
                     konditottak. E hangra magához tért. Köröskörül az őserdő oly néma volt, mintha
                     az is áhitattal hallgatná a harang által hirdetett gyászjelentést. Vékony
                     lélekharang volt: kis gyermeket siratott. Boldog halandó! Kétszer boldog!
                     Gyermek volt, tehát keveset szenvedett; meghalt, tehát pihenhet.
               </p>
					<p>
                  Bandukolt tovább.
               </p>
					<p>
                  Igen, meghalni. Fölébredni ebből a kínos álomból, elég volt már.
                     Ha van még benne erő tettre: csak ez van hátra.
               </p>
					<p>
                  Fölemelte fejét. A tavasz fakadozott körülötte a márciusi
                     levegőben, minden a megujhodásról, az életről beszélt, csak ő hurcolta magában
                     a halál sötét gondolatát.
               </p>
				</div>
				<div type="chapter">
					<head>
                  XIX.
               </head>
					<p>
                  Három napig tartott a baltavári román mulatság, s ez idő alatt a
                     városnak olyan képe volt, mintha Oláhország kellő közepén feküdt volna.
                     Floricának pompás dolga volt. Szépségével is uralkodott, táncával is hóditott,
                     modorával is elszéditette a fiatalságot. Megvolt benne az a bizonyos franciás
                     müveltség, melyet Bukarestben el lehet sajátitani, de Párisban nem. Párisból
                     viszik ugyan oda, de a francia kultura a keleti orthodox talajon egészen más
                     virágokat terem, mint otthon. Jó és kedves lány is volt Florica, de egy kicsit
                     elkényeztették. S bár finom iskolákban járt, szive mélyén ott szunnyadtak a
                     szenvedélyek, móc parasztőseinek nyers szenvedélyei, párosulva a havasi lakók
                     heves képzeletével, babonáival és zabolátlanságával. Simándy már az első
                     pillanatban megkapta érdeklődését, szemük az első találkozáskor összevillant s
                     Florica igy szólt magában:
                     ez tehát az ellenséges faj
                  . Soha életében magyar emberrel nem beszélt, iskoláiban,
                     környezetében csak rosszat hallott róluk. A kálvinistáról pedig éppen azt
                     hirdették neki, hogy az egy engesztelhetetlen, kemény, durva, pogány faj, mely
                     Erdélyben lábbal tapossa a szegény románt. Mindez fokozta érdeklődését Simándy
                     iránt, a kiről tudta, hogy pap, tehát benne még fokozottabb mértékben meg kell
                     hogy legyenek fajtájának emlitett tulajdonságai. S első találkozásukkor
                     mindjárt ebből a fiuból költői lélek s bizonyos krisztusi szelidség sugárzott
                     feléje, mikor a virágokról regélt s hazája véres és szomoru történetéről, az
                     elomló romokról, az elhullott népről beszélt. S figyelmesen vizsgálva vonásait,
                     fölfedezte arcán a nemességet, a férfias szépséget, s az a benyomása támadt,
                     hogy oly ember áll előtte, a ki sokat szenvedett. S ha visszagondolt bukaresti,
                     szebeni, tusnádi életére, az ugrifüles bojárfiukra, a csélcsap, vidám,
                     felületes katonatisztekre: eszébe jutott, hogy soha egy férfin se nyugodtak
                     szemei olyan különös érzéssel, mint Simándyn. S a zajos és tarka életből a
                     magányba jutva, unalmában is mindig visszatért arra a fiatalemberre, a ki vele
                     egy faluban lakott, s első benyomásai nemcsak megmaradtak, hanem állandó
                     gyökeret is vertek benne. Egyszer titokban megnézte Simándy templomát s
                     elámult, mikor a puszta falakat, a szuette padokat látta. Micsoda hatalmas,
                     bátor, önmagában bizó ember lehet, a ki innen, e kietlen, zordon egyszerüségből
                     egyenesen a mindenható Istenhez mer fordulni, semmi segitséget az övén kivül el
                     nem ismerve és semmi más segitségért az övén kivül nem könyörögve... Azután
                     valahányszor találkozott Simándyval, mindig fokozódott az érdeklődése... Mikor
                     apját a favágóktól megmentette, s ott állt előtte nyugodtan, bátran, azt a
                     hitet keltve másokban, hogy ebben az emberben meg kell lenni az oroszlán
                     erejének. Mikor Gyorgye érdekében házuknál megjelent, akkor már a szerelem
                     kezdte benne bontogatni virágait, s mikor hideg, komédia nélkül való
                     egyszerüséggel nekivágott a hóviharnak, hogy megmentsen egy emberéletet, mely a
                     birkáénál kevesebbet ér: akkor már a szerető sziv rettegése fogta el, s azon a
                     zivataros, álmatlan éjszakán, imádság és sirás közt teljesen rabjává lett a
                     feketeszemü, sápadtképü ifjunak, a ki talán azóta már valami mélység fenekén
                     összezuzott tagokkal alussza a halál örök álmát.
               </p>
					<p>
                  Igy kezdődött, fejlődött és nőtt hatalmassá ez a szerelem, melyet
                     a lány szive legbelső rejtekébe zárt, ugy hogy szüleinek legalább eleinte
                     sejtelmük se volt róla... Később se tudtak meg semmit, de Todorescu ösztöne
                     megsugta, az egészet a lány unatkozásának tulajdonitotta, s azért örült neki,
                     mikor alkalom kinálkozott arra, hogy a baltavári nagy mulatságokra vigye, a
                     hová jóformán szökve mentek el.
               </p>
					<p>
                  Itt Florica egész életkedvvel vetette bele magát a zajos
                     társaságba. A szerelem nála ugy nyilvánult, hogy fölébresztette érzékeit, s uj
                     vágyakat támasztott benne.
               </p>
					<p>
                  Abban a percben szünt meg kislány lenni, mikor szive rabul esett.
                     S mikor a zene kábitó hangja mellett egy sereg urral keringőzött, félig behunyt
                     szempillái előtt az a komoly, szép, férfias arc jelent meg, mely csak az imént
                     állt vele szemben, esdve, vallva, forró szavakat suttogva egy bezárt ajtón
                     keresztül. S a lány ittasan gondolt erre a hatalmas, bátor, nemes pogányra, a
                     ki vele szemben oly szelid, jó és édes. A virágillat, a zene, a leheletek
                     párája, az emberi testek gőze, mind-mind hozzájárult érzékeinek
                     elzsibbadásához, s mikor reggeltájban pihenésre tértek, csillogó tekintettel
                     nézett körül, nézett ki az ablakon a térre, hogy hátha megpillantaná őt, a
                     kinek ölelésére, csókjára csak most vágyott igazán, testének minden csöpp
                     vérével.
               </p>
					<p>
                  De ő nem volt ott, s nem is jött elő s a lány érzékei tovább
                     tobzódtak a mulatságban. Todorescut ugy nevezték a románlakta vidéken:
                     a havasok püspöke
                  , a mivel vagyonosságát akarták jelezni. S a kit Florica bája,
                     müveltsége nem vonzott, azt odacsalta a vagyona; képzelhető tehát, hogy
                     mennyire körülrajongták őt, a bálkirálynét. Kézről-kézre adták s csak a
                     harmadik napon, dél felé indulhattak haza. Todorescu meg a felesége álmosan
                     bóbiskoltak a hintóban, Florica pedig nyitott szemmel álmodozott. Vajjon hova
                     lett Pali? Hiszen azt igérte, hogy itt marad és őrködni fog fölötte.
                     Megharagudott rá? De hisz ő nem vétett ellene semmit! Eh, majd megtalálja
                     otthon, azt nem kivánhatja tőle, hogy három napig ott ácsorogjon az ablaka
                     alatt... A szelistyei csárdánál, mint rendesen, megpihentek. S Florica azonnal
                     az erdőbe ment, hogy ibolyát szedjen. Dalolva szökkent bokorról-bokorra, s
                     Todorescu azt dörmögte oda az anyjuknak, hogy
                     lásd milyen jó volt bevinni
                  .
                     Itthon már egészen megsavanyodott, s még az a féleszü magyar
                        pap is elcsavarta volna a fejét.
               </p>
					<p>
                  Florica pedig, a mint ide-oda röpködött, minden szál ibolyánál
                     arra a
                     féleszü magyar papra
                   gondolt, s lelke egészen nyugodt volt. Olyan diadalokat aratott e
                     napokban a férfiak fölött, hogy a felől a garabói magyar pap felől is egészen
                     nyugodt lehetett.
               </p>
					<p>
                  Sötétedéskor érkeztek haza a magányos faluba, Florica kihajolt a
                     kocsiból s jól láthatta még a református paplakot és templomot, de Simándynak
                     sehol semmi nyoma. Teljes erejéből kiáltani szeretett volna, hogy:
                     Gyere elő, édes, itt vagyok ujra
                  ! De nem lehetett s szivébe nyomasztó érzés vonult.
               </p>
					<p>
                  A mint az udvarukba érkeztek, az első, a kit megpillantott,
                     Gyorgye volt. Petruval fát vágott.
               </p>
					<p>
                  - Te, Gyorgye, - kérdé halkan, - itthon van a magyar pap?
               </p>
					<p>
                  - Nincs, instálom, elment Funtinelbe, a remetével.
               </p>
					<p>
                  - Mikor?
               </p>
					<p>
                  - Még tegnap.
               </p>
					<p>
                  Florica lassan, gondolkodva haladt föl a házba. Két keze
                     csüggetegen ereszkedett le. A mint a konyhába érkezett, a hatalmas
                     ibolyacsokrot egy heves mozdulattal a padkán égő nyitott tüzbe dobta.
                     Panaszosan pattogva hamvadtak el az üde, kis virágok, s hullaszagot
                     terjesztettek. A lány pedig bement egy sötét szobába, s ajkát véresre harapta.
                     Azt az ajkát, a melyet ma csókra nyujtott volna Simándynak.
               </p>
				</div>
				<div type="chapter">
					<head>
                  XX.
               </head>
					<p>
                  Simándy hazaért, s tavaszi, meleg pompájában látta meg a völgyet,
                     hova ő egykor elrejtette magát, hogy teljesen azoknak a nagy föladatoknak
                     szentelhesse életét, melyeket maga elé tüzött. S ebben a völgyben minden fa,
                     minden ház, minden virágszál elkezdett neki Floricáról beszélni. S ha a lányra
                     gondolt, ugy tünt föl előtte, hogy az is tenger alatt nyugvó kincse már ő neki,
                     melyet ő soha föl nem hozhat erre a fényes napvilágra. Jó volna, ha már ő is
                     belefeküdnék a koporsóba, a többi halottak: a szétfoszlott ideálok, az
                     elpusztult kötelességérzet mellé. A haldokló ember érzésével bámult maga körül,
                     mint a ki már tudja, hogy a következő tavaszon a szép, fehér virágok az ő
                     sirján fognak fakadni, s az ég kék végtelensége helyett talán egy más
                     végtelenség fog szemei előtt kitárulni.
               </p>
					<p>
                  Lassu léptekkel ment a házába, melynek eresze alatt az első
                     fecskék épitették már fészküket. És Sára asszony, látván sápadt arcát, kuszált
                     vonásait, az álmatlanságtól megduzzadt szemeit, nem is mert hozzá szólni, csak
                     a kezét csókolta meg alázatosan, s a sáros ruháját kezdte kefélni. Simándy
                     engedte átöltöztetni magát, gépiesen megitta a kávéját, s csak akkor
                     bátorkodott Sára asszony jelenteni, hogy itt van Zalathnay Gábor, a funtinelli
                     remete s tegnap óta várja a tiszteletes urat.
               </p>
					<p>
                  - Hol van?
               </p>
					<p>
                  - Papp Mózesnél.
               </p>
					<p>
                  - Hivja el.
               </p>
					<p>
                  Nemsokára megjelent Zalathnay Gábor. Tárt karokkal, szives
                     köszöntéssel lépett be, de hirtelen megállt.
               </p>
					<p>
                  - Mi bajod, fiam? Nagyot változtál, mióta nem láttalak. Beteg
                     vagy?
               </p>
					<p>
                  - Az vagyok.
               </p>
					<p>
                  - Mi bajod?
               </p>
					<p>
                  - Fáj az élet.
               </p>
					<p>
                  - Mi történt itt veled?
               </p>
					<p>
                  - Semmi különös, csak rájöttem arra, hogy fölösleges vagyok ezen a
                     világon.
               </p>
					<p>
                  Az öreg ember mély fájdalommal nézett rá.
               </p>
					<p>
                  - Mondtam én egyszer, hogy a te lelkedet megöli itt ez a buta
                     magány. Vezérnek születtél te, nem annak, hogy a közkatonák közt is a legutolsó
                     légy.
               </p>
					<p>
                  Simándy nem felelt, csak megfogta Zalathnay kezét, s melegen
                     megrázta.
               </p>
					<p>
                  - Hozzám jött, látogatóba?
               </p>
					<p>
                  - Igen. Ha nincs terhedre, gyere Funtinelbe. Husvét közeledik,
                     szeretném, ha Urvacsorát osztanál a cselédeimnek.
               </p>
					<p>
                  Igaz, hisz ő pap. S vannak még nálánál is nyomorultabbak, a kik
                     hozzá folyamodnak vigasztalásért. Szerencse, hogy nem a maga vad keserüségéből
                     kérnek, hanem az Isten véghetetlen irgalmát könyörgik le általa az égből.
                     Helyes! Az ő könyörgései ugyis visszahullanak az égből; talán a mások
                     könyörgésével sikerül oda jutnia.
               </p>
					<p>
                  - Mikor indulunk?
               </p>
					<p>
                  - A mikor tetszik. De te fáradtnak látszol, fiam. Nem akarnál
                     előbb egy kicsit pihenni?
               </p>
					<p>
                  - Pihenni?
               </p>
					<p>
                  A fiu üres, fájó hangon mondta ezt, s különösen tekintett
                     Zalathnayra.
               </p>
					<p>
                  - Bizony jó volna pihenni, de nem most... majd később... akkor
                     sokat fogok pihenni...
               </p>
					<p>
                  Zalathnay odalépett hozzá, atyailag megsimogatta a fejét, s
                     tenyerét homlokán nyugtatta. Simándynak ez jól esett, behunyta szemeit, vagyis
                     fáradt szempillái maguktól lecsukódtak, s elmult tiz perc, az öreg ember még
                     mindig ott állt, s az ifju papnak zugó fejét fogta. Ettől kezdve Zalathnay,
                     látván Simándy akaratlanságát, atyailag, testvérileg vezette, s a fiu követte
                     őt és engedelmeskedett neki, mint a gyermek.
               </p>
					<p>
                  Délfelé lóháton elindultak a hegyek közé.
               </p>
					<p>
                  Zalathnay titokban megfigyelte Simándyt s megérezte, hogy ebben az
                     emberben sötét elhatározások vannak. Beszéddel nem igen zavarta. Eltelt egy
                     óra, hogy egy szót se szóltak egymáshoz. Csak a lovak patkóinak kopogása s a
                     falevelek zugása hallatszott. A mint távolodtak Garabóról, Simándy még komorabb
                     lett, s a gyötrelmek tiz évvel megvénitették az arcát. Jóformán azt se tudta,
                     hogy lovon ül, azt se vette észre, hogy ettek meg ittak utközben, egyszerre
                     csak azt látta, hogy megérkeztek Funtinelbe.
               </p>
					<p>
                  Másnap délelőtt kiosztotta az Urvacsorát. De ő maga, papi
                     palástjában, már korán reggel a Zalathnayak kápolnájában volt, s megpróbálta
                     összetört lelkét Istenhez emelni. Félénken, alázatosan kezdte, mintha attól
                     félne, hogy megszólal egy égi hang és hütlenséggel fogja vádolni. Mentegette
                     magát, hogy ő is gyarló embernek született, s nem tud fölülemelkedni a föld
                     légkörén. Kérte az urat, hogy fogadja kegyelmesen a szolgáját, mikor szegény,
                     hivő, bizodalommal eltelt egyszerü embereket vezet eléje.
               </p>
					<p>
                  Megnyugodott és megerősödött lelkében. Mikor aztán ott álltak
                     előtte a durva hegyi lakók, naptól lesült arcukkal, s látta szemükben égni a
                     hit lángját: egyszerre megtermékenyült a szive, s megtalálta a szavakat,
                     melyekkel ezeket a szegény, tudatlan embereket legegyenesebben a mindenható
                     trónjához kalauzolhatja.
               </p>
					<p>
                  S mikor a nép elvonult a kápolnából, olyan boldogság szállta meg a
                     szivét, a minőt régen nem érzett. Ez látszott az arcán is és Zalathnay is
                     észrevette.
               </p>
					<p>
                  - Jobban vagy, fiam?
               </p>
					<p>
                  - Jobban, atyám, s most vágyom csak pihenni. Zalathnay bevezette a
                     szobájába, levetkeztette, mint egy gyermeket, Pali pedig belefeküdt az ágyba,
                     elaludt, két napig aludt, álmodozott, feküdt, s zaklatott idegei egy kissé
                     lecsillapodtak.
               </p>
					<p>
                  Az öreg remete pedig többnyire ott ült ágya mellett, hallgatta
                     olykor ki-kitörő sóhajait, látta arca kínos vonaglását, s elhatározta, hogy a
                     mig csak lehet, a szegény szenvedőt ott tartja magánál.
               </p>
					<p>
                  Negyednap egy teljesen sárga arcu hegyi móc jelentkezett a
                     kastélyban. Zalathnayval kivánt beszélni.
               </p>
					<p>
                  - Uram, azt hallottuk egy cselédedtől, hogy itt van a garabói
                     magyar pap.
               </p>
					<p>
                  - Itt van.
               </p>
					<p>
                  - Az a pap, a ki télen, a hóviharban, elment megmenteni egy
                     nyomorult pakulárfiut?
               </p>
					<p>
                  - Az. Hát ti is tudjátok?
               </p>
					<p>
                  - Mindenki beszéli ezt a vidéken, uram. Csak az az egy barátja van
                     itt a szegény embernek.
               </p>
					<p>
                  - Mit akartok vele?
               </p>
					<p>
                  - El akarjuk hivni Clujba. Nagyon betegek vagyunk mi, uram,
                     mind.
               </p>
					<p>
                  - Mi bajotok?
               </p>
					<p>
                  - Ez a sárga nyavalya öl bennünket, a ki engem is pusztit.
               </p>
					<p>
                  Simándy lépett be.
               </p>
					<p>
                  - Itt a pap! - szólt Zalathnay az oláhnak.
               </p>
					<p>
                  Az oláh előadta még egyszer a kérését.
               </p>
					<p>
                  - Testvér, de én magyar pap vagyok ám, nem ismerem a ti
                     szentjeiteket, manóitokat, boszorkányaitokat, nem tudok én se ördögöt kiüzni,
                     se rátok olvasni.
               </p>
					<p>
                  Az oláh ránézett.
               </p>
					<p>
                  - De ismered a mi Istenünket, mert Isten csak egy van és tudsz
                     hozzá imádkozni. Pópánk nincs a faluban, a szomszéd pópa pedig azt üzente, hogy
                     elég fa van az erdőben, akasszuk föl magunkat. Kis gyerekei vannak és azért nem
                     mer közénk, nyavalyások közé jönni.
               </p>
					<p>
                  - Jól van, elmegyek, - felelt Simándy.
               </p>
					<p>
                  Zalathnay pedig igy szólt a távozni készülő öreghez:
               </p>
					<p>
                  - Eredj a konyhára és várj ott. Kérj a szakácsnétól hust.
               </p>
					<p>
                  Az öreg alázatosan felelt:
               </p>
					<p>
                  - Ne adj nekem hust, uram, nem veszi azt be az én gyomrom. Hat év
                     óta nem ettem hust. Inkább adass egy falat kenyeret, meg pálinkát.
               </p>
					<p>
                  - Jó, kérj magadnak.
               </p>
					<p>
                  Az oláh elment. Zalathnay Simándyra nézett.
               </p>
					<p>
                  - Tudod mi ez?
               </p>
					<p>
                  - Nem.
               </p>
					<p>
                  - Pellagrás. Az éhség betege. Ez az ember, az a falu, sohse lakott
                     jól életében. Ha éhes volt, csak kukoricamálét evett. Azt is keveset. Ettől
                     kapta meg ezt a betegséget. Először megrothad elevenen, aztán megőrül.
               </p>
					<p>
                  - Oda fogunk menni, atyám.
               </p>
					<p>
                  És azt gondolta magában, hogy az Isten talán a föld
                     legnyomorultabb embereit akarja megmutatni neki, a kiknek láttára éreznie kell,
                     hogy az ő panasza csak istenkáromlás... És ezek az emberek önkénytelenül is
                     hozzá jöttek lelki segitségért... a sors vezette őket ide... mintha tudnák,
                     hogy kivülök ő a föld legnyomorultabb teremtése. S a két férfi maga előtt
                     bocsátva a gyöngeségtől tántorgó kis sárga oláhot, fölment a vad rengetegbe, s
                     elérkezett a nyomoruság tanyájára.
               </p>
					<p>
                  Amint a falu közepébe, a haranglábhoz érkeztek, hol egy csapat
                     asszony, férfi, gyerek várta őket, Simándy megdöbbenve tekintett körül.
               </p>
					<p>
                  Talán a pokolbavivő uton jár, s most ért az első állomására?
               </p>
					<p>
                  Egykedvüen néznek az urakra. Csak egy felnőtt férfi süvegelte meg
                     őket, mert öntudatának és erélyének utolsó szikrája ezt még megsugta neki. S a
                     mint fölemeli kezét, látszik kezének pergamenszerü, sárga bőre. Homlokán
                     repedések vonulnak végig. Ugyanilyen a többi is. Valamennyi rongyokban, sárgán,
                     fekélyekkel boritva, csoszogó, fáradt léptekkel jár és unottan néz körül.
               </p>
					<p>
                  Odalép a biró. Az egyetlen egészséges ember a faluban. Alázatosan
                     köszön, s megkérdi, hoztak-e az urak egy kis ennivalót?
               </p>
					<p>
                  - Majd előbb körülnézek, hogy mitek van? - felelt Zalathnay.
               </p>
					<p>
                  A biró lehajtotta a fejét.
               </p>
					<p>
                  - Nincs nekünk, uram, semmink. Nincs a faluban egyetlen disznó,
                     egyetlen marha, egyetlen birka, de még szárnyas sincs. Nem hallod, mily csendes
                     a falunk? Minket, uram, még a kutyáink is elhagytak. Talán attól féltek, hogy
                     megesszük őket. Az egész községben két font buzakenyér van; nálam. Meg egy
                     liter pálinka; az is nálam. Hus azonban nincs. Ha az elfogyott, itt hagyom a
                     községet. Innen az urak többet se munkást, se katonát nem kapnak. Ez az ur a
                     garabói magyar pap?
               </p>
					<p>
                  - Én vagyok.
               </p>
					<p>
                  - Tessék eljönni egy haldoklóhoz. A szegény megbolondult már az
                     éhségtől s ott fetreng a szobája földjén.
               </p>
					<p>
                  Elindultak, s az éhség nyomorultjai követték őket mint kisértetek,
                     tétova léptekkel. És Simándy lelkében fájó gondolatok kavarogtak. Mindennek van
                     célja a világon. De mi célja lehet annak, hogy ezek az emberek a világra
                     születtek? Az a sárga, hámlóbőrü asszony ott mögöttük a tizhónapos gyerekét
                     szoptatja, a helyett, hogy a sziklához vágná. Az irtóztató betegség, mely
                     testén és lelkén rágódik, nem tudta belőle kiirtani az anyai szeretetet s mikor
                     a kis csenevész féreg gyönge szájával rajta csámcsog, talán még az a remény is
                     él az asszonyban, hogy majd ennek egykor jobb sorsa lesz. Talán majd később, ha
                     az a gyermek nagyobb lesz, a jó Isten meghallgatja könyörgésüket s megadja
                     nekik a mindennapi kenyerüket. S a szegény asszony, kinek fáradt, bomladozó
                     agyában nem fér el két összefüggő gondolat, nem sejti, hogy a tehetetlen
                     poronty a szenvedést, az őrültséget szivja be magába tejével.
               </p>
					<p>
                  Az őrültet lefogták. Röhögve nézett maga körül. Megmagyarázták
                     neki, hogy ez a pap. Ugy látszik, megértette, mert keresztet vetett magára.
                     Simándy fejére tette a kezét, s oláhul imádkozott. A pellagrások az udvarban
                     csoportosultak és a férfiak levett kalappal, az asszonyok térdenállva
                     hallgatták.
               </p>
					<p>
                     ...Keresztény társaim, vigasztalódjatok, mert a ki itt beteg,
                        annál egészségesebb lesz ott tul a másvilágon, a mi Urunk Jézus oldalán. A
                        ki itt szenved, annak ott örök boldogsága leszen, a kinek itt a teste
                        sebekkel terhelt, annak bőre ott fehér, tiszta lesz mint a hó...
               </p>
					<p>
                  Zugó fejjel, száraz nyelvvel, rekedt hangon beszélt-beszélt... de
                     érezte, hogy ez mind hiábavaló ekkora nyomorusággal szemben. És rajta is
                     csüggetegség vett erőt... Nem, nem, nem az Istenhez kell fordulni... Az
                     Istenhez mindig kell fordulni, tehát most is... de itt a földi hatalmak
                     mulasztását kell pótolni. Itt azokat kell elővenni, a kiknek kezébe, a névtelen
                     milliók sorsa le van téve.
               </p>
					<p>
                  De hát hol vannak azok? Kik azok? Azt ő nem tudja. Azt a nép se
                     tudja... Kifordult a tömeghez, s ekkor szive megtört, hangja szelid,
                     szeretetteljes lett, s vigasztalta őket, közéjük ment, arcukat simogatta,
                     gyermeküket becézgette, s e közben könnyei folytak le arcán.
               </p>
					<p>
                  Odakint lódobogás hallatszott. Egy sárgazsinóros megyei hajdu állt
                     meg prüszkölő lován a ház előtt, s a jól táplálkozó szolgák elbizott hangján
                     bekiáltott:
               </p>
					<p>
                  - Hé, oláhok, ez itt Cluj?
               </p>
					<p>
                  Mindenki megrezzent a durva hangra. Zalathnay kilépett a kapu elé,
                     s odaszólt:
               </p>
					<p>
                  - Ne ordits, fickó, mert majd lepöndöritelek arról a lóról.
               </p>
					<p>
                  A hajdu levette a süvegét s alázatosan szólt:
               </p>
					<p>
                  - Instálom, nem láttam, hogy urak is vannak itt. Ez itt Cluj, ahol
                     a sárgaság van?
               </p>
					<p>
                  - Ez. Mi kell?
               </p>
					<p>
                  - A biróval szeretnék beszélni.
               </p>
					<p>
                  - Itt vagyok.
               </p>
					<p>
                  - Tudatom kenddel, hogy a megyei komissio, az orvos ur, az
                     aljegyző ur, meg a méltóságos főispán ur titkára nemsokára itt lesznek
                     vizsgálatot tartani, meg egy kocsi elemózsiát kiosztani. Hát rendbe szedje kend
                     a népét. Isten áldja meg! Jó egészséget kivánok!
               </p>
					<p>
                  (Az utóbbi már Zalathnaynak szólt.)
               </p>
					<p>
                  A biró fejcsóválva hallgatta a jelentést. Megint urak. Ennek nem
                     jó vége lesz. Sietve terelte ki a népet az udvarból, s még botjával is nógatta
                     őket, hogy kiki minél hamarabb a házába juthasson. A szegény hülyék azt a csöpp
                     energiát összeszedve, mely még bennük maradt, ijedt cammogással baktattak
                     haza.
               </p>
					<p>
                  Zalathnay és Simándy kiálltak a haranglábhoz, várni a komissiót,
                     mely nemsokára megérkezett. Maga a tiszti főorvos jött ki, mert mint mondá, a
                     kormánytól erős parancs érkezett le, s a megye megszeppent. Az aljegyző egy
                     jóképü, csinos uri gyerek volt, a ki családi tradicióból szolgált a megyénél, a
                     főispáni titkár pedig Puskás Gábor volt.
               </p>
					<p>
                  Pali meglepetve nézett a divatos lovaglóruhába öltözködött
                     fiatalemberre, s majdnem egyszerre kiáltották el:
               </p>
					<p>
                  - Pali!
               </p>
					<p>
                  - Gábor!
               </p>
					<p>
                  Megölelték, megcsókolták egymást.
               </p>
					<p>
                  - Hát te mit keressz itt, a hol még a madár se jár? - kérdé
                     Puskás.
               </p>
					<p>
                  - De te, de te? Hát te nem vagy pap?
               </p>
					<p>
                  - Óh, dehogy, főispáni titkár vagyok. Régen ott hagytam már a papi
                     pályát... Rájöttem, hogy nem nekem való. Arra, pajtás, születni kell...
                     Elismerem, hogy te arra születtél, mindig is bámultalak, csodáltam
                     tehetségedet, s meg vagyok róla győződve, hogy rád ezen a téren nagy jövő
                     vár...
               </p>
					<p>
                  Pali némán hallgatta a fiu fecsegését, s a finom lovagló-csizmáit
                     bámulta.
               </p>
					<p>
                  - De csak nem ebben a rongyos fészekben vagy pap?
               </p>
					<p>
                  - Nem. Egy másik, de épp ily rongyos fészekben.
               </p>
					<p>
                  Puskás ránézett.
               </p>
					<p>
                  - Hogy megváltoztál! Már ősz hajszálaid is vannak Csak nem voltál
                     beteg?
               </p>
					<p>
                  - Dehogy, semmi bajom sincs.
               </p>
					<p>
                  - Nekem is jó dolgom van. A megyei birtokos-családok nagyrészt
                     rokonaim. Pár évi szolgálat után vagy fölküldenek képviselőnek, vagy a főispán
                     bedug a minisztériumba. Hidd el, csak Budapesten lehet érvényesülni... - No,
                     igazán örvendek, hogy találkoztunk... Sokszor gondoltam rád és a hollandi
                     napokra.
               </p>
					<p>
                  Ezalatt a komissió elfoglalta a biró házát és legelőször is az
                     ebédhez látott. A főorvos sonkát, pogácsát, kemény tojást, pár üveg bort, friss
                     kenyeret pakolt ki, s Zalathnayt és Simándyt is meghivta.
               </p>
					<p>
                  Simándy megjegyezte:
               </p>
					<p>
                  - Talán előbb az élelmiszereket kéne a nép közt kiosztani.
               </p>
					<p>
                  - A szekér legföljebb egy óra mulva érkezik meg. Nehéz a járás
                     ezeken a rossz hegyi utakon.
               </p>
					<p>
                  Az urak ebédhez láttak, Simándy pedig kiment a ház elé. A sárga
                     arcuak a kerités mögül lestek ki az utcára, a biró háza felé. Bárgyu arcukon
                     gyerekes félelem ült, Simándy nem állhatta meg, végigsétált a községen, s
                     biztatta őket, hogy mindjárt jön egy szekér kenyér s azt kiosztják közöttük. De
                     e hir hallatára se ült öröm ezekre a torz arcokra. Ezeken az arcokon az öröm
                     már egyáltalán nem tudott helyet találni, elfoglalt ott minden vonást a zord
                     kétségbeesés vagy az egykedvü lemondás. De annyit elért, hogy egypár alak, a ki
                     nagyon förtelmes volt s attól félve, hogy még az urak majd megbüntetik, elbujt,
                     az ő biztató szavaira előmászott valami kuckóból, s szintén a kerités mellé
                     állt.
               </p>
					<p>
                  Mire Simándy visszament a biró házához, a megyei urak már
                     kártyáztak, mivel a kocsi még mindig késett, Zalathnay pedig végighevert egy
                     lócán és maga elé bámult. Simándy odaült hozzá, s mélabusan nézte Puskást, az
                     egykori buzgó, derék magyart, a kedves, jó fiut és jó barátot, a kin szintén
                     erőt vett a magyar betegség, mely ebből áll:
                     a dolognak a legkönnyebb végét fogni
                  . A mint egy kis kecsegtető kilátása nyilt másfelé, azonnal
                     megugrott a papi pályától.
               </p>
					<p>
                  Csikorogva gördült egy nagy négylovas társzekér a ház elé, s
                     bejött a hajdu, jelenteni, hogy megjött a málé.
               </p>
					<p>
                  Zalathnay fölugrott.
               </p>
					<p>
                  - Micsoda? Önök kukoricát hoztak a népnek?
               </p>
					<p>
                  - Persze, - felelt a főorvos, a kártyát keverve.
               </p>
					<p>
                  - De hisz ez a betegség nemcsak a koplalásnak, hanem a kukoricával
                     való táplálkozásnak is az eredménye.
               </p>
					<p>
                  - Tudom.
               </p>
					<p>
                  - S ön engedi, hogy az a méreg a nép közt kiosztassék?
               </p>
					<p>
                  - Mit csináljak? A kormány egy vagon kukoricát küldött a megye
                     nyakára, direkt a pellagrások számára, s ön tudni fogja, hogy a kormánynak ex
                     offo több esze van, mint a vármegyének. Ezen alapszik az állami rend. Ez a
                     tekintély elve. Én csak nem remonstrálhatok ellene? Még fegyelmit akasztanak a
                     nyakamba.
               </p>
					<p>
                  Végigjátszottak egy partit, aztán folytatta:
               </p>
					<p>
                  - Uram, higyje el, a kukorica is jobb táplálék, mint a semmi
                     táplálék. A nélkül éhen halnak, igy meg valahogy nyomoruságosan
                     eltengődnek.
               </p>
					<p>
                  - Nohát nem fogják azt a kukoricát szétosztani.
               </p>
					<p>
                  A főorvos vállat vont és tovább játszott, Zalathnay pedig
                     félrehuzta Simándyt és tanácskoztak. Ugy tiz perc mulva Zalathnay ujra a
                     főorvos elé állt.
               </p>
					<p>
                  - Nohát, doktor ur, van egy propozicióm? Én kicserélem ezt a
                     kukoricát annyi buza- és rozslisztre, eleven baromfira és tengeri nyulra, a
                     mennyit ér, sőt még több értéküt adok érte...
               </p>
					<p>
                  - Elfogadom egy föltétellel.
               </p>
					<p>
                  - Mi az?
               </p>
					<p>
                  - Hogy erről a vármegye sohse tudjon meg semmit (s ezt nektek is
                     mondom, fiuk), mert akkor odalent az lesz a hire, hogy én a népnek szánt
                     kukoricát eladtam önnek, s megint csak fegyelmibe jutok.
               </p>
					<p>
                  - Legyen nyugodt, az én révemen nem fog kiszivárogni semmi.
               </p>
					<p>
                  - Igaz. Mit akar ön a tengeri nyulakkal?
               </p>
					<p>
                  - Tengeri nyulam annyi van otthon, mint a rosta lika, a
                     legszaporább állat a világon. Ebből idetelepitek vagy százat, s ez is ellátja
                     pecsenyével a népet. Mert ezeknek egy kis hustáplálék is kellene ám.
               </p>
					<p>
                  - Nem rossz idea. Majd javaslatot teszek ez iránt a megyének.
               </p>
					<p>
                  - Ne tegye, doktor ur!
               </p>
					<p>
                  - Miért?
               </p>
					<p>
                  - Mert akkor hivatalosan nem az az intézkedés fog történni, hogy
                     minden község elláttassék tengeri nyulakkal, hanem kikutatják, hol van tengeri
                     nyul s ezt külön adó alá vetik.
               </p>
					<p>
                  - Ez is igaz, - felelt egykedvüen a doktor, - hát csak inditsa el
                     a málés szekeret Funtinelbe.
               </p>
					<p>
                  Itt közbeszólt Simándy:
               </p>
					<p>
                  - Ne, uraim, a sorrend rossz. A nép már sóvárgó szemekkel nézi ezt
                     a szekeret, mert reményli, hogy az hozza a segitséget, az élelmet, a jóllakást,
                     s ha tovagördülni látná, végtelen szomoruság fogná el. Előbb hozassuk el
                     Funtinelből a holmit.
               </p>
					<p>
                  - Helyes, - monda a doktor. - Pista! A szekér álljon be a biró
                     udvarába.
               </p>
					<p>
                  Zalathnay pedig ujra félrehuzta Simándyt.
               </p>
					<p>
                  - Fiam, én itt maradok, mert ha ezek a megyei urak elunják
                     magukat, elosztják a kukoricát és szépen hazamennek. Nézd, itt jegyzékbe
                     vettem, hogy mit kell hozni. Lisztet hány zsákkal, a baromfit lábánál
                     összekötözve, a nyulat zsákban. Az is itt van, micsoda szekereken, hány cseléd,
                     micsoda lovakkal. Pitypalatty, Kondor belső cselédeimben és Bodrogi öreg
                     gazdámban föltétlenül megbizhatsz. Most ülj lóra fiam és járj gyorsan. Neked
                     nem is kell visszajönnöd... Ha holdvilág lesz, még az éjjel elindulhatnak és
                     reggelre itt lehetnek. Isten áldjon meg!
               </p>
					<p>
                  Megcsókolta Simándyt.
               </p>
					<p>
                  - Pali, mégy már? - szólt oda szivarja mellől Puskás.
               </p>
					<p>
                  - Megyek.
               </p>
					<p>
                  - Te szeded össze Funtinelben a holmit?
               </p>
					<p>
                  - Én.
               </p>
					<p>
                  - De visszajössz?
               </p>
					<p>
                  - Valószinüleg.
               </p>
					<p>
                  - Hát a viszontlátásra. Ne felejts el meglátogatni a megye
                     székvárosában.
               </p>
					<p>
                  - Ha lesz időm, mindenesetre.
               </p>
					<p>
                  - Szervusz.
               </p>
					<p>
                  - Szervusz.
               </p>
					<p>
                  Pár perc mulva Pali lovon ült és a hegyi lovak gyors
                     poroszkálásának tempójában elhagyta a falut.
               </p>
				</div>
				<div type="chapter">
					<head>
                  XXI.
               </head>
					<p>
                  Funtinelben az első, a mit az inas kezébe adott, Floricának egy
                     levele volt.
               </p>
					<p>
                  Nagyot dobbant a fiu szive, s homlokát verejtékgyöngyök lepték el.
                     A lány utána jött, a lány nem felejtette el. A zaj, a pompa, az udvarlók
                     seregének közepette is eszébe jutott az egyszerü, szürke falusi pap.
               </p>
					<p>
                  A levél egyszerre boldoggá tette. De nem nyitotta föl. Zsebébe
                     csusztatta. Előbb az éhezőkről kellett gondoskodnia. Összekiabálta a vezető
                     cselédeket s megérttette velük, hogy miről van szó. Azok köszöntek s elmentek
                     teljesiteni uruk parancsát.
               </p>
					<p>
                  Ekkor kérdezte csak meg az inast:
               </p>
					<p>
                  - Ki hozta ezt a levelet?
               </p>
					<p>
                  - Szabó Gyorgye, a kis pakulár.
               </p>
					<p>
                  - Itt van?
               </p>
					<p>
                  - Nincs. Megevett egy darab kenyeret, aztán visszafordult.
               </p>
					<p>
                  Simándy futva ment a szobába s remegő kézzel törte föl a
                     levelet.
               </p>
					<p>
                  Rövid volt. Ez:
               </p>
					<p>
                  ...
                     Hova lettél? Megszöktél tőlem? Mit vétettem ellened, édes?
                        Jer, jer vissza kis falunkba, mert meghalok utánad... Hütelen lettél? Óh,
                        nem, hisz azt már megéreztem volna és megszakadt volna a szivem... Palim,
                        édes Palim!
               </p>
					<p>
                  Egyéb semmi. A levél románul volt irva, s ugy hatott Simándyra,
                     hogy leszédült a medvebőrrel letakart divánra, ott lihegve feküdt és nem tudott
                     magához térni. Minden porcikája bizsergett az örömtől... szeretett volna
                     ugrálni, majd ismét a fejét szerette volna a falba verni...
               </p>
					<p>
                  Az inas lépett be s jelentette, hogy a rakomány készen van.
               </p>
					<p>
                  - Mikor jött ez a levél?
               </p>
					<p>
                  - Hát azt a kölyköt még tegnap utnak inditották, de csak ma jött
                     meg, mert a mint besötétedett, nem mert tovább menni, utközben meghált a bajnói
                     szénégetőknél.
               </p>
					<p>
                  Simándy kiment az udvarra. Az intéző cselédek ott várták.
               </p>
					<p>
                  - Instálom, tiszteletes ur, rendben vagyunk.
               </p>
					<p>
                  - Indulhatnak még ma?
               </p>
					<p>
                  - Meg lehet próbálni. Ugy látom, kilencre feljön a hold.
               </p>
					<p>
                  - Hát akkor Isten segitségével induljanak el, s hármójukon kivül
                     vigyenek el annyi cselédet, a mennyi csak szükségesnek mutatkozik.
               </p>
					<p>
                  - Igenis, értjük. Tiszteletes ur nem jön velünk?
               </p>
					<p>
                  Simándy egy kicsit habozott.
               </p>
					<p>
                  - Nem.
               </p>
					<p>
                  Maga se tudta, hogy mit csináljon. Valami huzta afelé a nyomorult
                     falu felé, melynek lelki mannát igyekezett adni, melybe egy kis erőt, bizalmat
                     igyekezett csopögtetni; valami azt sugta, hogy legyen ott testvéri segitségével
                     akkor is, mikor a testi mannát osztogatják. De már az éhezők félalélt csapatja
                     kezdett elmosódni előtte, s kínos nyöszörgésüket elfojtotta egy másik hang,
                     mely odabent azt kiáltotta, üvöltötte, mennydörögte: eredj haza, Garabóra, ha
                     ebben az életben (mely már megásott sirodat is kezdte mutatni) üdvösséget
                     keressz.
               </p>
					<p>
                  A hegyek mögül kidugta kopott, sárga arcát a hold, s elöntötte
                     beteges fényével a tájat. Zalathnay, a cluji biró udvarában járkálva, fölnézett
                     az égre, s elgondolta: igazi pellagrásoknak való égitest; de most jó, mert az
                     emberei jöhetnek az elemózsiával. Simándy pedig a funtinelli kastély udvarán
                     állva, hallgatta, nézte, a mint az emberek a szekerekkel, zsákokkal,
                     baromfiakkal nagy cihelődések közt elvonulnak, s lármájuk lassankint elhal a
                     távolban. Ott állt, mint egy szobor. Az inas rezzentette föl.
               </p>
					<p>
                  - Itt hál tiszteletes ur nálunk?
               </p>
					<p>
                  - Nem.
               </p>
					<p>
                  - Hát? Az emberek után megy?
               </p>
					<p>
                  - Nem. Hazamegyek Garabóra.
               </p>
					<p>
                  - De vacsorát tessék parancsolni.
               </p>
					<p>
                  És Simándynak eszébe jutott, hogy tán már hetek óta alig evett
                     valamit. Pedig az éhség is egy vadállat az emberben, melyet csillapitani
                     kell.
               </p>
					<p>
                  - Jó, adjon valamit enni.
               </p>
					<p>
                  És bement a házba.
               </p>
					<p>
                  Nemsokára kopogtattak, s belépett Papp Mózes, a medveölő. A
                     szobában csak a nagy, nyitott kandallóban pattogva égő fahasábok terjesztettek
                     világosságot, más fény nem égett.
               </p>
					<p>
                  - Jó estét kivánok.
               </p>
					<p>
                  Simándy hátrafordult a tüztöl.
               </p>
					<p>
                  - Maga az, Mózes gazda? Mi járatban van?
               </p>
					<p>
                  - Én, instálom, a tiszteletes urat keresem.
               </p>
					<p>
                  - Mi a baj?
               </p>
					<p>
                  - Nekem, instálom, semmi bajom. Hiszem, hogy a tiszteletes urnak
                     sincs semmi baja. De tán a papkisasszonynak van.
               </p>
					<p>
                  - A papkisasszonynak? - szólt halkan Simándy, mintha hirtelen
                     aléltság fogta volna el.
               </p>
					<p>
                  Egy percig hallgatott, aztán türelmetlenül kiáltott:
               </p>
					<p>
                  - De hát beszéljen! Mit áll itt?
               </p>
					<p>
                  Mózes gazda egyet sodorintott a bajuszán, egyet köhintett, mintha
                     azt akarta volna mondani:
                     most már tudom, hogy itt is baj van
                  , azután nyugodtan igy szólt:
               </p>
					<p>
                  - Könyörgöm, ne tessék rám haragudni, elmondom, a hogy volt. Az
                     este az erdőről jövök éppen haza, azt mondja az asszonyom, a papkisasszony járt
                     erre és arra kérte, hogy izenjen neki, ha a gazda hazajön. Izent is, mikor a
                     kert végin meglátott. No anyjuk, mit akar? Nem tudom, lelkem, de kedves
                     nénémasszonynak szólitott, s olyan könyörgő volt a hangja, hogy a kősziv is
                     megindult volna rajta. Alig vagyok otthon egy kicsit, már jött az erdőn
                     keresztül a kisasszony, be a kertbe, aztán az udvarba. Intett, bementünk a
                     szobába. A süvegemmel leporoltam neki egy széket, de nem ült le.
               </p>
					<p>
                  - Hol a papja? - kérdé.
               </p>
					<p>
                  - Nem tudom, instálom, nem igen szoktam a templom táján
                     járni.
               </p>
					<p>
                  - Azt mondják, Funtinelbe ment, Zalathnayhoz.
               </p>
					<p>
                  - Ezt én is hallottam.
               </p>
					<p>
                  - Hátha nem igaz? Hátha elbujdosott, vagy megölte magát?
               </p>
					<p>
                  - Honnan gondolja, kisasszony?
               </p>
					<p>
                  - Maga ma egész nap az erdőt járta?
               </p>
					<p>
                  - Azt én.
               </p>
					<p>
                  - Beszélt a szénégetőkkel, az erdőcsőszökkel, a favágókkal?
               </p>
					<p>
                  - Egy-kettővel.
               </p>
					<p>
                  - Nem beszéltek róla?
               </p>
					<p>
                  - Egy szénégető beszélte, hogy a
                     Piatra drakului
                   alatt látott két lovast... A tisztelendő ur lehetett a Zalathnay
                     nagyságos urral.
               </p>
					<p>
                  - Lehetett, de nem biztos, hogy az volt... Édes Mózes bácsi, én
                     attól félek, hogy elpusztitotta magát, beleugrott valami hegyszakadékba, vagy
                     agyonlőtte magát... Utána küldtem a Gyorgyét, levéllel, de még nem került
                     elő... Csak magában bizom, nézzen utána, menjen Funtinelbe, vagy máshová és
                     kutassa ki... hozza le nekem... de esküdjék meg a kazáni Szűzre, hogy
                     visszahozza...
               </p>
					<p>
                  Én persze nem esküdtem meg, de megigértem, hogy a föld alól is
                     előkeritem a tiszteletes urat... Akkor levett egy vastag láncot a nyakáról s a
                     kezembe nyomta. - Nem lehet ezt pénzért, aranyért megtenni, kisasszonykám, ezt
                     csak szivességből lehet megtenni... Megyek tüstént, mert sajnálom a
                     kisasszonykát, meg szeretem a papomat.
               </p>
					<p>
                  Akkor letépett a kalendáriumból egy lapot, valamit irt rá, s
                     átadta. Nem szólt, de tudom, hogy a tiszteletes urnak izen rajta. Itt van. Én
                     még az éjjel elindultam, a Kricsortól Vrecsorig átkutattam az erdőt, a mi
                     dolgom is volt külömben, s most itt vagyok. Tessék!
               </p>
					<p>
                  S átadott egy kis cafat papirost. Pali a tüzhöz hajolt és sokáig
                     nézte. Végre az ugráló vörös fény világitani kezdett, s látta a reszkető, finom
                     vonásu szavakat:
                     Palim, Palim, szeretlek.
                   Olvasta, folytonosan olvasta, nézte, mig szeme előtt össze nem
                     futott a világ.
               </p>
					<p>
                  A vén vadász pedig beszélt tovább.
               </p>
					<p>
                  - Mikor elindultam hazulról, a Szucsiu magyalbokrai mögül
                     előlépett a kisasszony s szólt:
               </p>
					<p>
                  - Mózes gazda!
               </p>
					<p>
                  - Parancsoljon.
               </p>
					<p>
                  - Ha megtalálná halva, akkor is hozza haza.
               </p>
					<p>
                  - Ej, az nem ugy lesz, kisasszonykám.
               </p>
					<p>
                  Itt a kezembe nyomott egy marék kakukfüvet, abból a babonából,
                     hogy szerencsésen járjak. Aztán ott hagyott. Hát szerencsésen is jártam, mert
                     ime, ép egészségesen megtaláltam a tiszteletes urat.
               </p>
					<p>
                  Az ép, egészséges tiszteletes ur pedig ott feküdt a kandalló
                     előtt, a földön, s ugy hörgött, mintha a torkát kettémetszették volna.
               </p>
					<p>
                  Papp Mózes csak most ocsudott föl, hogy itt valami nagy dolog
                     történik. Eddig ugy fogta föl a dolgot, hogy ni az oláh pap leánya hogy fut az
                     ő papjuk után. Kiugrott a folyosóra s nagyot kurjantott. A cselédek egyszeribe
                     ott voltak, az inas friss vizért, ecetért futott. Simándy hamar magához tért. A
                     bánat, a fájdalom, az öröm indulatának váltakozó, erős hullámai, melyek
                     keresztülcsapkodtak rajta, széditették el. Egyik percben ugy érezte, hogy
                     olyan, mint a pellagrások: nem tud örülni. A másik percben meg a remény rohanta
                     meg egész hevességével, s tetterőt érzett pezsdülni ereiben.
               </p>
					<p>
                  A mint magához tért, megragadta a medveölő kezét.
               </p>
					<p>
                  - Mózes gazda, indulhatunk?
               </p>
					<p>
                  - Indulhatunk, tiszteletes uram, de nem mindjárt.
               </p>
					<p>
                  - De mindjárt, tüstént...
               </p>
					<p>
                  - Bajos dolog, mert a Békénybe meg az Almásba most szakad az
                     olvadás... Olyan az mindegyik, mint a Szamos. Nagy kerületet kell tennünk a
                     gázlóig, s azon is csak nappal mehetünk át.
               </p>
					<p>
                  - Nagy kerületet kell tennünk? Annál inkább induljunk rögtön.
               </p>
					<p>
                  - Az a hiba, hogy a holdvilág se sokat segit rajtunk, mert a
                     salamási gázlóig a legsürübb erdőben megyünk... aztán a csinderi sziklák közt
                     belevágódunk valami százöles lyukba.
               </p>
					<p>
                  Ekkor a papjára nézett, s annak az arcáról oly határtalan
                     kétségbeesés nézett rá vissza, hogy a hangja elakadt. Egy kicsit hallgatott,
                     aztán szólt:
               </p>
					<p>
                  - Különben, majd intézkedem, hogy egy félóra mulva
                     indulhassunk.
               </p>
					<p>
                  - Köszönöm, Mózes gazda, - s Pali kezet fogott a medveölővel, a ki
                     rögtön kiment a szobából. Mit ennek százöles mélység? Nagyobb mélység nem lehet
                     annál, a melybe ez lezuhant. Tán jobb volna, ha csakugyan elnyelné a föld, s
                     ott veszne lent, hol a garaboncás diák tanyázik. Ezek a gondolatok forogtak az
                     öreg vadász fejében, de magában megfogadta, hogy ugy fog vigyázni a papjára,
                     mint a szemefényére.
               </p>
					<p>
                  Megvacsoráltak, az öreg a butykosát megtöltötte pálinkával, s
                     jelentette, hogy a lovak itt vannak. Simándynak megnyergeltette azt a lovat,
                     melyen Clujban járt, maga is nagy fohásszal belehelyezkedett az idomtalan, de
                     nagy és kényelmes fanyeregbe, s elindultak.
               </p>
					<p>
                  A mig ritka fás részen vitt utjok, gyorsan poroszkáltak tova. De
                     Papp egyszerre egy nyilt, puszta fennsikon megállott, s bevárta Simándyt.
               </p>
					<p>
                  - Hol vagyunk? - kérdé. Ezek voltak első szavai, mióta
                     elindultak.
               </p>
					<p>
                  - A funtinelli fennsikon.
               </p>
					<p>
                  - Valami ház az ott a tulsó szélen?
               </p>
					<p>
                  - Nem, egy rakás kő. Siremlék.
               </p>
					<p>
                  - Siremlék? - s Paliban megdobbant a sziv.
               </p>
					<p>
                  Igen, siremlék. Tudod-e ember, kiknek a siremléke? Itt estek el
                     vérszomjas mócok fejszecsapásai alatt azok a szegény, bolond fiuk, a kik
                     elhagytak szülőt, kedvest, otthont, kényelmet, a jövő minden reményét... s
                     elmentek meghalni azért, hogy az utánuk következő ismeretlen nemzedékre szabad
                     hazát hagyhassanak. Ez a sárga fényben uszó fennsik látta a végső tusát, a mint
                     a bekeritett csapat percről-percre fogyott, s az utolsók már egymást lőtték
                     agyon. A legtöbb még gyermek volt, a ki anyja nevét suttogta, mikor a véres
                     balta szemei előtt megvillant. S az anyák valami messze városban hiába várták
                     szemük fényét... az ott rothadt a funtinelli fensikon, jó, engedelmes szivét
                     keselyük tépték... mig el nem jött egy csomó paraszt, s miután kifosztotta
                     őket, valamennyit egy közös nagy gödörbe dobálta.
               </p>
					<p>
                  Simándy remegve leszállt a lóról, s az emlék felé közeledett.
                     Lassu léptekkel ment, szive tele volt félelemmel, borzalommal; ugy érezte, nem
                     méltó erre a helyre, a hol nyomorult, hideg, mohos kövek a kötelességről
                     beszélnek neki. Gyönge szél mozgatta a fehér virágokat, s az erdőből halk zúgás
                     hallatszott. Valami kóbor felhődarab, egy hitvány pára fent a hideg magasságban
                     a hold elé tolakodott, s egyszerre homályba borult a fensík. Simándy
                     megrettenve megállt. Ugy érezte, hogy körülötte a sik, fölötte a lég megtelt
                     véres, tépett, sápadt katona-alakokkal, a kik fülébe suttognak érthetetlen
                     dolgokat, siránkoznak, panaszkodnak, vagy tán átkozzák az élőket, az utánuk
                     következett gyáva generációkat, kik lerakták a fegyverüket és nem fejezték be a
                     müvet, melyért ők meghaltak... Simándy eltakarta az arcát... A hold ujra
                     kibujt, s a tücskök millióinak kardala megzendült... Ezek a halottak örök
                     siratói. Virág nő felettük minden tavaszon, s a láthatatlan kis bogarak
                     himnusza is mindig ujra meg ujra fölhangzik. A természet megemlékezik róluk.
                     Csak az emberek feledkeznek el.
               </p>
					<p>
                  Sokáig állt ott eltakart arccal. Végre le merte venni a kezét,
                     hirtelen megfordult és visszafutott Papp Mózeshez. Itt a gazda a maga lovára
                     ültette, mert most már sötétben fognak járni, s az ő lova sötétben is lát. Papp
                     uram pedig karjára füzve a Zalathnay lovának a kantárszárát, megindult
                     előre.
               </p>
					<p>
                  És Simándy félt a sötét erdőben. Minden ágreccsenésre
                     összerezzent. Ugy tetszett neki, hogy lépteket hall maga mögött. Majd megint
                     ugy rémlett, mintha száz meg száz ember suttogna mögötte. Talán a csontvázak
                     kiállnak a fensik szélére, s kiterjesztve fehér csontkarjukat, mutatnak utána:
                     ott fut, ott szökik, ott bujdosik az erdőn, vigyázzatok rá.
               </p>
					<p>
                  Egy óráig, kettőig elszenvedte, mintha egy gyötrelmes világon
                     haladt volna keresztül. Talán a pokolnak a második állomásán? Aztán
                     megtört.
               </p>
					<p>
                  - Megállj! - kiáltott Papp Mózes felé s leugrott a lóról.
               </p>
					<p>
                  - A tiszteletes ur szólt? Ejnye, de különös hangon tette. Mintha
                     egész más ember volna.
               </p>
					<p>
                  - Nincs itt emberlakta hely?
               </p>
					<p>
                  - Biz itt uram nincs.
               </p>
					<p>
                  - Rakj tüzet.
               </p>
					<p>
                  - Tüzet? Minek?
               </p>
					<p>
                  - Nem állom a sötétséget. A funtinelli halottak jönnek
                     utánam.
               </p>
					<p>
                  - Szabadits meg a gonosztól! - rebegett a vadász.
               </p>
					<p>
                  Simándy ott állt egészen mellette, s halkan rámondta:
               </p>
					<p>
                  - Amen!
               </p>
					<p>
                  A medveölő a két lovat egymás végibe kötözte, aztán megfogta a
                     papja kezét, s szólt:
               </p>
					<p>
                  - Csak tessék velem jönni. A mint tisztásra érünk, tüstént tüzet
                     rakok.
               </p>
					<p>
                  Simándy belekapaszkodott a vén emberbe, s igy haladt tovább. A
                     mint tisztásra értek, ahol a hold világitott, Papp Mózes munkához látott, s egy
                     pillanat alatt tüzet rakott egy csomó száraz galyból, aztán egy csomó tuskóval
                     erősebbé tette. A lobogó láng elé állt Simándy, s mozdulatlanul belemeredt,
                     egészen hajnalig. A medveölő félre ült, s csak nézte, nézte a papját, koronkint
                     a fejét is csóválta, de szólni nem mert.
               </p>
					<p>
                  Mikor a hajnal pirossága megjelent a fatetőkön, Simándy
                     megmozdult, körülnézett. A medveölő egy fának támasztva hátát, nyitott szájjal,
                     jóizüen aludt. Simándy nézte. De jó dolga van ennek az embernek. Ott lent él a
                     rög mellett, ki nem látszik mellőle, gondolatai az egyik hegytől a másikig
                     terjednek. Ha fölfelé néz, csak a repülő sas miatt teszi, nem másért; ez nála
                     nem emelkedést jelent. A balsors nem veszi észre. Az egyik völgyben
                     megszületik, a másik völgyben meghal. Másutt nem járt soha.
               </p>
					<p>
                  Papp Mózes fölébredt, s észrevette, hogy a papja nézi.
               </p>
					<p>
                  - Miért nem költött föl hamarább? - szólt szemrehányólag.
               </p>
					<p>
                  - Gonosz dolog az embert álmában megzavarni.
               </p>
					<p>
                  A vén ember részvéttel nézett a fiatal emberre.
               </p>
					<p>
                  - Már jobban van?
               </p>
					<p>
                  - Nem volt semmi bajom. Csak fáztam.
               </p>
					<p>
                  - Mehetünk?
               </p>
					<p>
                  - Igen.
               </p>
					<p>
                  - Garabóra?
               </p>
					<p>
                  - Hát hová? - kérdé megrettenve Simándy.
               </p>
					<p>
                  Papp Mózes elfordult, elővezette a két lovat, fölkaptak rá, s most
                     már gyorsabban kocogtak. Elhaladtak a csinderi sziklák közt is, a hol még most
                     nappal is kantáron kellett a lovakat vezetni, s Papp most örült csak, hogy az
                     éjjel megálltak. Jó magasan járt már a nap, mire eljutottak a salamási
                     gázlóhoz.
               </p>
					<p>
                  A Békény kilépett medréből s csak ezen a helyen vált annyira
                     sekélylyé, hogy át lehetett kelni rajta. Itt Papp uram nagyot pihentetett s
                     csak ugy délfelé indultak ujra utnak. Papp Mózesben valami olyanféle érzés
                     volt, hogy ne siettesse ezt az utazást. Mintha valami baj felé közeledtek
                     volna.
               </p>
					<p>
                  Az Almás kiáradt patakjánál ujra megpihentek, s késő délután érték
                     el Garabó határát. Itt Pali tépelődött. Talán nem is lesz jó megmutatni magát a
                     faluban sötétedés előtt? Ne tudja senki, hogy megjött, annál könnyebben férhet
                     Floricához. Vajjon a lány hol várja őt? Otthon, az oláh paplakban, vagy Papp
                     Mózesnél? A hegytetőről lenézett a falura, csöndesen, barátságosan feküdt az
                     lent a völgyben, s a fiu szivét megnyugvás fogta el. Tavaszi verőfény lebegett
                     az egész kép fölött, s az üde, zöld szinü erdő, egy-két korán virágzó fa friss
                     illatot lehelt. Madárcsicsergés, csattogás is fölhangzott a fák közt. Hiszen én
                     Istenem, itt még a boldogság is ellakhatik, elbujva az alacsony házba,
                     meghuzódva az erdő sötét lombsátora alatt... talán nem veszi észre senki, talán
                     nem irigylik meg a felsőbb végzetek... Az oláh templom összes harangjai zugni
                     kezdtek. Pali hátrafordult.
               </p>
					<p>
                  - Maga itt van még?
               </p>
					<p>
                  - Igenis. Várom, hogy mit parancsol a tiszteletes ur.
               </p>
					<p>
                  - Mire harangoznak?
               </p>
					<p>
                  - Ünnepre. Ma nagycsütörtök van.
               </p>
					<p>
                  Ma nagycsütörtök van? Holnap nagypéntek? A Golgota, a
                     kinszenvedés, a keresztfa...
               </p>
					<p>
                  Simándy elsötétült arccal hallgatta a harangok zúgását, aztán
                     hirtelen odafordult Papphoz:
               </p>
					<p>
                  - Mózes gazda, a lovakat vigye kend a házához, aztán igyekezzék
                     bejutni Todorescuékhoz.
               </p>
					<p>
                  - Mivégből, könyörgöm?
               </p>
					<p>
                  - Mondja meg titokban, a papkisasszonynak, hogy itt vagyok és
                     várom...
               </p>
					<p>
                  - Hol tetszik, instálom?
               </p>
					<p>
                  - Talán itt.
               </p>
					<p>
                  - Jobb lesz, instálom, hazamenni. A ki oláh itthon van, az most a
                     templomban fekszik, a mi népünk pedig a mezőn, dolgozik... Nem veszi észre
                     senki a hazajövetelét...
               </p>
					<p>
                  - Ne azt mondja meg a kisasszonynak, hogy várom... Csak azt, hogy
                     itthon vagyok...
               </p>
					<p>
                  - Értem, instálom. Hát a házába tetszik menni?
               </p>
					<p>
                  - Oda.
               </p>
					<p>
                  Papp Mózes a két lóval elment és Simándy ott maradt a dombtetőn.
                     Szélcsendes tavaszi alkony volt, a mi illat a duzzadó földből, virágból, fából
                     kiszállt, az nem röppent tova, hanem megtöltötte és kábitóvá tette a völgy
                     levegőjét. Az idő is szokatlanul langyos volt, Pali kéjjel szivta be, s ereiben
                     gyorsabb keringésnek indult a vér. S lassankint erős elhatározás érlelődött meg
                     lelkében. Ma el kell dőlnie élete sorsának. Megfogja a lány kezét és megmondja
                     neki: Válaszsz. Hagyj ott mindent és kövess. De hátha a lány azt mondja
                     viszont: Hagyj ott mindent és kövess? A duplakeresztes templomba, az aranyos
                     oltár elé? Nem, nem, ezt nem fogja tenni... hisz szereti őt! De hátha? És ha ő
                     lesz gyönge az ő elgázolt lelkével, széttiport életével s engedni fog a
                     lánynak? Nem, nem, akkor ott van a pisztoly, mely segitségére lesz, hogy gyáván
                     megszökjék innen... Végigsimitotta homlokát, s az erdőn át elindult a háza
                     felé. Szerencsésen el is érte, s észrevétlenül besurrant. Sára néni majd oda
                     lett örömében, már egyre búsult azon, hogy az ő kis papja annyi ideig elmaradt
                     hiradás nélkül. Pali fáradtan leült, az öreg asszony pedig futott vizért,
                     keféért, hogy a gazdáját egy kicsit megpucoválja. Pali egykedvüen engedte, hogy
                     ruhájáról, csizmájáról a sárt vakarja s bámult az egy szál gyertya lángjába,
                     melynek bizonytalan lobogásánál oly ridegnek tetszett a szobája. Csak akkor
                     kezdett eszmélni, mikor Sára szapora fecsegése közben a papékat kezdte
                     emlegetni. Hogy ott nagy ujság van.
               </p>
					<p>
                  - Micsoda ujság?
               </p>
					<p>
                  - Aszongyák, hogy a papkisasszonynak nagy szerencséje akadt.
               </p>
					<p>
                  Pali alatt megroppant a szék. Csak ugy hebegve jött ki a szájából
                     a kérdés:
               </p>
					<p>
                  - Miféle szerencséje?
               </p>
					<p>
                  - Ma két finom ur érkezett hozzájuk. Azt mondják, az egyik
                     Bukarestből való...
               </p>
					<p>
                  - Hát aztán?
               </p>
					<p>
                  - Hogy ennek nagyon megtetszett volna a mulatságon.
               </p>
					<p>
                  - Kicsoda?
               </p>
					<p>
                  - A papkisasszony. Azért jött ide, hogy megkérje a kezét.
               </p>
					<p>
                  Pali fölugrott.
               </p>
					<p>
                  - Ostoba beszéd.
               </p>
					<p>
                  - Tessék elhinni...
               </p>
					<p>
                  - Menjen ki!
               </p>
					<p>
                  Az öreg asszony, a ki még nem végzett a sárral, megdöbbenve nézett
                     a gazdájára és szomoruan elsompolygott. Ez volt az első kemény szó, a mit a
                     papjától kapott.
               </p>
					<p>
                  Megkérte a kezét!... Kicsoda? Valami fényes, előkelő bojár
                     gavallér? Talán ugyanaz, a ki abban a fényes mulatságban annyiszor magához
                     szoritotta, miközben keringőt táncolt vele?... Eljött utána ide, a
                     hozzáférhetetlen havasi faluba, hogy letépje és elvigye gazdagságba, fénybe,
                     pompába... És itt körülnézett a puszta lakásban, melynek falát kiverte a
                     penész. És ő, a koldus, itt töpreng, vonaglik, a kezét tördeli,
                     tehetetlenségének, szegénységének érzetében... Már egészen besötétedett és Papp
                     Mózes is késik... Nem tudott bejutni, vagy a lány elutasitotta? Nem, nem hisz a
                     lány kerestette mindenfelé. Igaz, de akkor azok az urak még nem érkeztek meg.
                     Talán azóta mást gondolt? A szemei előtt hirtelen megvillant szerencse
                     ragyogása talán elvakitotta? Hisz olyan ő!
               </p>
					<p>
                  Kiszólt:
               </p>
					<p>
                  - Sára!
               </p>
					<p>
                  - Parancsoljon!
               </p>
					<p>
                  - Eredj el...
               </p>
					<p>
                  Itt megakadt.
               </p>
					<p>
                  - Hová, instálom?
               </p>
					<p>
                  - A papékhoz. Ott lesz valahol, vagy az udvaron, vagy az utcán
                     Papp Mózes, hivd ide rögtön.
               </p>
					<p>
                  - Értem, instálom.
               </p>
					<p>
                  Mig azonban Sára néni más kötényt tett föl, betoppant a
                     medveölő.
               </p>
					<p>
                  - Az istenért, Mózes, hol volt annyi ideig?
               </p>
					<p>
                  - Mikor megjöttünk, templomban voltak, azt kellett kivárni...
               </p>
					<p>
                  - Mi van azokkal az urakkal?
               </p>
					<p>
                  - Azok is a templomban voltak. Mikor aztán kijöttek, ő miattuk nem
                     tudtam a kisasszonyhoz férkőzni, mert mindig vele sétáltak a kertben. De
                     meglátott. S mielőtt vacsorához ültek, kiszaladt a tornácra s a nevemet
                     kiáltotta. A sötétségben odasompolyogtam a tornác alá és jelentettem, hogy haza
                     hoztam a papomat. Ő csak azt felelte rá:
                     Az Isten áldja meg!
                   aztán egy levelet adott át.
               </p>
					<p>
                  Pali mint az őrült tépte ki a levelet a vadász kezéből, s
                     fölszakitotta. A levél igy szólt:
               </p>
					<p>
                     Édesem, köszönöm, hogy élsz, élj is mindig velem, nékem,
                        együtt, mi ketten boldogan, de most nem láthatsz, mert vendégeink vannak.
                        Csak maradj szépen otthon, majd üzenek, ha elmentek. Viszontlátásra. Hű
                        Floricád.
               </p>
					<p>
                  Miért ne mehetne ő oda? Hisz járatos a papékhoz? Nincs joga
                     elmenni, hogy vigyázzon Floricára? Hátha jelenlétével megakadályozza azt, hogy
                     a leányt máshoz kényszeritsék? Háborgó indulatok közt járkált föl s alá. Miért
                     irta neki Florica, hogy ne menjen, holott azt kellett volna irnia, hogy menjen
                     és védelmezze meg őt idegen szerelem ellen? Talán őt csak csillapitja, ámitja,
                     s még az éjjel itt hagyják a falut? De vigyázni fog rá.
               </p>
					<p>
                  - Köszönöm, Mózes gazda, szolgálatait, most már elmehet haza.
               </p>
					<p>
                  - Szivesen tettem, - felelt a vadász, kezet fogott a pappal és
                     elment.
               </p>
					<p>
                  Kint azonban a ház mellett belefeküdt egy sötét árokba. Ő is
                     vigyázni fog. Ő is olyan ember volt, a ki jó, mint egy állat.
               </p>
					<p>
                  Most vacsorálnak a papéknál. Most koccintanak, s jókedvüen, bőven
                     öntik magukba a bort. Most véget ér a vacsora. És ekkor Simándy fejébe nyomta a
                     kalapját és kilépett az éjbe. Az erdőbe ment, hogy a kertek alatt közel
                     férkőzhessék a papék házához. Papp Mózes fölemelkedett az árokból és utána
                     ment. Simándy mint egy részeg ember tántorgott a sötétben, nekiütődve a fáknak,
                     de rendületlenül haladt tovább. A Balintye-dombról már látta a papék
                     kivilágitott házát. Egy kis időre megállt, aztán ereszkedett le, lassan,
                     csuszva. Pár pillanat mulva a papék kertjében állt, a vastag topolya mellé
                     huzódva. És ott már hallotta a zongora hangjait. Florica szomoru román nótákat
                     játszott. A lágy akkordok lassan szálltak a nyitott ablakokon keresztül a
                     langyos levegőben. Pali ziháló mellel állt ott. Az egyik percben be akart
                     törni, s mindenkit megölni, a ki csak a kezébe kerül. Azt a sápadt, beesett
                     szemü bojárt. Azt a csalfa fekete lányt. S aztán ebbe a gyönge, fájó szivbe
                     belefojtani azt a hitvány életet. A másik percben hidegség futott végig rajta.
                     Várjunk. Még van idő. Hadd részegedjenek meg az italtól és a szerelemtől. Hadd
                     szivják még az illat- és kéjterhes levegőt.
               </p>
					<p>
                  Aztán vidámabb nóták következtek. A keringő, melynek dallamánál
                     egyszer Simándy ölelte Florica karcsu derekát. Aztán az a másik keringő,
                     melynek hullámain az a bojár ringatódzott Floricával. És itt Simándy letérdelt
                     és körmeivel a földet kezdte vájni, mintha sirt ásna magának, vagy
                     másnak...
               </p>
					<p>
                  Órák teltek el, Simándy ott állt az oláh pap háza alatt, egygyé
                     olvadva a fák árnyékával. A ház lassan csöndesedett. A zongora elhallgatott.
                     Florica szobájának ablaka kivilágosodott. Simándy szemeiben, melyek ezen az
                     ablakon csüngtek, mohó vágy csillogott. Most imádkozik a lány, soká imádkozik.
                     Az Istenhez is, meg a védőszentjéhez is. Vajjon érte imádkozik-e?
               </p>
					<p>
                  Az ablak hirtelen elsötétedett. Lefeküdt. Várt.
               </p>
					<p>
                  Lassanként a cselédek is elcsendesedtek. Mindenki elaludt a
                     háznál. S ekkor Simándy az ablakhoz lépett és megkopogtatta.
               </p>
					<p>
                  Csend.
               </p>
					<p>
                  Ujra kopogtatott. Az ablak halk zörgéssel kinyilt.
               </p>
					<p>
                  - Pali!
               </p>
					<p>
                  - Florica!
               </p>
					<p>
                  - Az Istenért, vigyázz, ha észreveszik, hogy itt állsz!
               </p>
					<p>
                  - Kik? A bukaresti ur?
               </p>
					<p>
                  - Csitt! Ne kiabálj!
               </p>
					<p>
                  - Florica! Egész boldogságom most dől el. Rongy életem tán most
                     fordul jóra. Ha Istenben hiszel, mondd meg, mit keres itt az a két ember?
               </p>
					<p>
                  - Pali, az Istenre kérlek, ne kérdezz! Szeretlek, csak ezt
                     tudom.
               </p>
					<p>
                  - És másé lészsz, ugy-e?
               </p>
					<p>
                  - Sohse leszek a másé, esküszöm. Az a két ur nem értem jött ide.
                     Többet nem mondhatok.
               </p>
					<p>
                  - Akkor Isten veled, Florica!
               </p>
					<p>
                  - Pali!
               </p>
					<p>
                  - Isten veled! Utolsó szóm ne legyen átok!
               </p>
					<p>
                  - Pali, Pali!
               </p>
					<p>
                  De nem felelt vissza senki, csak a bokrok közül hallatszott olyan
                     csörtetés, mintha valami sebzett vadállat rohanna ott keresztül.
               </p>
					<p>
                  Papp Mózes mint a vizsla szaladt nyomában s nem tévesztette szem
                     elől papját, a ki egyenesen hazafutott. Az erdőn nevelkedett egyszerü ember
                     pedig kínos tépelődések között állt a homályban, s nem tudta, mit csináljon.
                     Érezte, hogy itt valami szerencsétlenség fog történni, de nem tudta, hogy mi.
                     Szeretett volna berohanni a papjához, de nem mert. Simándy annyira fölötte
                     állt, hogy nem tudta magát arra határozni, hogy csak ugy kéretlenül
                     berohanjon.
               </p>
					<p>
                  Az ablak nyitva volt, s fénysugár áradt ki belőle az éjbe. Az öreg
                     vadász, bár szégyellte, de odasompolygott és benézett. Simándy az asztalnál ült
                     és irt. Néha sokáig merően nézett a gyertya lángjába. S arcán oly fájdalom
                     látszott, hogy az öreg elfordult és könnyei kicsordultak.
               </p>
					<p>
                  Aztán leült egy bokor alá, lassan megtömte pipáját, rágyujtott, s
                     miközben a füstöt szétfujta, tekintetét folyton a kivilágitott ablakra
                     szegezte.
               </p>
					<p>
                  Egyszerre csak egy fehér alak jelent meg az ablak alatt.
               </p>
					<p>
                  Florica volt, a ki öreg cselédjükbe kapaszkodva állt ott. A lány
                     előbb benézett az ablakon, aztán az ajtóra került. Kinyitotta. Pali nem fordult
                     hátra.
               </p>
					<p>
                  - Pali! - szólalt meg halk, nyöszörgő hangon.
               </p>
					<p>
                  Simándy fölugrott, odarohant, átölelte s csókjaival boritotta
                     el.
               </p>
					<p>
                  - Itt vagy. Hát eljöttél? Többé nem mégy vissza, enyém vagy
                     örökre, - suttogta elfuló hangon.
               </p>
					<p>
                  - Tied vagyok, de vissza kell mennem... csak megmondom, hogy ne
                     félj...
               </p>
					<p>
                  - Nem, édes, ne beszélj! Gyerünk, fussunk, meneküljünk
                     innen...
               </p>
					<p>
                  - Nem lehet, nem lehet, de szeretlek, csak téged szeretlek és te
                     csak engem szeretsz, meg kell tudnod mindent... megmondok mindent, hogy nyugodt
                     légy, ne félts, ne öld meg magadat... Neked mindent meg kell mondanom, ugy-e?
                     Előtted nem lehet titkom. Ugy-e szeretsz, nagyon szeretsz? Látod, én nem
                     hagyhatom el szüleimet; de ha te elhagysz, meghalok...
               </p>
					<p>
                  Megtört hangon, sebesen, zihálva beszélt.
               </p>
					<p>
                  - Ide figyelj, Palim.
               </p>
					<p>
                  S Pali nyakába kapaszkodva, lehuzta magához a fejét...
               </p>
					<p>
                  *
               </p>
					<p>
                  Az éj csendes volt, a hold szelid, sápadt fénynyel vont be
                     mindent.
               </p>
					<p>
                  Néha valahol egy szomszéd bokorban halkan nyöszörgött valami alvó
                     madár. Nagy zajnak tetszett már, mikor egy kavics megmozdult a vizesés oldalán
                     és legurult a mélységbe.
               </p>
					<p>
                  A medveölő fölugrott az árnyékban és bódultan nézett körül. Valami
                     nemes vadat sebeztek halálra... Hol? Az a szilaj, alaktalan, névtelen jajszó a
                     paplakból tört feléje... És a következő pillanatban egy hörgő, tántorgó alak
                     rohant el a vadász mellett. A papja volt. Én Istenem, mi történt itt?
               </p>
					<p>
                  Karjában tartotta a lányt, csókolta a száját, érezte szivének
                     ütéseit, vére lüktetését, testének remegését, hajának illatát.
               </p>
					<p>
                  Miért nem is halt meg ebben a pillanatban?
               </p>
					<p>
                  Mert a következő pillanatban már nem halhatott meg.
               </p>
					<p>
                  Florica megmondta, hogy a két látogató egyike a bukaresti liga
                     ügynöke, a ki pénzt hozott az apjának.
               </p>
					<p>
                  Florica megmondta, hogy az apja tagja a titkos nemzeti komiténak,
                     s a havasi románok összeesküvésének szálai az ő kezében futnak össze.
               </p>
					<p>
                  Ez a két ur nem Floricáért jött, hanem az ujabb parancsokat és
                     terveket hozta az irredenta ágensének.
               </p>
					<p>
                  És Simándy szive egyszerre megkeményedett. Két karjába erő szállt,
                     s a lányban, ki nélkül nem tudott már élni, kiért kész volt meghalni, most csak
                     egy gonosz démont látott - és eltaszitotta magától.
               </p>
					<p>
                  Az égen teljes pompájában uszott a hold, ragyogtak a csillagok...
                     világos, fényes, tavaszi éj volt. Simándy körülnézett. S a hegytető a régi
                     váromladékkal, a templom a buzogánynyal, az égboltozat a hadak utjával,
                     mind-mind kötelességekről beszélt...
               </p>
					<p>
                  Mögötte valami hirtelen támadt kóbor szélroham megzúgatta a sötét
                     erdőt... Ott, ott állnak a funtinelli véres árnyalakok, a kik idáig jöttek s
                     várják, hogy ő a kötelességét teljesitse.
               </p>
					<p>
                  Lerohant a templomához. A nagy vaspántos kapu állitotta meg.
                     Fölemelte két összeszoritott öklét és megdöngette a kaput, könyörögvén:
               </p>
					<p>
                  - Hatalmas Isten, adj erőt a te szolgádnak, hogy utjából el ne
                     tántorodjék.
               </p>
					<p>
                  Az üres templom visszhangja komor dübörgéssel felelt neki
                     vissza.
               </p>
					<p>
                  Igen, ti várvédő ősök, ti funtinelli árnyak, ti hitetvédő papok, s
                     ti fönt az égen, Csaba királyfi fehér vitézei: nem hulltatok el hiába, a késő
                     utód szivében ég tovább a ti lángotok. Ő is védi hazája földjét az árulás
                     ellen; azét a szent földét, mely megtermette bölcsője fáját és megtermi
                     koporsójának fáját is.
               </p>
					<p>
                  S ekkor végigsimitotta a fejét és gondolkozott.
               </p>
					<p>
                  Igen, igen, a dolog tisztán áll: föl kell jelentenie
                     Todorescut.
               </p>
					<p>
                  És elindult az uton, mely kigyózva eltünt az erdőben. Az erdő
                     szélén egy ember állt keresztbefont karokkal. - A medveölő volt.
               </p>
					<p>
                  - Tiszteletes ur, én nem kérdem, hová megy, de elviszem a
                     kocsimon.
               </p>
					<p>
                  Simándy odalépett hozzá.
               </p>
					<p>
                  - Kedves Mózes bátyám, engedjen engem haladni az utamon... ne
                     segitsen senki... ne kövessen senki... Vonuljon haza, pihenjen le...
               </p>
					<p>
                  - Édes jó tiszteletes uram, öreg ember vagyok, fiam lehetne,
                     fogadjon szót, tegye meg a kérésemet, vén ember vagyok, ne fájditsa a
                     szivemet...
               </p>
					<p>
                  Simándy átölelte az öreget. Aztán röviden csak annyit
                     mondott:
               </p>
					<p>
                  - Jó. Fogjon be. Majd itt megvárom.
               </p>
					<p>
                  Tiz perc mulva sebes ügetéssel távoztak Papp Mózes kocsiján
                     Garabóról. Nem beszélgettek. Mikor a sürübe értek, a holdfény nem esett már az
                     utra, s mély sötétségben, lépést haladtak tovább. Az erdő zúgott körülöttük és
                     felettük. Papp Mózes hátrafordult:
               </p>
					<p>
                  - Tiszteletes ur, mondanék valamit...
               </p>
					<p>
                  - Csak beszéljen!
               </p>
					<p>
                  - Jönnek-e a funtinelli halottak?
               </p>
					<p>
                  - Nem jönnek. Sirjukban pihennek csöndesen. Az Isten áldja meg az
                     emléküket!
               </p>
					<p>
                  - Amen!
               </p>
				</div>
				<div type="chapter">
					<head>
                  XXII.
               </head>
					<p>
                  Husvéti ünnepek lévén, a főispán ur ő méltósága is eljött ez
                     alkalommal Budapestről, a méltóságos asszonynyal együtt a megye székvárosába. A
                     megyeháza előtt kivont karddal sétált a sárga sujtásos, kék ruhás, piros
                     tarsolyos huszár, ezzel is jelezve, hogy a legnagyobb urnak, a főispán urnak
                     méltóztatott megérkezni. Az utcai gyerekek, a hegyi oláhok egész nap tisztes
                     távolságban ácsorogva bámészkodtak a tekintélyes, nagybajuszu huszárra, őt is
                     valami nagy urnak tartva, a ki széles fringiájával bármely pillanatban halált
                     osztogathat. A főispánnak, Zágoni Albert grófnak, külön lakosztálya volt a
                     megyeházán, mely azonban az év legnagyobb részén át üresen állt. Ilyenkor
                     azonban ablakai minden este fényesen ki voltak világitva s ott együtt teázott a
                     megyei társaság és sütkérezett a hatalom fényében, a mi a szürke, élettelen
                     vidéki város lakóinak, mint a köznapi mederből való kizökkenés, rendkivül jól
                     esett. Zágoni grófné igen szeretetreméltó háziasszony volt, a ki német létére
                     az alatt a tiz év alatt, mióta megszünt osztrák baronessz lenni és magyar
                     grófné lett, elég tisztességesen megtanult magyarul. A Zágoniak olyan erdélyi
                     család vala, melyet a kormánynak kutyakötelessége volt respektálni, s mindig
                     volt köztük egy főispán, egy képviselő - sőt Zágoni Albertet a lapok
                     belügyminiszternek is emlegették, mert ujabban a nemzetiségi ellentétek nagyon
                     kiélesedtek, s szakember kellett e fontos pozicióra, a ki alapjában ismeri ezt
                     a nagyfontosságu kérdést. Zágoni Albertet különben nagyon müvelt embernek is
                     mondták, a ki berlini studens korában pályadijat nyert egy filozófiai
                     dolgozatával.
               </p>
					<p>
                  Simándy a székvárosba érkezvén és megtudván, hogy a főispán itt
                     van, elhatározta, hogy ő neki mondja el titkát, mely lelkét teljesen
                     szétmarcangolta. Megállt a megyeháza előtt, s maga is bámult a huszárra, mint a
                     többi. Látta az urakat sürögni-forogni, jönni-menni, s elgondolta, hogy szét
                     fog itt rebbenni minden, ha ő elmondja, a mit tud. Aztán kigördült a kapun egy
                     nyitott hintó, rajta két kis helyes fiucska, matrózruhába öltözködve, s németül
                     kiabálva a bonnera. Ezek a főispán gyerekei voltak. A hajdu tisztelgett nekik a
                     kardjával, a nép pedig levette a kalapját, s a bonne ugy köszöngetett vissza,
                     mint egy fejedelemnő. Végre Puskást látta megjelenni. Utána szaladt és
                     megfogta.
               </p>
					<p>
                  - Nini, Pali, te vagy?
               </p>
					<p>
                  - Én. Te, eszközöld ki, hogy a főispánnal beszéljek.
               </p>
					<p>
                  - Micsoda dologban?
               </p>
					<p>
                  - Nem mondhatom meg, de nagyon fontos.
               </p>
					<p>
                  - Az eklézsiádnak akarsz valamit?
               </p>
					<p>
                  - Nem mondhatom meg, de becsületszavamra állitom, hogy nagyon
                     fontos.
               </p>
					<p>
                  - Jó, de nagyon nehéz lesz. A méltóságos ur egész nap el van
                     foglalva, folyton járnak a nyakára.
               </p>
					<p>
                  - Ilyen dologban, tudom, senki se jön.
               </p>
					<p>
                  - Hát a kedvedért megpróbálom, légy itt valahol kéznél.
               </p>
					<p>
                  - A dolog nagyon sürgős, nem lehetne azonnal?
               </p>
					<p>
                  - Hja, barátom, az nem ugy megy. Itt a főispán az atyaisten, hát
                     azt hiszed, hogy csak ugy be lehet hozzá nyitni, mint egy boltba? Várj meg itt,
                     majd aztán feljössz a szobámba.
               </p>
					<p>
                  - Dolgod van?
               </p>
					<p>
                  - Igen, a méltóságos asszonynak rendelek estére tortát, a német
                     kisasszonynak pedig bukétát. Nagyon csinos lány, s ugy látszik, én is tetszem
                     neki.
               </p>
					<p>
                  Pali megfogta Puskást.
               </p>
					<p>
                  - Hallod-e, nekem okvetetlenül beszélnem kell a gazdáddal. Nem
                     hivatalt, nem állami segitséget kérek tőle, nem is a frajla kezét akarom
                     megkérni tőle. Rendkivül fontos dolgot akarok tudtára adni. Azonnal.
                     Érted?
               </p>
					<p>
                  Puskás bosszus arccal hallgatta.
               </p>
					<p>
                  - Másnak nem mondhatod el?
               </p>
					<p>
                  - Nem. Még a sapkámnak se.
               </p>
					<p>
                  - Hát akkor várj itt meg, a mig visszajövök. Majd meglátjuk.
               </p>
					<p>
                  S kirántván a karját Pali kezéből, elszaladt.
               </p>
					<p>
                  Simándy ott maradt az utcán, s bámulta a huszárt a néppel.
                     Türelmetlensége a legmagasabb fokra hágott. Ő a madár szárnyaival szeretett
                     volna ide repülni, hogy az állam, a nagy, erős, hatalmas magyar állam közegeit,
                     a kik a haza érdekei fölött hivatottan őrködnek, megragadja, fölzaklassa,
                     fülükbe kiáltsa a vészt és itt kell ácsorognia a buta hegyi mócok közt az utca
                     sarában.
               </p>
					<p>
                  Az őrtálló huszár nagyot kiáltott, mire a többi megyei hajdu
                     kirohant a kapu alól és kezdte szétpofozni a népet. Simándy is félrehuzódott. A
                     nagyszebeni román érsek jött be négylovas fogatán gyönyörü mezei birtokáról,
                     visszaadni a főispán látogatását. A lovak sallangos szerszámai csak ugy
                     csillogtak az ezüst cifraságoktól. A kocsis a havasi oláhok tiszta fehér
                     viseletében volt, piros tüszővel. Mellette egy délceg huszár ült, kék
                     magyarban, fehér zsinórzattal. Az érsek impozáns alak volt fekete selyem
                     talárjában, piros cingulusában, be nem gombolt hattyuprémes bundájában. Hófehér
                     szakálla mellére, hófehér haja vállára omlott. Mellén hatalmas aranykereszt
                     ragyogott. A mellette ülő erős, jól táplált kanonok hasonlóan selyembe volt
                     öltözködve. Utánuk jött külön hintóban két udvari pap. A metropolita kiszállt a
                     hintóból, s a sárba térdelt népre áldást osztogatott... Simándy pedig gyürött,
                     piszkos ruhájában ott állt, s letörölte a sárt, melyet a metropolita kocsija
                     arcába fröccsentett. Ott állt, s kétség nyilalt át szivén, hogy ő-e az
                     államalkotó, államföntartó magyar faj papja? Vagy tán idegen földön van, valami
                     elhagyott, koldus oláhországi székelycsángó falu papjaként, a ki az állami
                     méltóságok fölvonulását nézi? Összezavarodtak lelkében a gondolatok.
                     Csudálatos, érthetetlen világ ez. Eszébe jutottak a pellagrás sárga emberek, a
                     mint ezeket a fényes, erőtől duzzadó papokat látta. És végignézett a maga
                     kopottságán, mikor a selyemtalárok suhogását hallotta. Ki az ur ebben az
                     országban? Ki az elnyomott ebben az országban? Miért estek el a funtinelli
                     katonák?... Lába megroskadt, a falnak támaszkodott.
               </p>
					<p>
                  Nemsokára rohanva jött Puskás, virággal a kezében, fölvitte
                     Simándyt a szobájába, eléje tett egy skatulya cigarettát és otthagyta.
               </p>
					<p>
                  Simándy az ablakból látta, hogy a főispán a kocsijáig kisérte a
                     metropolitát. Azután ott állt még jó darabig az ablaknál s bámult ki az utcára.
                     Egyszerre sietve megjelent Puskás.
               </p>
					<p>
                  - Most van a méltóságos urnak pár perc ideje. A kedvedért
                     megtettem, hogy beszéltem vele az érdekedben. Gyere!
               </p>
					<p>
                  Hirtelen visszafordult, s végignézett Simándyn.
               </p>
					<p>
                  - Te, nincs másik ruhád?
               </p>
					<p>
                  - Nincs.
               </p>
					<p>
                  - Ez egy kicsit gyürött. No, mindegy, most már vár ő
                     méltósága.
               </p>
					<p>
                  Vonszolta magával egypár szobán keresztül, végre az egyikben
                     megállt.
               </p>
					<p>
                  - Itt várj. Méltóságos urnak szólitsd, s rövid légy, mert a gróf
                     egy kicsit ideges.
               </p>
					<p>
                  Pali megállt a helyén és körülnézett. Csupa szőnyeg minden. A
                     falon fegyverek, angol rézmetszetek.
               </p>
					<p>
                  Az egyik sarokban egy puha, süppedő, nagy, széles török diván,
                     rajta egy csomó vánkos. Iróasztal, s előtte bőrkarosszék. A diván mellett
                     alacsony asztal, rajta könyvek. Paul Bourget, Richepin, d’Annunzio, egy pesti,
                     egy bécsi német lap, s a
                     Figaro
                  . Az ajtó nyikorgott, egy nyulánk, elegáns, sápadt férfi lépett
                     be.
               </p>
					<p>
                  - Én Simándy Pál, garabói református lelkész vagyok.
               </p>
					<p>
                  - Mi tetszik?
               </p>
					<p>
                  - Főbenjáró dolgot óhajtok méltóságodnak tudtára adni.
               </p>
					<p>
                  A főispán rágyujtott egy vastag cigarettára, s közben ugy a
                     cigarettával a szájában odamordult:
               </p>
					<p>
                  - Mi az?
               </p>
					<p>
                  - Méltóságos ur, Todorescu, a garabói oláh pap, hazaáruló. A
                     bukaresti liga fizetett ágense, most is van ott nála egy oláhországi ember. A
                     titkos nemzeti komité tagja...
               </p>
					<p>
                  A méltóságos ur idegesen rántott egyet a vállán, s
                     közbeszólt:
               </p>
					<p>
                  - A havasi oláh konspiráció vezére. Hóra és Kloska, Janku... Ugyan
                     fiatalember, pap létére hogy hihet el ilyen agyrémeket? Hiszen azért, hogy maga
                     előre menjen, nem kell ilyen meséket kitalálnia.
               </p>
					<p>
                  Simándy megdöbbenve nézett az előkelő urra.
               </p>
					<p>
                  - Nem mese ez, méltóságos uram...
               </p>
					<p>
                  - Badarság. Todorescu a legmegbizhatóbb emberünk. Mindig
                     beszállitja hiven, egy szálig a voksait... Az installációmon ő mondta a vidéki
                     papság nevében a beszédet, olyan hazafiasat, hogy már szó van arról, hogy
                     kitüntetésre terjesszék föl...
               </p>
					<p>
                  - Méltóságod... tehát... azt hiszi... nem... hajlandó...
               </p>
					<p>
                  Ugy hebegett, mint egy gutaütött.
               </p>
					<p>
                  - Örökké a református papokkal van bajom. Micsoda nyughatatlan
                     vérü, megférhetetlen emberek maguk. Több bajom van magukkal, mint az
                     oláhokkal... Egyéb se kéne még, mint hogy az én megyémben konspirációt
                     fedezzünk föl. Azt ajánlom magának, hogy menjen haza, és huzza meg magát. Az
                     örökös politizálás öli meg magukat. Na kinder, was gibt’s denn?
               </p>
					<p>
                  Ez már a két fiunak szólt, a kik pokoli lármával berontottak, s
                     apjukra csimpaszkodtak.
               </p>
					<p>
                  Simándy pedig szó nélkül kitántorgott. Sulyos ütést kapott. Egy
                     világ omlott össze benne. Hite a hazában, hite az államban.
               </p>
					<p>
                  Odakint megállt, s bután rábámult a huszárra. Milyen fényes a
                     kardja, milyen cifra a ruhája! Milyen büszke legény! Büszke, mert ostoba, mert
                     nem tudja, hogy nincs mire büszkének lenni. Miért visel ez a tökfilkó kardot?
                     Mit őriz? Van itt mit őrizni? Kiveszett már innen, minden, a mire vigyázni
                     érdemes volna.
               </p>
					<p>
                  Vagy talán az állam más, mint a haza? És ez a huszár az államot
                     képviseli? Az állam lehet cifra, büszke, a haza pedig rongyos, koldus és
                     megalázott? Kétféle fogalom ez?...
               </p>
					<p>
                  Ott állt hajadonfőtt és süvegét csavargatta a kezében. Azután
                     megindult, sokáig barangolt, de megfázott és melegre vágyott... Bement egy
                     kocsmába, evett, ivott és a meleg kuckóban jól érezte magát. Tisztán állati
                     érzései voltak, a nemesebb részek elzsibbadtak benne, a lelke elkábult. Az étel
                     egészen jól esett neki. Még bosszankodott azon, hogy a leves annyira sós és
                     nevetett a pincérnek azon a bárgyu megjegyzésén, hogy a szakácsné bizonyosan
                     szerelmes. A bort is nagy gonddal és erős mennyiségben szürcsölte. Még többet
                     is szeretett volna inni, de hirtelen eszébe jutott, hogy hátha nincs nála elég
                     pénz. Milyen különös volna, ha adósságba a kocsmáros ott fogná a téli kabátját.
                     És itt eszébe jutott az oláh metropolita. A négy lovával, a cifra huszárjával,
                     a selyem ruhájával, az arany keresztjével... Ez a kép vonult el előtte,
                     miközben a borjupörkölt zsiros levébe nagy kenyérdarabokat mártogatott.
               </p>
					<p>
                  Most a kocsmárosné jött be két kis fehérbe öltözött lányával.
                     Kezet csókoltak az apjuknak és távoztak.
               </p>
					<p>
                  - Hová mennek a kis lányai? - kérdé Simándy.
               </p>
					<p>
                  - A katolikus templomba. Föltámadásra.
               </p>
					<p>
                  Az igaz. Azért nem hallott hát tegnap egész nap és ma még
                     harangszót. Föltámadás. És holnap husvét... Erre is megivott egy pohár bort...
                     Nem támadt benne e szókra visszhang. A kocsmáros kinyitotta az összes
                     ablakokat...
               </p>
					<p>
                  És most egyszerre megkondultak a város összes harangjai, hirdetvén
                     a Krisztus föltámadását... A levegő tele lett ezzel a zürzavaros és mégis oly
                     harmonikus zenével, ott zugott Simándy fülében is és alvó lelkét
                     fölébresztette. Kiesett kezéből villa, pohár, kezei önkénytelenül
                     összekulcsolódtak, s hallgatta a harangok hivó szavát.
               </p>
					<p>
                  Igen, ha minden elpusztult is, - él az Isten.
               </p>
					<p>
                  Ha mindenben csalódott is, az Istenben nem csalódott. S homályosan
                     derengett benne, hogy van egy pontja a földnek, hol neki kötelessége az Isten
                     dicsőségét hirdetni. És érezte, hogy ő most nincs ott, megszökött onnan, az ő
                     harangjai némák, mozdulatlanok, nem röpitik föl az égbe a hivők imádságát.
               </p>
					<p>
                  Haza kell mennie.
               </p>
					<p>
                  Fölkelt, de lábai mintha vasból lettek volna. Fizetett s
                     eltávozott. Nem nézett se jobbra, se balra, nekivágott a mezőknek.
               </p>
					<p>
                  Mikor már a város, a harangzugás messze mögötte volt, eszébe
                     jutott Papp Mózes. Mi dolga is van neki Papp Mózessel? Igen, a kocsival várja.
                     Majd hazajön.
               </p>
					<p>
                  Sebes léptekkel haladt a hegyek felé.
               </p>
					<p>
                  Elhagyott volt erdő és mező. Minden ember behuzódott a faluba,
                     városba ünnepelni. Odakint csak a pacsirta dicsérte az Istent, ég felé
                     szállván. A magányos vándor futott, pihenés nélkül futott, nem nézve se jobbra,
                     se balra. Szemét lesütötte, de nem látta a földet, néha hátranézett, vagy lopva
                     körül, s szivét összeszoritotta a nagy magányosság, a néptelen sikság csöndje,
                     mely fölött a tavasz könnyü lehelete uszott.
               </p>
					<p>
                  Késő este volt, mikor megérkezett Garabóra. Ruháját megtépdesték
                     az erdei ágak; arcát is fölkarcolták a galyak. Ott állt rongyosan, véresen,
                     izzadságtól összecsapzott hajjal és testéhez tapadó ruhával.
               </p>
					<p>
                  A konyhában Sára néni olvasott egy nagy öreg bibliából, s
                     keresztet vetett magára, mikor a gazdáját meglátta. Simándy intett neki, hogy
                     hallgasson, maradjon csöndesen. Aztán eldobta a süvegét és a tűz mellé ült. Az
                     öreg asszony a helyén maradt. Nem mert mozdulni s rémülettel nézett a papjára.
                     Végre, mikor Simándy szemei egy percre lecsukódtak, halkan fölkelt, előkeresett
                     egy fehér kendőt, s szeliden letörölgette ura arcáról a vért és
                     verejtéket.
               </p>
					<p>
                  Simándy melléből kínos sóhaj fakadt föl.
               </p>
					<p>
                  - Hagyjon, hagyjon! - szólt rekedten.
               </p>
					<p>
                  - Instálom, nem tetszik lefeküdni?
               </p>
					<p>
                  Simándy intett, hogy nem.
               </p>
					<p>
                  - Tetszik tudni, mi történt?
               </p>
					<p>
                  Simándy nem felelt.
               </p>
					<p>
                  - Az oláh papné, a lánya, meg a két ur elutaztak. Bukarestbe
                     utaztak. Nem is jönnek többet vissza.
               </p>
					<p>
                  Az oláh papné lánya? Ki az? Simándy nem felelt. Az öreg asszony
                     elkotródott. Sokáig ült mozdulatlanul, aztán egyszerre fölugrott, s lement a
                     templomához. Ott végigfeküdt a régi, szétomlott kőfalra, a repkény és fiatal
                     bokrok közé, s lebámult a falura.
               </p>
					<p>
                  A hold magasan állt, minden ház ablaka világos volt. A hivek
                     böjtölve virrasztottak és várták az éjféli föltámadást.
               </p>
					<p>
                  Éjfél felé a házakból megindultak az emberek az oláh templom felé.
                     Férfiak, asszonyok, tiszta fehérbe öltözködve. A lányok kezében bokréta. Az
                     oláh templom ablakai is fölragyogtak... Simándy látta, a mint a kurátor egész
                     háza népével az oláh templom felé vonul. Azután látta Sára nénit, a mint a ház
                     előtt félve körülnéz, s aztán Gyorgyéval ő is az oláh templom felé
                     elsompolyog.
               </p>
					<p>
                  Éjfélkor az oláh templomban erős, vontatott kardal zendült föl,
                     mely hirdette Krisztus föltámadását. Mozsarak kezdtek durrogni, pisztolyok
                     ropogni. A templomban levő nép énekéhez a templom körül állók nyers,
                     szaggatott, vontatott, durva éneke csatlakozott. A hegyi lakók, a favágók, a
                     pakulárok egészséges, erős tüdejéből vad üvöltésként szakadtak föl az áhitat
                     hangjai.
               </p>
					<p>
                  És akkor az aranyos ruháju pap levette az oltárról a gyertyát,
                     meggyujtotta vele a falu első gazdájának viaszgyertyáját és vontatott hangon
                     mondá:
               </p>
					<p>
                  -
                     Christos a inviat!
                   (Krisztus föltámadott.)
               </p>
					<p>
                  -
                     Adeverat c’a inviat!
                   (Valóban föltámadott.)
               </p>
					<p>
                  Ezt felelte vissza az első gazda, aztán meggyujtván a maga
                     lángjáról a szomszédja gyertyáját, adta tovább a szót.
               </p>
					<p>
                  - Christos a inviat!
               </p>
					<p>
                  - Adeverat c’a inviat.
               </p>
					<p>
                  És igy ment tovább a tüz és az ige, emberről emberre. A
                     legkoldusabb pakulár is ott szorongott a maga kis gyertyájával s várta, hogy a
                     láng ő hozzá is eljusson. Már a templomból kijutott a templomudvarra, ment
                     tovább szakadatlanul, fölhallatszott a
                     Christos a inviat
                  . Végre az egész templom környéke ragyogó fényesség volt, élesen
                     látszott minden, a közeli házak, a fehérvirágos fák, a lányok, a legények, az
                     aggastyánok... odabent a barna fatemplomban pedig megkezdődött a mise, az egész
                     nép letérdelt, s vagy csöndes mormogással imádkozott, vagy nyers, érdes hangon
                     énekelt. Közben zászlókkal, kettős keresztekkel, égő gyertyákkal megkerülték a
                     templomot, s a föltámadás ünnepi himnuszának hangjai betöltötték a völgyet, s a
                     komoran alátekintő bércek tetejéig verődtek.
               </p>
					<p>
                  ...S a másik pap ott feküdt fönn a sötét templom mellett, az
                     összedőlt romokon, s bámult alá a győzelmi ünnepre, a hold fehér, a tüz vörös
                     fényénél mozgó, fantasztikus csoportokra... megdermedve bámult, majdnem a
                     szivverése is elállt... És gondolata végigszállt egész életén... messze
                     országokban kalandozva, a mult ködéből fölmerült néhány elmosódott arc...
                     azután visszaszállt ide, a virágillattól terhes völgybe, hol oly jó volna
                     boldogan élni... s hol oly jó lesz meghalni.
               </p>
					<p>
                  A nép elcsöndesedett, a mise szertartásai folytak tovább. A
                     gyertyák elhamvadtak, a hold elvonult, egy pillanatra vak sötétség borult a
                     völgyre. A hegyek tetején az ég fehéredni kezdett.
               </p>
					<p>
                  Simándy ziháló mellel feküdt a falon. Egy az Isten, egy az Isten!
                     De ah, ember annyi van, s annyiféleképpen imádja az egy igaz Istent. És tán
                     annak a buta pakulárnak van igaza, a ki azzal imádja az Istenét, hogy rozsdás
                     pisztolyát a levegőbe süti.
               </p>
					<p>
                  Pirkadt. A völgy világosodott. Az ég rózsaszinü lett.
               </p>
					<p>
                  A pap fényes, aranyos ruhájában kijött a templom elé, fölemelte
                     kelet felé két karját s belekiáltott a virradatba:
               </p>
					<p>
                  - Ex oriente lux! Keletről jön a világosság. Légy áldott, mi
                     Urunk, Istenünk, ki megteremted a napot, mely megmelegiti földünket.
               </p>
					<p>
                  - Légy áldott, légy áldott! - zugott az egész nép,
                     térdenállva.
               </p>
					<p>
                  - Légy áldott, mi Urunk, Istenünk, mert termékenynek teremted a mi
                     földünket, melynek szunnyadó erői a nap melegétől megmozdulnak.
               </p>
					<p>
                  - Légy áldott, légy áldott!
               </p>
					<p>
                  S ekkor a hallgatag templom összedőlt kőkeritésén egy tépett alak
                     jelent meg. Kiterjesztette karjait és belekiáltott a hasadó hajnalba:
               </p>
					<p>
                  - Légy áldott, hatalmas Isten, ki megteremted a világosságot! A
                     sötétség a tietek volt, hagyjátok nekem a világosságot! Jertek, imádjuk az
                     Urat!
               </p>
					<p>
                  Ezzel a torony alá rohant, s egyszerre megszólalt a Bod Péter
                     hatalmas szavu öreg harangja, s vele a kisebbik harang. Végigkongott a völgyön,
                     s hosszu, mély zengése mintha zokogás volna... A pap huzta, szakadatlanul
                     huzta... Homlokát elboritotta a verejték... És nem jött senki. A magyarok ott
                     térdeltek a fatemplom körül és az oláh pap aranyos ruháját csókolgatták. Az
                     öreg harang zokogott, a kisebbik harang sikoltozott... És nem jött senki... A
                     pap erei kidagadtak, orrán megindult a vér, tenyerén a hust véresre tépték a
                     kötelek... És nem jött senki... És egyszerre egyet roppant valami... a kötelek
                     elszakadtak... a harangok ércnyelve egyet-kettőt konditott még, egy darabig
                     rezgett még a hang, aztán vége...
               </p>
					<p>
                  A harangok elnémultak. A pap ott állt egy darab rothadt, véres
                     kötéllel a kezében. Meghalt az Isten!
               </p>
					<p>
                  A pap egyet lépett, aztán elesett, összedőlt, leomlott, s hatalmas
                     koponyáját egy éles kőbe ütötte.
               </p>
					<p>
                  Az oláhok mentek hazafelé, arra a magyar templom mellett.
                     Egyszerre csak néhányan megálltak.
               </p>
					<p>
                  - Te Petru, nézd-e, a magyar pap ott fekszik a temploma
                     előtt.
               </p>
					<p>
                  - Nagyon be talált pálinkázni a szent husvét tiszteletére.
               </p>
					<p>
                  Sára néni sietve tört át a tömegen s nehézkes kocogással ment föl
                     a templomajtóhoz. A parasztok látták, hogy ráborul a gazdája testére és
                     keservesen zokog.
               </p>
					<p>
                  - Te Petru, ez alighanem meghalt.
               </p>
					<p>
                  Mind levették a süvegüket és bátortalanul közeledtek. De egyszerre
                     félresompolyogtak az utból. Ur jött gyors léptekkel: a vén Zalathnay.
               </p>
					<p>
                  Látták, hogy letérdel a pap mellé, fölemeli a fejét és megnézi.
                     Aztán fehér kendővel letörli arcát, s homlokát megcsókolja. Aztán leereszti
                     lassan a földre és görnyedten utána hajol. Imádkozik. Vagy tán sir... Aztán
                     fölkel, körülnéz.
               </p>
					<p>
                  - Oláhok, vigyétek a holttestet a házába.
               </p>
					<p>
                  És lehajtott fővel ment Bod Péter ősi templomának utolsó papja
                     után.
               </p>
				</div>
			</div>
		</body>
	</text>
</TEI>