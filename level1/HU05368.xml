<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU05368" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Fekete kolostor</title>
            <author>
               <persName>
                  <surname>Kuncz</surname>
                  <forename>Aladár</forename>
               </persName>
               <date from="1885" to="1931">1885-1931</date>
               <idno type="VIAF">14907795</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">140952</measure>
            <measure unit="pages">296</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Fekete kolostor</title>
               <date>2007-10-30</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/05300/05368/"/>
               <respStmt>
                  <resp>Original Electronic Edition</resp>
                  <name>Szever Pál</name>
                  <name>Baloghné Bárdos Katalin</name>
               </respStmt>
            </bibl>
            <bibl type="printSource">
               <title>Fekete kolostor</title>
               <author>Kuncz Aladár</author>
               <pubPlace>Budapest</pubPlace>
               <publisher>Ferenczy</publisher>
               <date>1995</date>
               <ref target="https://mek.oszk.hu/05300/05368/"/>
            </bibl>
            <bibl type="firstEdition">
               <title>Fekete kolostor</title>
               <author>Kuncz Aladár</author>
               <date>1931</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="long"/>
           <ns1:canonicity key="high"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-04-04"/>
     </revisionDesc>
  </teiHeader>
  <text>
      <body>
         <div type="chapter">
            <head>ELSŐ FEJEZET</head>
            <head>UTOLSÓ SZABAD NAPOK PÁRIZSBAN</head>
            <p>1914 nyarán, a világháború kitörését megelőző hetekben, kis francia tengeri fürdőn
               nyaraltam. Hogy kerültem e Párizstól gyorsvonaton is tizennégy óra távolságnyira
               levő, isten háta mögötti breton faluba?</p>
            <p>A franciák iránt érzett rajongásomnak volt ez is bizonyára egyik következménye. A
               világháború előtti évtizedben szenvedélyünkké vált valósággal, hogy a francia
               irodalom és egyáltalában Franciaország kultuszában mindig újabb és újabb területeket
               fedezzünk fel. Magyar íróknak és művészeknek e háború előtti franciaimádatára, annak
               okaira érdemes volna egyszer részletesebben kitérni. Tény az, hogy mikor 1909 nyarán
               Párizsba először megérkeztem, sírtam a boldogságtól a csilingelő egylovason, amely a
               Gare de l’Esttől a Quartier Latinbe<hi xml:id="ftnref1">[1]</hi> vitt. Azóta minden
               nyaramat s egy ízben tizennégy hónapot egyfolytában Párizsban és Franciaország
               különböző vidékein, különösen Bretagne-ban töltöttem.</p>
            <p>A kis breton falura, amely Finistère-ben, Morlaix mellett feküdt, Orbók Loránd<hi
                  xml:id="ftnref2">[2]</hi> íróbarátom és tanártársam hívta fel figyelmemet. Ezen a
               nyáron ő is ott volt jegyesével, Jeanette-tel, akit később, a háború folyamán,
               Spanyolországban feleségül vett.</p>
            <p>Ketten tartózkodtunk magyarok ebben az idegen világban, s mondhatom, otthonosabban
               éreztük magunkat, mintha magyar fürdőhelyen lettünk volna. Július utolsó napjainak
               egyikén, emlékszem, nagy breton népünnepséget rendeztünk a falu piacán. Mi ketten
               magyarok. Díjakat tűztünk ki a legszebb breton dalra, a legrégibb breton táncra.
               Fazékjátékot, lepényevést s egyéb e vidéken ismeretlen mutatványokat iktattunk a
               műsorba, amelyeket a piacot zsúfolásig megtöltő fürdővendégek s a messzi vidékekről
               idesereglő breton parasztok zajos derültséggel néztek végig.</p>
            <p>A háború réme ösztönszerű megérzésben először éppen ezen az ünnepélyen támadt fel.
               Este fáklyásmenetet állítottunk össze a tenger felé. Zeneszóval vonultunk ki a part
               sziklái közé. A menet eleje a holdfényben elterülő tenger felett már éppen a
               legmagasabb sziklára ért, amidőn Orbók barátom táncosnőjével mellettem előreszaladt.
               Mikor észrevett, hátrakiáltott: “Megüzentük Szerbiának a háborút!”... A vidám,
               éneklő, muzsikaszós menetben zord kijózanítással hatottak rám e szavak. A menet
               vezetője ebben a pillanatban felnyújtotta fáklyáját a hallgatag ég felé, s ez most
               úgy égett, mint vérvörös rózsa.</p>
            <p>Nekem ettől a pillanattól kezdve elment minden kedvem a szórakozástól. A háború
               kísérlete mellém szegődött, s azóta - tizenhat éve - egy percre sem hagyott el. Vége
               volt gondtalan életemnek. Vége a fiatalságnak. Úgy éreztem, hogy huszonnyolc évemmel
               befejeztem az életemet, vagy legalábbis befejeztem egészen egy régi életmódot, régi
               világot.</p>
            <p>Nem utólagos képzelődés ez. Abban a pillanatban ösztönösen éreztem, hogy világégés
               jön. Másnap reggel három helyre is táviratoztam haza pénzért. Mindenkivel s főleg a
               teljes tájékozatlanságban élő francia fürdővendégekkel szemben, akik
               Ausztria-Magyarország és Szerbia összeütközéséről azt hitték, vagy békésen, vagy
               rövid, külön háborúval elintézhető lesz, izgatottan vitattam, hogy Európa országai
               mind háborúba keverednek. Mutattam nekik a francia lapokat, amelyekben tegnap még
               Ausztria háborúüzenete Szerbiának kis helyet foglalt el a Caillaux-né-Calmette-pör
               mellett, de a következő napokban már egész oldalakat töltöttek be a háborús
               vonatkozású dolgok, míg Caillaux-nénak - talán éppen a háborús előkészületekre való
               felfigyelés eltérítése miatt felfújt - pöre egyszerre lekerült napirendről.</p>
            <p>De nem elvi igazságom volt fontos számomra. Szerettem volna mentől előbb Párizsban
               lenni, s onnan rögtön hazautazni. Alig győztem elsejét várni, amikor pénzemnek
               távirat útján meg kellett érkeznie.</p>
            <p>Elseje eljött, de nem a pénzemmel, hanem az általános mozgósítással.</p>
            <p>Szombat délután volt. Mindenki az utcán tartózkodott. A tengerpart üres volt. Már dél
               óta elterjedt a hír, hogy a mozgósítás parancsa minden percben érkezhet. Még egyszer
               benéztem a postahivatalba. Az ötszáz frank, melyet Laczkó Géza<hi xml:id="ftnref3"
                  >[3]</hi> barátom Budapesten reggel sürgönyileg adott fel, nem érkezett meg.</p>
            <p>A piac két oldalán egymással szemben volt a két nagyszálló. Mi Orbókkal az Hôtel au
               bon accueuilben étkeztünk, de külön laktunk. Szemben volt a drágább hotel, amelynek
               vendégei a mi olcsóbb szállónkat kissé lenézték.</p>
            <p>Most a két közönség összekeveredve zsibongott a Bon accueuil terasza előtt. Fél három
               felé a mairie<hi xml:id="ftnref4">[4]</hi> szolgája biciklin, folytonos csengetés
               közben érkezett meg Morlaix felől. Hóna alatt fekete táskát szorongatott. Ebben volt
               az általános mozgósítás falragasza.</p>
            <p>Három órakor feljajdult a toxin. E kis falusi templom harangjainak eszeveszett
               kondulása méltó bejelentése volt a világ zord színváltozásának. Felizgult képzeletem
               előtt most már minden úgy folyt le, mintha rémes színjáték vagy ijesztő álom
               jeleneteit vonultatnák el szemem előtt.</p>
            <p>Fekete ruhás, fehér főkötős öreg nők futva érkeztek. Egyszerre ellepték a templom elé
               állított emelvény körül a teret, mint fehér bóbitás, nagy fekete madarak. A férfiak
               is, aki csak otthon volt, ünneplőruhában érkeztek. Vasárnap előtti délutánon elég
               népes volt mindig a falu.</p>
            <p>A fürdővendégek némán adtak helyet a gyülekező falusiaknak. Amit kihirdetni fognak,
               az mindenkinek életére súlyos kalapácsütéssel sújtott. De elsősorban a falusiaknak
               volt joguk, hogy a gyászhírt hallják. Ez itt az ő saját életük fekete mozzanata
               volt.</p>
            <p>Síri csendben olvasta fel a polgármester az általános mozgósítás parancsát.</p>
            <p>Utána dermedt némaság. Egy hang sem helyeselt. Valaki fölsírt, amire mozgolódás
               támadt, s mindenki lehorgasztott fővel indult különböző irányban haza.</p>
            <p>Az izgalom zaja azonban nem szűnt meg a szállókban. A férfiak a menetrendet nézték. A
               vendéglősnének apja, férje és három fiútestvére mind bevonult. A fürdővendégek között
               egyébként francia férfi kevés volt. Ők a szombat esti vonattal érkeztek volna a
               közeli városokból, de ezúttal sem most, sem később nem jöttek meg.</p>
            <p>Orbók Loránd, Jeanette, egy orosz szobrász és a barátnője kétségbeesett tanácskozásba
               merülve álltunk a Bon accueuil szalonjában. Pénze egyikünknek sem volt, pedig
               okvetlen Párizsba kellett utaznunk, s úgy hírlett, hogy talán már az esti expressz
               sem megy Morlaix-ból. De ha megy, az lesz minden bizonnyal az utolsó vonat
               Párizsba.</p>
            <p>Morlaix-ig autóbuszon kellett menni. Az út ezen is jó háromnegyed órát tartott.</p>
            <p>Elhatároztam, hogy a vendéglősnétől kérek pénzt útiköltségre. De szegény magánkívül
               volt. Hiába kíséreltem meg ajtaját kinyitni, zörgetni. Belülről csak kétségbeesett
               zokogása felelt vissza.</p>
            <p>Közben az autóbusz elment.</p>
            <p>Arról beszéltünk már, hogy gyalog megyünk egész Párizsig, amikor a nagyszalonban
               térdnadrágos, borotvált képű úr szólított meg németül, s arra kért, hogyha Párizsba
               megyünk, vigyük magunkkal. Hallja, hogy magyarok vagyunk. Ő német, franciául nem tud,
               s attól fél, hogy útközben még kellemetlensége lehet.</p>
            <p>- Haben SieGeld?<hi xml:id="ftnref5">[5]</hi> - támadtunk rá mindnyájan.</p>
            <p>- Das schon!<hi xml:id="ftnref6">[6]</hi> - mondta vigyorogva a porosz, s
               nadrágzsebéből marék aranyat vett elő.</p>
            <p>Mindnyájan elláttuk magunkat pénzzel, s megállapodtunk, hogy negyedórán belül a
               szálloda előtt találkozunk, ahonnan gyalog, futva indulunk Morlaix-ba. Az orosz festő
               és barátnője is csipegettek a porosz tenyerén csillogó aranyakból, de valószínűleg a
               nő tanácsára jobbnak látták nem velünk jönni.</p>
            <p>Lakásom kis mellékutcában volt, kert közepén. Csak mikor a magas kőkerítésbe
               illesztett ajtón benyitottam, akkor gondoltam a fehér ruhás normand asszonyra, akivel
               tegnap éjszaka oly különös találkozásom volt.</p>
            <p>A mozgósítás izgalmában hogy megfeledkeztem róla!... Tegnap egész nap a tengeren
               voltam egy holland festő yachtján. Nem bírtam már nyugton maradni, s a festő
               meghívása a yachtkirándulásra valóságos jótétemény volt idegeimnek. Este a Bon
               accueuilben vacsoráztam, és éjfél felé mentem haza. Amint a kertbe benyitok, kitárt,
               kivilágított emeleti ablak keretében fehér ruhás, magas, karcsú asszonyt pillantok
               meg. Futólag egyszer már láttam. Erősen lesült arcából feltűnően világoskék szemek
               ragyogtak elő. Tudtam, hogy kapitány felesége, férje vele nyaralt.</p>
            <p>A hallgatag holdvilágos kert s az ablakban álló fehér ruhás asszony hirtelen
               megállítottak, mintha csak bensőséges merengésükben zavartam volna meg. Igazán nem
               volt kedvem kalandot keresni. De most a kép lenyűgözött. A régi ház, a magas
               kőkerítés, a holdfényben szendergő néma kert. Mindez mintha csak elfoszlani készülő
               káprázat lett volna!...</p>
            <p>Felszóltam az asszonyhoz, aki intett, majd visszalépett szobájába, a lámpát
               eloltotta, és sietve jött le a kertbe.</p>
            <p>Beszélgetésünkből kiderült, hogy már rég figyelt. A szomszédomban egész nap
               varrólányok dolgoztak, és énekeltek. Háziasszonyomnak varrodája is volt. Ezektől a
               lánykáktól elkértem a breton dalok szövegét, amiket énekeltek. Mind halászok szomorú
               szerelméről szóltak. Délutánonként otthon írogattam, papírjaim között ott hagytam
               ezeket a szerelmes breton dalokat is.</p>
            <p>A szép fehér ruhás asszony volt egyszer szobámban, amikor nem voltam otthon. Nézte
               idegen, érthetetlen szövegű írásaimat, s felfedezte a breton dalokat is. Elmondta,
               hogy valamiképpen úgy kiérezte lényemet a székre tett dolgozókabátból, a díványon
               felejtett kalapból, a szekrénybe akasztott ruhákból, a szerteszéjjel szórt papírokból
               és könyvekből, hogy mielőtt ismert volna, már bensőséges találkozása volt velem.</p>
            <p>Sohasem felejtettem el az illatot, ami ennek az asszonynak hajából, arcából, nyakából
               áradt. Sohasem felejtettem el testének melegét. És sohasem tudtam elfelejteni azt a
               kábulatba, önkívületbe ejtő csókot, amelyet ott a ház ajtaja előtt váltottunk. Később
               megértettem, hogy mi volt ez. Ösztöneimnek búcsúja az asszonytól, amikor még ésszel
               nem is sejthettem, hogy mi vár rám. Akkor csak az töltött el különös gyönyörűséggel,
               hogy mikor ajkamat ajkáról levettem, már hajnal volt. Illatos, szellős, gyöngyszínű
               hajnal, amelynek érintését éreznem kellett arcomon, bizonyára azért húztam el
               meglepetten az asszony arcától.</p>
            <p>Csak csók s milyen tiszta csók volt, s mégis talán asszony sohasem volt annyira
               enyém, mint ez az ismeretlen nő.</p>
            <p>Rá kellett gondolnom most, amint futva szobámba érkeztem, hogy kis táskámba valamit
               csomagoljak. A szállómban aznap reggel tudtam meg róla, hogy valamelyik normandiai
               városból jött, egyébként egy morlaix-i hivatalnokembernek a lánya, s férjét már
               napokkal ezelőtt behívták.</p>
            <p>A futástól elfúlva álltam meg szobámban. A szomszéd szobából varrógép zakatolása s
               énekszó hallatszott. A varrólányok dalolták:</p>
            <p>Allons, partons, belle,</p>
            <p> Partons pour la guerre,</p>
            <p> Partons, il est temps...<hi xml:id="ftnref7">[7]</hi>
            </p>
            <p>Nem is tudták talán, mennyire időszerű lett megint, amit mindig daloltak: búcsú a
               kedvestől, út a nagy tengerre vagy a háborúba, és a soha vissza nem térés.</p>
            <p>Fülem öntudatom megkerülésével szívta fel e dallamot, amely később sokszor
               felcsengett még azon a légies finomságú hangszeren, amely emlékezetünkben rejtve van.
               Hirtelen összecsaptam egy váltásra való fehérneműt, begyúrtam táskámba a
               toaletteszközökkel együtt, karomra vettem őszikabátomat, s már indulni akartam,
               amikor egyszerre csak kitárult az ajtó, és azon valósággal beesett az éjszakai fehér
               ruhás asszony. Az ajtó nyitva maradt utána úgy, hogy a szemközti szobában a
               varróleányok minden szavát hallhatták. Ő azonban nem törődött velük. Elém vetette
               magát, kezét összekulcsolva, olyan hangon könyörgött hozzám, amitől a hideg átfutott
               a hátamon.</p>
            <p>- Ne menj el! Ne tégy ilyen őrültséget! Megölnek! Ó, ismerem őket Párizsban! Ha
               megtudják, ki vagy, megölnek!...</p>
            <p>Pillanatig dermedten néztem az asszonyra. Az események akkori lázas egymásra
               tolulásában fel sem tudtam fogni, milyen érthetetlen jelenség ez az asszony, akinek
               férjét mozgósították, s aki most egy idegen, maholnap ellenség előtt így leborul, s
               őrült szavakat kiált, amelyekért fajtája gyűlölségét és megvetését vonhatja magára.
               Később, mikor rájöttem arra, hogy az életben nincs véletlen, hanem minden
               törvényszerű rendeltetés, nyilvánvalóan éreztem, hogy az asszonyban, aki talán rég
               rokonszenvezett velem, most szenvedéllyé, mindent legyőző szenvedéllyé fokozta
               érzését az ösztönös tudat, hogy én most rá s talán egyáltalában minden asszonyra
               nézve hosszú időre, vagy mindörökre elvesztem...</p>
            <p>De lehet, hogy egyszerűen csak hisztérikus volt. Akkor is meghajlok bátorsága,
               érzéseinek emberfeletti arányai előtt, mint ahogy később is alkalmam volt másokkal
               kapcsolatban, közvetve vagy közvetlenül, francia nőknek ilyen természetű hősiességét
               tapasztalni, akik szerelmükkel kísérni tudtak férfit még azon az elátkozott árkon túl
               is, amelyet a gyűlölet ásott körülötte. Tudom, hogy a francia nők nagy hazafiak,
               gyöngéd, leleményes szívű ápolónők voltak. De ebben csak más nemzet asszonyaihoz
               hasonlítottak. Az a bátorság azonban, amivel a háborús gyűlölet légkörét sokszor át
               merték törni, amivel minden férfit megszégyenítő lélekerővel szembe tudtak szállni a
               gyáva háborús pszichózissal, az csakis az övék, mert a háborús gyűlölet és a háborús
               pszichózis kényszere sehol sem volt olyan nagy, mint éppen Franciaországban.</p>
            <p>Minderre azonban ott, abban a kertre nyíló, sötétzöld színnel belehelt, árnyékos
               szobában nem gondolhattam, amikor ez az asszony kezét tördelve, térden csúszva állta
               el utamat. Bennem csak a menekülés ösztöne s a vágy, az otthonba kétségbeesetten hívó
               vágy dolgozott, amely egészen messze tolta tőlem ezt a szép és kívánatos
               asszonyt.</p>
            <p>Sietve, pár értelmetlen szót hadarva vigasztaltam meg, azután kiszakítottam magam
               karjai közül, és szaladtam vissza a szálloda elé, ahol már Orbók, a német
               térdnadrágos ember (akiről különben sohasem tudtam meg, ki volt, s Párizsban mi lett
               vele) és végül Jeanette vártak rám.</p>
            <p>Délután hat óra volt. Két és fél óránk maradt egy útra, amelyet gyalog átlag négy óra
               alatt lehetett megtenni.</p>
            <p>Futva indultunk el. A még mindig csoportokba verődő fürdővendégek ellenséges
               pillantásokkal nyitottak utat. A kis házak előtt álló bretonok némán bámultak
               utánunk. Nem volt senki, aki búcsút intett volna...</p>
            <p>De mégis. Amint a faluból kiértünk, az országút jobbján elterülő mezőkön át, a falu
               másik végéből fehér kendővel integetve fehér ruhás női alak futott felénk.</p>
            <p>A normand asszony volt. Meg-megbotolva, lélegzetét vesztve rohant utánunk. Talán
               hangját is hallottam. Nem tudom. Nem volt vesztegetni való időnk. A kis Jeanette-nek
               a futástól végigszakadt szűk szoknyája. Ki törődött vele? Emiatt nem lehetett
               megállni!... És nem lehetett megállni a fehér ruhás asszony kedvéért sem, aki mind
               messzebbre maradt, s a végén már nem volt több, mint fehér folt, mint eltűnő fehér
               pára a leszálló sötétség végtelen távlatán.</p>
            <p> A brest-párizsi expressz zsúfoltan futott be Morlaix-ba. Kétségbeesett küzdelemre
               volt szükségünk, hogy felfurakodhassunk rá. Így is csak a folyosó egy sarkába
               préselve lehetett Párizsig a tizennégy órás utat megtennünk. A velünk utazó franciák
               kedvesek voltak. Általában az egész utazás inkább kirándulásnak hatott, csak a
               zsúfoltság s a közbeeső állomások felszálló utasainak kíméletlen harca a helyért,
               árulták el, hogy itt valami véresen komoly dologról van szó. Az utolsó békebeli
               vonaton utaztunk, amely azonban emberekkel teletömött folyosóival s a lépcsőkre
               kicsurgó emberfürtjeivel egyben már az első háborús vonatnak is beillett.</p>
            <p>Egész éjszaka hosszú, jajgató sípolással robogó fénylapok süvítettek el mellettünk: a
               mozgósító vonatok. Reggelre már az előrehaladásunk megnehezült. Mentől inkább
               közeledtünk Párizshoz, annál inkább kellett vesztegelnünk. A pályaudvarok fel voltak
               forgatva. A sebtében mozgósított személyzet a legtarkább változatossággal öltözködött
               át katonának. Némelyiken csak piros nadrág, másikon csak sapka. Egy szőke, elhízott
               állomásfőnöknek zubbonya egymástól elérhetetlen messzeségben lengette két szárnyát. A
               térdnadrágos porosz kicsinylően mosolygott. Mulattunk mind a furcsa
               összevisszaságon.</p>
            <p>A párizsi állomáson azonban már kiviláglott a helyzet komolysága. A Gare de
               Montparnasse-ra futottunk be, s amikor a vonatról leszálltunk, detektívek sorfalával
               találtuk magunkat szemben. Közöttük kellett minden utasnak elvonulni. A detektívek
               arca sötét volt, szemükből gyűlölet tűzött ránk. Kemény elszánásukból, mindenre
               kész, ádáz gyűlöletükből először cikázott rám a francia militarista szellem, amelyről
               azelőtt kevés fogalmam volt.</p>
            <p>A Montparnasse téren nem volt egyetlen autótaxi sem. Akkor már minden gépkocsit
               besoroztak. A néhány lézengő konflisért valóságos csatát vívott az
               utazóközönség.</p>
            <p>Elbúcsúztunk német útitársunktól, akinek szívességéből vonaton érkeztünk Párizsba.
               Azt mondta, követségére megy, s megkísérli a hazautazást. Estére, ha nem tudna
               elutazni, találkozót adott egy kávéházban. Sohasem láttuk azóta.</p>
            <p>Mi Orbókkal, a kis Jeanette-tel először is a Gare de Lyon-hoz mentünk. A Matinben
               olvastuk, hogy a délelőtt folyamán még két vonat megy Svájc felé. Ezeket az idegenek
               rendelkezésére bocsátotta volna a francia kormány.</p>
            <p>A pályaudvar előtt óriási tömeg hullámzott, amelynek bejutását a vonatokhoz szuronyos
               katonák akadályozták meg. Később hallottam olyanoktól, akik már reggel négy órától
               fogva tömegbe verődve szorongtak az állomás épületében, hogy a vonatokra csak
               mozgósított franciákat engedtek. Egyetlen idősebb magyar tanár tudott csak a rendőrök
               és jegyszedők kordonján áttörni, aki magyar honvéd népfelkelői igazolványát
               lobogtatva erősítette, hogy ő is mobilisé<hi xml:id="ftnref8">[8]</hi>. Szántó
               Somának hívták, nekem tanártársam volt a budapesti VI. kerületi főgimnáziumban.
               Háromnapi vergődés után szerencsésen hazakerült Magyarországra. Akik utána csak
               egylépésnyi távolságra is jöttek, már nem tudtak bekerülni, s velük az osztrák-magyar
               konzulátus épülete előtt találkoztam még aznap.</p>
            <p>A Gare de Lyon előtt nem volt tovább mit vesztegelnünk. Elbúcsúztam Orbóktól és
               jegyesétől, s régi szállodámba, a Rue Vaugirard-i Hotel Malherbe-be mentem.</p>
            <p>A szálloda tulajdonosa, Madame Azas kisírt szemekkel fogadott. Minden pincérét
               behívták, férjének és testvéreinek másnap kellett bevonulni. Ez a kedves, idősebb
               délfrancia asszony éppen úgy, mint férje, változatlan szívességgel látott viszont.
               Tekintettel arra, hogy csak pár frank volt zsebemben, kicsi udvari szobát kértem. Mme
               Azas jelentette, hogy két másik magyar tanár is lakik nála, akik többször
               érdeklődtek rólam. Úgy tudja, hogy azok sem utazhattak el. Ennek örültem, mert attól
               tartottam, hogy egész Párizsban magam leszek magyar. Azt hittem, a többiek már mind
               elutaztak.</p>
            <p>M. Azas segített a nagy párizsi címtárban konzulátusunk címét megkeresni. Abból
               vettem észre idegességemet, hogy milyen remegő kézzel forgattam a hatalmas kötet
               lapjait...</p>
            <p>A konzulátus épülete előtt a legnagyobb meglepetéssel tapasztaltam, hogy nagyon sok
               osztrák-magyar alattvaló rekedt Párizsban. A legnagyobb részük párizsi munkás volt,
               de igen sok átutazó is itt maradt. Konzulátusunk ugyanis a napok óta nyugtalankodó
               osztrák és magyar alattvalókat mindig azzal bocsátotta el, hogy elutazásra lesz még
               bőven idejük. Egyáltalában nincs okuk félelemre. Vonat, amellyel hazamehetnek,
               bármily körülmények között lesz. Még magyar tartalékos tiszteknek sem adtak jegyet.
               Ha valaki szembeszállt a hivatal vezetőivel, letorkolták: “Ismerjük a magyarokat! -
               mondták -, idejöttek Párizsba összeesküdni a monarchia ellen”...</p>
            <p>Bezzeg most, amikor félórai lökdösés s a konzulátus portásának erőszakos
               félretaszítása után feljutottam a konzulátus helyiségeibe, a napok előtti
               nyugodtságnak híre-hamva sem volt. Mészáros nevű barátomat már nem találtam ott. A
               többi hivatalnok fejét veszítve járkált egyik felforgatott szobából a másikba.
               Sápadtak és tehetetlenek voltak. Az egyik papirost állított ki, amelyen elismerte,
               hogy katonai szolgálatra jelentkeztem. “E pillanatban elutazás lehetetlen”... “Ó,
               uram - fűzte hozzá könnyes szemmel, kezét tördelve -, ki hitte volna? Ki hitte
               volna?”</p>
            <p>A konzulátus épülete lett egyetlen mentsvárunk. Azok a nők, gyermekek és férfiak,
               akiket soviniszta házigazdáik kitettek a lakásból, csomagostól, bútorostól együtt
               idehúzódtak, innen várták a megváltást.</p>
            <p>A délelőtt és délután folyamán én is egymás után fedeztem fel ismerősöket a
               konzulátus előtt. Itt pillantottam meg Kun karmestert, akit utoljára a budapesti
               zeneakadémiai pódiumon hajlongani láttam. Most kétségbeesetten keresett francia
               pénzt magyar koronáért, mert a bankokban a beváltás megszűnt. Úgy hallottam, két
               lányával a napokban érkezett Párizsba. Összejöttem Soltész Gyula és Németh Andor<hi
                  xml:id="ftnref9">[9]</hi> tanártársaimmal, akik szintén a Malherbe-ben laktak.
               Szántóval ők voltak kint hajnalban a Gare de Lyonon. Lehel István nevű régi
               barátommal és tanártársammal a találkozásunk megható volt. Egymás nyakába borultunk,
               és sírtunk. E pillanatban világosan éreztük, hogy lefordultunk a szerencse
               szekeréről, s a jövendő, a ránk váró, fejünk felett gyülekező bajok már előre ránk
               vetették fekete árnyékukat.</p>
            <p>A nap folyamán annyira szaporodtak a konzulátus előtt tolongó osztrák-magyar
               állampolgárok, hogy a rend fenntartására rendőrcsapatot küldtek ki. A kékruhás,
               lapos sapkás rendőrök sorokba lökdösték a várakozókat, azután felpuffasztott mellükre
               fonva karjukat, oldalt álltak, és szótlan megvetéssel néztek rájuk. Zord arcuk csak
               akkor mosolyodott el, ha valamelyik arrafelé járó “patrióta” megkérdezte tőlük, hogy
               ki ez a szedett-vedett népség, s a kapott értesülés után a várakozók felé
               köpött...</p>
            <p>A konzulátuson azt hitték, hogy a francia kormánytól vonatot kapnak az osztrák-magyar
               alattvalók részére. A tömeg azért várakozott az épület előtt, hogy a vonat
               indulásáról értesítsék. Délután három órakor megjelent az erkélyen a konzul, és
               bejelentette, hogy tárgyalni indul a kormánnyal a vonatok dolgában, s félóra múlva
               megjön a válasszal.</p>
            <p>A konzul autója előállott, s a némán szétváló tömeg között elhajtott. Nem bízott
               senki a tárgyalások eredményében. Sokan azt is mondták, hogy a konzul csak ürügynek
               használta a tárgyalások bejelentését, mert simán el akarta hagyni a konzulátus
               épületét.</p>
            <p>Nem így történt. Délután hat óra felé megjelent újra az erkélyen. Sápadt, összetört
               volt. A hangja remegett. Előre láttuk, hogy nincs eredmény.</p>
            <p>A konzul franciául szólt a tömeghez. Felkiáltottak hozzá, hogy beszéljen németül. De
               a kis, ijedt ember továbbra is franciául folytatta, mert, amint mondta, nem akar
               oktalan izgalmakat okozni. Különben is kevés bejelentenivalója volt. A francia
               kormány a vonatokra nézve visszautasította kérését.</p>
            <p>- Most már önök itt maradnak a francia hatóságok kezében - fejezte be a konzul. -
               Teljesítsék, amit ezek a hatóságok elrendelni fognak. Én remélem, hogy a franciák a
               háború parancsoló szükségei közepette se fogják elfelejteni a humanizmus szent
               parancsait.</p>
            <p>Tehát vége. Nincs vonat. Olyan fojtó lett egyszerre a levegő, mintha lejjebb zuhant
               volna az ég, összenyomódtak volna a házak. Mindnyájan éreztük, hogy ránk szakadt a
               gyűlöletes, galád szerencsétlenség. Olyan ez, mint a halál. Sokszor ok nélkül való,
               végzetesen szigorú és következetes, egy cseppet sem szép s mindig személyes akaratunk
               vagy befolyásunk fölött álló... Hiszen a háború sötét pörölyével mindenkire rávágott.
               De a többiek legalább fel tudták mérni a csapást. Előttünk a bizonytalanság szakadéka
               nyílt meg. Kapu alá szorítottak, ahol ki tudja meddig és milyen körülmények között
               várnunk kell, míg elmúlik a nagy zivatar... </p>
            <p>A konzulátus kapuja újra megnyílt.</p>
            <p>Hamuszínű arccal a kis, fekete ruhás osztrák-magyar konzul lépett ki rajta. Átvonult
               köztünk. Senki szót sem ejtett. Felült autójára, s lassan, lassabban, mint egy
               gyászkocsi, útnak indult...</p>
            <p>Kimeredt szemmel bámultunk utána. Elment az utolsó ember, aki hozzánk, országunkhoz
               tartozott, s most ebben az idegen, ellenséges világban magunkra maradtunk.</p>
            <p>Nem messze tőlünk a téren vidám muzsikaszó mellett dragonyosok vonultak el. Az
               ablakokból kendőt lobogtattak feléjük, virágokat szórtak rájuk. A magas, szép szál
               legények kényesen ültek ficánkoló lovaikon. A nép éljenezte őket... Ó, szép
               férfisors, ha százszor is a halálba visz!</p>
            <p>Csendbe fagyva álltunk ott, s néztük őket. Az alkonyati nap fényt szórt rájuk, míg a
               mi utcánkon úrrá lett az esti árnyék. A konzulátus épületén becsukták az ablakokat, a
               kaput... Rendőrök között, egymáshoz szorítva, szörnyű árvaságban, megvetve,
               kitaszítva és eldobva álltunk ott, mint az utcára öntött moslék.</p>
            <p> “À la guerre, comme à la guerre!”<hi xml:id="ftnref10">[10]</hi> Sokszor az orrom
               alá dörzsölték Párizsban e napokban és később a fogságban is ezt a kényelmes
               szólásmódot. Ó, a háború nyers szellemének számlájára én is sokat fel tudok írni!
               Nagy felfordulások közepette bizony kis gyöngédségekre alig terjedhet ki az ember
               figyelme, de mindennek, még a háború magát mindenen túltevő erkölcsének is megvannak
               a határai. Hiszen a Belgium semlegességét megsértő és a búvárhajóharcot a
               képtelenségig vivő Németország példája megmutatta!... A történelem mint ítélőszék,
               valószínűleg szintén figyelembe veszi az “à la guerre, comme à la guerre” szólamot,
               de e mellett az enyhítő körülmény mellett is bírálatot mond és ítélkezik azokról a
               dolgokról, amiket - mindennek ellenére - jobban, derekasabban és emberségesen
               lehetett volna csinálni!...</p>
            <p>Azokat az osztrák-magyar alattvalókat, akik lakás, élelem nélkül az osztrák
               konzulátus épülete előtt maradtak, mert nem tudtak elutazni, holott a francia kormány
               még másodikára is két vonatot ígért, a rendőrök közrevették, beterelték a Lycée
               Condorcet-ba, ahol férfiak, asszonyok, gyermekek fekhely és kellő élelem nélkül,
               egymással összekeveredve maradtak, amíg azután negyedikén állatszállító vasúti
               kocsikba zsúfolták, s valahová vidékre, valamelyik fogolytáborba szállították.</p>
            <p>A rongyosok, kitagadottak és megalázottak menete Párizs utcáin végig a Gare d’Ivryig,
               valóban megrázó látványt nyújtott. Elöl mentek a gyerekek négyesével. Utánuk az
               asszonyok, s végül cókmókjaikkal, csomagjaikkal hátukon a férfiak. Ugyanezek az
               emberek, akik most rendőröktől körülvéve, az utca népének közönye vagy megvető
               szitkozódása mellett vonultak ki Párizsból, napokkal ezelőtt még itt dolgoztak,
               Párizs nemzetközi forgalmát becsületesen, sőt sokszor kitűnő és pótolhatatlan
               munkaerővel szolgálták ki; gyermekeik francia iskolába jártak, nekik maguknak talán
               feleségük francia nő volt. De voltak e menetben átutazók is, akiket Franciaországnak
               a világ minden táján kidobolt szépségei, Párizs műveltsége, gyönyörű múzeumai,
               kertjei, szíves emberei csalogattak ide. Átutazók, rajongók, akik francia könyvekből,
               a francia történelemből hallottak e nép szellemének liberalizmusáról s a népek
               szabadságáért folytatott küzdelmeiről!... Milyen kábultan, milyen fájdalmasan
               megrendült lélekkel haladtak most ezek a menetben!...</p>
            <p>À la guerre, comme à la guerre! Kár olyan büszkén e mögé a kegyetlen közszólam mögé
               bújni. Jónak, gyöngédnek, figyelmesnek lenni éppen akkor érdemes, amikor baj van. A
               szerencsés körülmények között gyakorolt figyelem csupán udvariasság, igazi
               humanizmussá csak a veszedelmek között válik.</p>
            <p>Sokan megvádolhatnák a francia kormányt, mert már augusztus másodikától kezdve
               tömegesen zárt be osztrák-magyar alattvalókat, holott a háború megüzenése
               Franciaország és a kettős monarchia között csak két héttel később történt meg. Erre
               én is azt mondom: à la guerre, comme à la guerre! Ez a háború-üzenetváltás úgyis
               biztosra volt vehető már az első napokban. Ilyen formalitások miatt érthető, hogy a
               francia kormány egy pillanatig sem habozott.</p>
            <p>Más kérdés azonban, hogy ezt az elzárást miképpen hajtották végre.</p>
            <p>A francia kormány az ellenséges államok alattvalóinak internálására úgyszólván a
               háború lehetősége felvetődésének első pillanatában gondolt. Előre el volt határozva,
               hogy Párizsnak katonailag megerősített területén kívül (camp retranché), különböző
               délvidéki erődítményekben és középületekben zárják el őket. E célra megfelelő
               nyomtatványokat is készítettek (feuille d’évacuation)<hi xml:id="ftnref11">[11]</hi>.
               Elkészültek már előre, feltevésem szerint július harmincadika előtt azok a
               plakátszövegek, amelyekben az összes idegeneket jelentkezésre hívják fel, köztük az
               ellenséges államok alattvalóinak bejelentik, hogy internálni fogják őket addig, amíg
               a mozgósítások lefolynak, azután pedig azokat, akik kívánják, semleges államba
               szállítják. Ezt az ígéretet, amelyet sohasem tartottak meg, Viviani akkori
               miniszterelnök és Poincaré<hi xml:id="ftnref12">[12]</hi> köztársasági elnök
               jegyezték alá.</p>
            <p>Felteszem, hogy ezek a plakátszövegek még akkor készültek, amikor a francia kormány
               nem volt elszánva rá, hogy az ellenséges államok alattvalóit összefogja, és
               becsukatja, tehát július harmincadika előtt. Ugyanis az ezt az időpontot követő
               napokon döntött úgy a francia minisztertanács, amint azóta az akkori
               hadügyminiszternek a La France című folyóiratban megjelent feljegyzéseiből kitűnik,
               hogy “az embertelen tettet”, amelyért az azelőtti minisztertanács többségi véleménye
               szerint, “a történelem felmentést Franciaországnak sohasem fog adni”, mégiscsak
               elköveti, s az ellenséges államoknak Franciaországban tartózkodó alattvalóit
               becsukatja, mert ezzel a fogással mintegy egész hadtestet fáradság nélkül ejt
               fogságba. Ez az elhatározás tehát már kész volt, amikor Viviani és Poincaré
               aláírásával megjelent az ígéret a semleges államokba való szállításról. Felteszem -
               ismételten mondom -, hogy ez a minisztertanácsi határozattal ellenkezésben levő
               ígéret csak azért jelent meg, mert talán a plakátszövegek már előre ki voltak
               nyomtatva.</p>
            <p>De akárhogy is van a dolog, kétségtelen az, hogy a francia kormány, jóllehet előre
               elhatározta az internálást, mégis semmi vagy nagyon kevés előkészületet tett, a
               vármegyei prefektusoknak a bánásmódra és elhelyezésre vonatkozólag hiányos
               utasításokat adott ki, úgyhogy azok a szerencsétlenek, akik már negyedikén indultak
               el, s az őket augusztus hó tizenötödikéig naponként követő transzportok, a rossz
               elhelyezés miatt betegségnek, mindenféle erkölcsi és testi szenvedésnek voltak
               kitéve. Az első pillanattól fogva elzárták őket, sokszor még szigorúbban, mint a
               fegyenceket, s úgy jártak el velük szemben, mintha kémek lettek volna, vagy nem tudom
               én milyen, francia államellenes cselekedeten kapták volna rajta őket.</p>
            <p>Ezekért a dolgokért az akkori francia kormányt terheli a felelősség, amely elvben
               elhatározta az internálást, s egyáltalában nem készítette elő azokban a napokban,
               amikor még a háború meg sem indult, s nem lehetett arra hivatkozni, különösen
               osztrák-magyar alattvalók bezárásánál, hogy mindez azért van, mert a németek a
               belga városokban tömegesen szedik a túszokat, és küldik Németországba,
               internálótáborokba. Az internáltakkal való bánásmód, azok az erkölcsi és testi
               szenvedések, amelyeket tudatosan rájuk mértek, szigorú elzáratásuk, mind olyan
               dolgok, amelyeket az “à la guerre, comme à la guerre” elvével kivédeni nem lehet.
               Amelyekről a háborúban hirtelen túlzó nacionalistává lett Gustave Hervé<hi
                  xml:id="ftnref13">[13]</hi> is kénytelen volt leszögezni egyik háború alatt írt
               cikkében, hogy “Franciaország történetének nem a legdicsőbb lapját” alkotják...</p>
            <p>Ugyanazok a falhirdetmények, amelyek a semleges államba való szállításunkat ígérték
               meg, amikor elfogatásunk és zárva tartásunk el volt határozva, figyelmeztettek
               bennünket, hogy a kerületi rendőrkomisszáriátusokon huszonnégy órán belül
               jelentkezzünk. Azokat az ellenséges államokhoz tartozó alattvalókat, akik nem
               jelentkeznek, a plakátok szerint kémeknek tekintik, s ha Párizst el merik hagyni,
               elfogatásuk esetén ott mindjárt a helyszínen kémek gyanánt fogják kezelni. (Hogy
               ezalatt mit kellett érteni, arra szemünk előtt elég példát mutatott a párizsi
               csőcselék. Valamint a hatóságok is, amelyek oly könnyen vittek kémgyanúsakat a
                  Conciergerie-be<hi xml:id="ftnref14">[14]</hi> s onnan a St. Vincennes<hi
                  xml:id="ftnref15">[15]</hi> árkaiba.)</p>
            <p>A Rue Las-Cases-i, erre az alkalomra kibővített kommisszáriátuson jelentkeztem le én
               is. Hat-hét órai álldogálásba, elkeseredett lökdösésbe, taszigálásba került, amíg
               végre megkaptam igazoló papíromat, amely szerint augusztus tizenötödikéig volt jogom
               rendőri felügyelet alatt Párizsban tartózkodni, s tizenötödikén reggel jelentkeznem
               kellett a Gare d’Ivryn, ahonnan Perigueux-be fognak szállítani. A komisszáriátusokon
               való jelentkezések természetesen nem folytak le incidensek nélkül. Néhol túlságosan
               szigorúan követelték a személyi igazolópapírokat, holott háború előtt az idegenek
               Franciaországban, különösen rövid tartózkodás esetén, nemigen váltottak a rendőrségen
               úgynevezett certificat des étrangers-kat<hi xml:id="ftnref16">[16]</hi>. A mi
               rendőrségi jelentkezésünk elég enyhén folyt le. Németh Andor például egyszerű
               levélborítékra kapott kiürítési igazolványt. És ez így is volt rendjén. Végre ahhoz,
               hogy valakit “indèsirable”-nak (nem kívánatos elemnek) minősítsenek, igazán fényűzés
               lett volna még a bizonyítványok garmadáját is megkövetelni, mintha csak valami
               kedvezményt osztogatnának.</p>
            <p>Másutt azonban többeket mindjárt a jelentkezésnél átadtak a rendőrségnek, s ezeket a
               Conciergerie-be vitték. Elégtelen személyi igazolás vagy a legkisebb gyanús körülmény
               elég volt arra, hogy valakit ebbe a régi, félelmetes hírű párizsi börtönbe küldjenek.
               Ott rendes rabként kezelték, megverték, megmotozták, s ha az illetőknek szerencséjük
               volt, hetek múlva elszállították valamelyik internáló táborba. Ellenkező esetekben
               gyors vizsgálat indult ellenük, többeket kémkedés vádja alatt a St. Vincennes
               árkaiban lőttek agyon.</p>
            <p>Párizsban az idegengyűlölő, mindenütt kémet látó, kérlelhetetlen háborús szellem lett
               úrrá. Ugyanaz a szellem, amely Jaurèsszal<hi xml:id="ftnref17">[17]</hi> mindjárt az
               első nap orvul végzett, a háborús elszántság és a bátorság fitogtatására az utcákon
               az antanthatalmak zászlói alatt tüntető felvonulásokat rendeztetett, s az este
               leszálltával a németek és más ellenséges alattvalók boltjait, házait megtámadtatta,
               kifosztatta, vagy megsemmisíttette.</p>
            <p>Idegennek az utcákon járni nem volt tanácsos. Nemcsak a rendőrközegek, detektívek
               igazoltattak folytonosan, hanem az utca magándetektívjei is, különösen a szőke
               férfiakat állandóan feltartóztatták. Az, hogy valaki szőke, mindjárt németet, ez
               pedig kémet jelentett. A nép izgatott hangulata különben érthető volt. Párizst a
               németek mindjárt az első hetekben veszélyeztették. Nem csoda, hogy az emberek
               mindenütt rémeket láttak. Az izgalmat fokozták még az uszító lapok, amelyek az első
               pillanattól fogva igyekeztek a németet gyűlöltté tenni. A francia nép hiszékenysége e
               téren olyan messzire ment, hogy lassanként a sajtó beállításának hatása alatt egész
               külön képet festett magának a “boche”-ról (ahogy a németet és szövetségeseit
               csúfolták), s nem akarta elhinni, hogy annak valóban nincs “négyszögletű feje” (tête
               carréja), hogy nem szagos, mint a színes bőrűek.</p>
            <p>Párizsnak a szó igazi értelmében vett lakossága (s nem csőcseléke) nemigen vett részt
               a tüntetésekben, fosztogatásokban és személyi támadásokban. Sőt sokan, éppen a
               franciák között, védelmükbe vették, megmentették, vagy megszöktették a németeket,
               akiket az utca népe üldözőbe vett. Nekünk, magyaroknak, csak az ismerősökről
               beszélve, Párizsban bántódásunk nem esett. Hozzám és barátaimhoz az Hôtel Malherbe
               tulajdonosa nagyon szíves volt és őszintén sajnált bennünket, mint ahogy valóban
               sajnálatra méltóak is voltunk. Orbók Loránd a Gay Lussac egyik mellékutcájában lakott
               kis szállóban. Az ő gazdája egyenesen a legmelegebb barátsággal viseltetett
               irányában. Ezen a kis, kecskeszakállas, pergamenbőrű emberen valóságos őrület ütött
               ki. Nem értette meg, nem tudta elhinni, hogy a franciák még nem törték össze a
               németeket. Még Orbóknak kellett őt vigasztalni, s gyermekmeseszámba menő dolgokkal
               táplálni hiszékenységét... A Boulevard St. Michel egyik szállodájában lakott Pogány
               Vilmos, a Crédit Lyonnais egyik alkalmazottja és a fiatal Dózsa Endre, a kolozsvári
               alispán fia. Ők is igen jól megvoltak. Dózsa alig lehetett több húszévesnél. Szép
               szál, halvány arcú, zöldeskék szemű fiatalember. Még oly rövid ideje volt kint, hogy
               meg sem tanulhatott franciául. Egész délután az ágyán feküdt, és magyar dalokat
               énekelt. Emlékszem, hogy mikor első ízben látogattam meg őket, a szálló kapuján
               belépve, a legnagyobb meglepetéssel hallottam, hogy az egész udvar magyar daltól
               visszhangzik... Nyugodtan énekelhetett. Senki sem kérte számon, milyen nyelven
               énekel... A párizsi magyarok között találkoztam még e napokban Lakatos Imrével is,
               aki sok honfitársán segített mint régi párizsi, jó tanáccsal és
               összeköttetéseivel.</p>
            <p>Sok dolgom ezekben az utolsó párizsi napokban már nemigen volt. Mégis, ha menni
               kellett valahová, legszívesebben szerettem a földalattira szállni. Itt egészen más
               hangulat volt. Az igazi párizsiak itt lent ültek gondterhelt, komoly, tépelődő
               arccal. Mert nem olyan események történtek valóban, hogy jó érzésű ember szívesen
               hallgathatta volna, amikor a tüntető suhancok teli torokkal “à Berlin”-t<hi
                  xml:id="ftnref18">[18]</hi> kiáltottak. Nem, az utca nem volt rokonszenves. Itt
               lent, a metrón azonban csönd volt. Emlékszem, egy ilyen zsúfolt kocsin egyszer ősz
               hajú, jóságos arckifejezésű tábornok, akire mindenki nyugtalan, biztatást kérő
               tekintettel nézett, anélkül hogy valaki kérdezte volna, magától szólalt meg: “Ne
               féljetek, gyermekeim, a boche nem teszi be lábát Párizsba!” - Ekkor hallottam a
                  “boche”<hi xml:id="ftnref19">[19]</hi> szót, és akkor még nem sejtettem, hogy öt
               éven át lesz a bélyegem, amely mindent megmagyaráz, és a francia szemében minden
               tekintetben meghatároz...</p>
            <p>Igen, a földalattin más volt a párizsi nép, mint az utcákon, s más volt éjszaka is,
               amikor lakására menve magára maradt gondjaival, a háború rémével s kedveseinek,
               akiket a frontra küldtek, üres helyével.</p>
            <p>Nagy ablakom az udvarra nyílott. Mikor este fáradtan, elkínzott lélekkel hazamentem,
               kinyitottam, s kibámultam a csendbe borult, hallgatag udvarra. A szorosan egymás
               mellé épített házaknál az udvarok majdnem egymásba nyíltak, s ha az ember jól
               kifigyelt az éjszaka csendjébe, innen is, onnan is fojtott zokogást hallott. Udvarról
               udvarra szállt a zokogás, a megtört szívekből feltörő jajkiáltás, amely az éjszaka
               leple alatt szárnyra mert kelni. Órákig álltam így, s úgy éreztem, hogy ezek a
               fájdalmas hangok engem is, az én árva, elhagyatott sorsomat is siratják... Ezekben az
               órákban szívem megint együtt dobbant a Párizséval, mint régen, amikor ez a város
               ifjúságomat és boldogságomat friss rózsakoszorúval övezte.</p>
            <p> Párizs!... Mit adtam volna érte azelőtt, ha váratlanul azt mondják, hogy két hetet
               tölthetek benne. Most, hogy börtönömmé lett, csak egy vágyam volt, mentől előbb
               kimenekülni belőle. Azelőtt Párizs szépségét az a fény is növelte, amit az ember
               magával hozott. Mint szabad, független élvező jött ide, gondjait és bajait otthon
               hagyta. Most egyszerre szociális lény lett itt belőlem, a szociális lények
               ranglistáján a legeslegutolsó: fogoly!... Lelkem többé nem világított az elbűvölő
               városra.</p>
            <p>Mindjárt megérkezésem napján Lehel Istvántól kaptam kölcsön annyi pénzt, hogy
               internáltatásom napjáig a legszűkösebben megélhettem. Soha életemben olyan takarékos
               nem voltam, mint ebben a két hétben. Étkezésemre naponként hatvan centime-ot
               költöttem. Nem reggeliztem, délben két süteményt ettem, esténként a Panthéontól jobb
               kézt eső valamelyik régi utcában negyven fillérért borjúsültet fogyasztottam el. Ebbe
               a kis vendéglőbe, ahol a sütőkemence bent volt az étteremben, rendszerint szállóbeli
               társaimmal: Soltész Gyulával és Németh Andorral jöttem. Soltész Gyula szentesi tanár
               volt, a francia nyelvben való tökéletesedési vágy hozta Párizsba. Nem volt utazó
               ember. Erre az útra is nehezen szánta el magát. Régi tanárával, Szántó Somával együtt
               jöttek ki. Szántónak csodálatos módon sikerült elutazni, Soltészt, aki közvetlenül
               utána akart a peronra kilépni, visszataszították. Abban a pillanatban bizonyára nem
               tudta, hogy öt évre nyomták vissza. Soltésznak Párizshoz, a franciákhoz, irodalmukhoz
               és művészetükhöz nem volt semmi különösebb köze. Nem a nagy fénysugárzásra ide gyűlő
               pillangó volt, mint én vagy lakótársam, Németh Andor. Neki első pillanattól fogva
               nyugodtan lehetett vádolni vagy utálni a franciákat, nála ez nem volt múltjának,
               legszebb élményeinek, sőt hitének, nagy, emberséges várakozásainak megtagadása.
               Viszont Németh Andor, aki tanársága mellett író is volt, s a Veronika tükre című
               egyfelvonásosával fel is tűnt már Budapesten, szintén nem romantikus lázzal jött
               Párizsba, ha irodalmi célokkal is, mint annak idején mi. Közte és köztem alig volt öt
               év korkülönbség, s rajta máris érezhető volt a fiatalabb nemzedék higgadtabb,
               kiszámítottabb és minden lelkesség nélküli irodalmi állásfoglalása. Én Verlaine,
               Mauras, Mallarmé nyomait kerestem Párizsban. Egyetlen olvasmányom ezekben a nyomasztó
               napokban is a Poètes d’aujourd’hui volt, mely a szimbolikus költőket<hi
                  xml:id="ftnref20">[20]</hi> foglalta össze, s régi párizsi szokásaimból most is
               csak az az egy maradt meg, hogy a Luxembourg-kerten, az Obsérvatoire-fasoron át
               sokszor jártam el estefelé a Montparnasse-temetőbe Baudelaire sírjához...</p>
            <p>Németh Andort mindez már nem érdekelte. Kedvenc költője Claudel volt, s kíváncsisága
               mindenekelőtt a dadaisták<hi xml:id="ftnref21">[21]</hi> s az úgynevezett
                  szimultaneisták<hi xml:id="ftnref22">[22]</hi> felé fordult. Különben is az új
               francia irodalmi irányok tanulmányozására jött Párizsba Révész Andor nevű barátjával
               együtt, aki szintén tanár volt, s esszéistának készült.</p>
            <p>Három tanártársammal majd mindennap összejöttünk. Most nem irtóztunk úgy a
               magyaroktól, mint régen, amikor a gyorsan múló szép párizsi napokat nem akartuk
               magyar szóra, magyar társaságra pazarolni. Közös sorsunk közelebb hozott egymáshoz.
               Németh Andor elmondta, hogy már azelőtt is látott Párizsban, mielőtt Bretagne-ba
               mentem. Közös ismerősök mutattak meg neki. Kávéházban ültem, olvastam. Szememen
               monokli, előttem abszintes pohár. Írásaim után s amiket azelőtt Budapesten rólam
               hallott, éppen ilyennek képzelt... Németh elbeszélése magam előtt is jobban
               megelevenítette lényemet. Éreztem, hogy az életem határvonalhoz jutott. Érdekes, hogy
               ez az ösztönszerű sejtelem már Budapesten is élt bennem. Az a monoklis, abszintes
               Párizsrajongó, mondjuk, dekadens életélvező utolsó párizsi útját akarta megtenni. Még
               egy szippantás a l’heure blanche<hi xml:id="ftnref23">[23]</hi>-os mámorból, azután
               megtérés a munkás, józan családi élethez. Volt is már választottam. Párizsba való
               elutazásom előtti napon a svábhegyi golfpályáról kísértem vissza Pest villanegyedébe.
               Mikor búcsúztunk, egymás szeméből kiolvastuk szándékunkat. Kékruhás alakja eltűnt a
               kert bokrai között, a vasajtó becsapódott utána. Az ajtó hangja már akkor kissé
               megrezzentett. Később a bezáródásnak ez a zaja, végzetszerű befejező akkordja a
               szenvedés és magány csöndjében mindinkább nőtt... Budapestről való elutazásom utolsó
               pillanatig bizonytalan volt. A kisbankok, szövetkezetek csak uzsorakamat mellett
               akartak pénzt kölcsönözni. Már elhatároztam, hogy Kolozsvárra megyek, amikor egy
               tanár kollégám, akivel az utcán véletlenül összejöttem, pár perc alatt szerzett
               kamatmentes, baráti kölcsönt. Úgy látszik, mennem kellett... De Párizsban már örömöm
               nem volt zavartalan. Valami űzött, hajtott. Az az ember, akit Németh Andor a kávéház
               teraszán látott, már elhatározta, hogy mihelyt Pestre visszamegy, megkéri a leány
               kezét. Mégsem fordultam akkor még vissza, hanem a nyugtalanító Párizsból előbb
               elmentem St. Malóba, s onnan pár napi tartózkodás után a finistère-i faluba, ahol a
               mozgósítás ért.</p>
            <p>Soltész és Németh először voltak Párizsban, őket is az osztrák-magyar konzulátus
               megnyugtatásai tartották vissza az utolsó pillanatig, amikor már nem lehetett
               elutazni. Ezt a szerencsétlen hivatalt sokat szidtuk esti beszélgetéseink alatt a
               Malherbe-ben, vagy sétáinkon, amikor gyötrődve kérődztünk azon, ami velünk történt, s
               tépelődve festettük magunk elé, ami azután jön...</p>
            <p>Többször elmentünk Pogányhoz és Dózsához a Bd. St. Michel-i szállóba. Az
               internálóhelyük Châteauroux volt. Pogányék érintkeztek más magyarokkal is, és
               érdeklődtek hatóságoknál az internálás felől. Mindenünnen bizonytalan választ kaptak.
               Valószínűnek tartottuk, hogy az internálás csak ideiglenes lesz, s azután kitesznek
               valóban valamelyik semleges országba. Még veszekedtünk is azon, hogy Spanyolországba
               vagy Svájcba... Összejöttem néha Orbókkal is, neki is valahová délre kellett mennie.
               Ő különben minden idejét vagy Jeanette-nél vagy hotelében töltötte, amelynek
               tulajdonosa még mindig várta, hogy a németek előrehaladásukban majd valamelyik olyan
               városba jutnak, amely teljesen alá van aknázva, s akkor végre Joffre<hi
                  xml:id="ftnref24">[24]</hi> Párizsban megnyom egy villamosgombot, s az egész
               hadsereg a levegőbe repül... Egyszer én is ott vacsoráztam velük. A kis
               kecskeszakállas úgy nevetett erre a gondolatra, hogy hátradőlt székében, s a vörös
               bort kiöntötte az asztalra “Nem tesz semmit - mondta még mindig nevetve -, ezért az
               ötletért kiöntenék még akár tíz litert is!” És új üveg bort hozott az asztalra,
               amelyet sohasem írt barátunk számlájára.</p>
            <p>Közben teltek a napok. Közeledett az időpont, amikor Párizst el kellett hagyni.</p>
            <p>Egyik nap Révész Andor felkeresett bennünket, s közölte, hogy hajlandó volna nekem és
               Németh Andornak Párizsra érvényes permis de séjourt<hi xml:id="ftnref25">[25]</hi>
               kijárni. A Phalange-nak, ennek a szimultaneista irodalmi lapnak szerkesztője, Jean
               Royère egyben Párizs városánál is magasabb állást tölt be. Talán tesz valamit
               érdekünkben.</p>
            <p>Felkerestük Royère-t hivatalában. Középtermetű, erősen fekete és nagyszakállú,
               olajbarna ember kelt föl íróasztalától, amikor beléptünk. Révész lefestette előtte
               helyzetünket. Royère rögtön ajánlólevelet írt mindhármunk számára egyik barátjához a
               rendőrségen, aki ki is állította kiürítési igazolványunk hátára az ideiglenes párizsi
               tartózkodási engedélyt. Nagy dolog lett volna ez annak, akinek pénze is van, s ki
               tudja vele járni, hogy valahová a spanyol határ közelébe kapjon tartózkodási
               engedélyt, ahonnan esetleg könnyen át tud szökni. De nekem csak annyit jelentett,
               hogy az internálásba való menésemet megnehezítette, mert gyötrődve gondoltam arra,
               hogy hátha ez a szabadulás útja, s nem az internálás, noha ennek a kormány ígérete
               szerint csak a mozgósítás befejezéséig lett volna szabad tartania.</p>
            <p>Révész Andornak volt valamelyes pénze. Ő elhatározta, hogy Párizsban marad. Németh,
               mint akinek szintén kifogyott a pénze, azt mondta, hogy azt csinálja, amit én. Az
               anyagi kérdést valahogy meg lehetett volna oldani. A Malherbe tulajdonosnője
               készségesen ajánlt fel szobát és reggelit hitelre. Bizonyára ellátást is kaptam volna
               valahol. De nekem nem volt célom, hogy Párizsban maradjak. Szerettem volna mentől
               előbb kikerülni Franciaországból. És akkor a helyzet az volt, hogy Párizst napról
               napra jobban fenyegették a németek, tehát innen lehetett volna a legnehezebben
               elutazni.</p>
            <p>Felmentem az amerikai konzulátusra, amely akkor védelmünket ellátta. Ott egy Popper
               nevű volt osztrák-magyar konzulátustisztviselőhöz utasítottak. Ez az ember úgy meg
               volt ijedve, mintha tőle kértem volna pénzt, amikor azt kérdeztem, vajon az amerikai
               konzulátus útján nem lehet-e majd egyszer pénzt kapni hazulról? Mindenképpen
               lebeszélt arról, hogy Párizsban maradjak. “Az egész más volna, ha tudna valami
               mesterséget. Akkor legalább dolgozhatna a franciáknak. De tanár!... Mi segélyt semmi
               esetre sem adhatunk!”</p>
            <p>Így beszélt Popper úr. Megköszöntem szíves tanácsát, amelyben az az egy szempont
               vezette, csak valahogy a nyakán ne maradjak.</p>
            <p>Pogány és Dózsa ezen az estén csomagoltak. Nekik másnap reggel kellett utazniuk.
               Búcsúzáskor Dózsa egyik ruháját rám erőszakolta. Nekem csak egy öltözetem volt,
               amivel haza akartam menni. A breton fürdőhelyen hagyott csomagomhoz ki tudja, mikor
               jutok hozzá. Jó lesz az internáltságra egy erősebb, vastagabb ruha. Dózsa kabátja
               olyan hosszúra nyúlt rajtam, mint őszikabát. Meghatott ennek a fiatal fiúnak a
               szívessége. Magamhoz vettem a ruhát, azután melegen elbúcsúztam tőlük.</p>
            <p>Még egy egész napom volt Párizsban, és csak az azután következő reggel kellett
               utaznom.</p>
            <p>Másnap reggeltől estig a búcsúzás meghatódott, bódult állapotában járkáltam Párizs
               utcáin. E város szépségei, amelyek előlem sorsom izgalmas fordulatában messzire
               húzódtak, most, hogy válni készültem, megint előre léptek.</p>
            <p>Az augusztusi nyár napjának megszépítő aranyfénye vont be mindent a
               Luxembourg-kertben, amikor délután ide beléptem. A fák, bokrok levelei itt-ott már
               megsárgultak, vagy vörösek lettek. A korai ősz, amelyről Ady írt, már-már beszökött
               Párizsba. A kert álomszerű szépségben terült el. A fák között a magas, halványzöld
               füvön a nap fénye nagy foltokban remegett. A fasorok árnyékában néha színes ruhájú nő
               ment végig, vagy kisgyermekek futottak karikájuk után. A szökőkút vize csillogva
               sistergett felfelé, azután puhán, szétömölve hullott vissza. A szökőkút előtt állt
               most is a madaras ember. Őt háború, világzajlás nem érdekelte. Kijött a madaraihoz,
               mint évtizedek óta minden délután, s kinek-kinek a maga kedvenc ételéből kedveskedve
               nyújtott. Vállán galambok pihentek, keze előtt csattogva fürjek, verebek repdestek, s
               az ügyesen kikészített eledelért néha varjú vagy szarka is lecsapott. Amíg messze
               kint az emberek ölték egymást, ő itt békés nyugalomban a madarakat barátkoztatta
               egymással...</p>
            <p>A Luxembourg-kert s talán az életem sem volt soha olyan szép szememben, mint ezekben
               a pillanatokban. Bejártam minden régi kedves zugot a kertben, s ahová csak léptem: a
               Medici-forrásnál, Verlaine márványportréja előtt, a merengő George Sand<hi
                  xml:id="ftnref26">[26]</hi>-szobor aljában, a Luxembourg-múzeum lépcsői előtt,
               mindenütt az elmúlt évek gyönyörű élményei seregestül rebbentek fel, mintha csak
               idáig e sok természeti szépség bűvöletében rejtve maradtak volna...</p>
            <p>Azután megint csak eszembe jutott, hogy mindennek vége, és most töltöm utolsó estémet
               Párizsban. A sorsommal most egy pillanatig nem azonosítottam magamat, hanem mintegy
               különváltam tőle, s néztem, hogy a kert befuttatott kőkorlátai között, ahol most is,
               mint régen, a kis nádszékeken olvasva, kézimunkázva ültek asszonyok, lányok -
               lehorgasztott fejjel miként járok fel s alá, egyetlenegy kérdéssel szemtől szembe
               nézve: maradjak-e, vagy menjek a többivel?...</p>
            <p>Talán órákig tartott a gépies fel- és alájárás. A nagy magábaszállás, amikor
               választani kell két eseménysor, két életfolyamat közül, amelyeket egyáltalában
               elképzelni sem lehet. Csak az a bizonyos, hogy két teljesen külön élet. Mintha
               elindulnék balra, vagy elindulnék jobbra. Gyötrelmes tépelődés, mert biztos támaszték
               nélkül nem az ész, hanem az ösztönök titkos sugallatát kell kihallgatni... Végre is
               megerősödtem abban a tudatban, hogy jöjjön, ami jön, nem tehetek másképp, mint
               követem a többit, mint vállalom azt a sorsot, melyet rám mint magyarra mértek ki, s
               nem fogadok el olyan kiváltságot, amelyért ki tudja milyen áldozatot követelnek.</p>
            <p>Kész elhatározással, megkönnyebbülten mentem a montparnasse-i kerületi
               rendőrfőnökségre, hogy bejelentsem, holnap én is utazom, s nem veszem igénybe a
               tartózkodási engedélyt.</p>
            <p>Egy hivatalnok ült az asztalnál. Megnézte kiürítési cédulámat.</p>
            <p>- Rendben van. Mit kíván?</p>
            <p>Mondtam, hogy a hátán van jelezve a permis de séjour, azt nem kívánom igénybe
               venni.</p>
            <p>- Az nem fontos - mondta kézlegyintve. - Azt hiszi, hogy az ilyen tartózkodási
               engedély sokáig tart? Pár nap múlva úgyis bevonták volna, s akkor küldik
               internálótáborba.</p>
            <p>Láttam, hogy beszédes, szívélyes emberrel kerültem szembe. Megkérdeztem, hogy milyen
               az az internálás?</p>
            <p>Sohasem fogom elfelejteni, ami erre történt. Két kezét felemelte, mintha valamit
               eltávolítana magától: a feleletet vagy az internálás gondolatát?... Azután nagyon
               szomorú s egyben irányomban résztvevő arcot vágott, és csak annyit válaszolt:</p>
            <p>- O, ça!<hi xml:id="ftnref27">[27]</hi>...</p>
            <p>Ebben minden benne volt. Meghajoltam a francia tisztviselő előtt, s azzal a
               gondolattal távoztam, hogy ez az ellenséges hivatalnok mindenesetre kedvesebben
               viselkedett velem szemben, mint az osztrák-magyar konzulátus Párizsban maradt
               képviselője.</p>
            <p>Már este volt, amikor a rendőrségi épületből kijöttem. Először hazamentem, de
               barátaimat nem találtam otthon. Bizonyára elmentek vacsorázni. Mikor a Malherbe-ből
               kiléptem, az Odéon tér felől kellemes ételszag ütötte meg orromat. Ott volt a Chope
               de l’Odéon, ahol régen étkezni szoktam, amikor még szabad ember voltam. Gondoltam,
               utolsó este, mért ne ehetnék még egyszer olyan vacsorát, mint régen? Úgyis mindegy,
               hogy az a pár frank zsebemben marad-e vagy nem.</p>
            <p>Különös következményei lettek ennek a jóízű vacsorának s a félliter bornak, amelyet
               melléje elköltöttem. Először is rágyújtottam egy drága torpedó alakú szivarra, s
               azután, amikor a vacsorát elvégezve kiléptem a langyos, illatos Odéon térre,
               egyszerre csak elfogott a vágy valami gyöngédség és melegség után. Nem szerelmet
               akartam. Csak valami családiast, ahová utolsó este, ebben a nagy emberrengetegben
               elmehetnék búcsúzni. Szimbólumot kerestem, családomnak, szeretteimnek,
               hozzátartozóimnak valamely helyettesét, ahol tudják, ki vagyok, ahol, ha nem is
               szeretnek, legalább nem gyűlölnek, s ahol elmondhatom: “Búcsúzni jöttem. Nem tudom,
               mi lesz velem, hová visznek. Azt az életet, amelyet most elhagyok, többé viszont nem
               látom. Lehet, hogy magát az életet sem. Nagy dolog az ilyesmi... Hát eljöttem
               legalább búcsút mondani!”</p>
            <p>Különös érzés volt ez. És magam sem tudom miért, érzésemhez hozzátársítottam egy
               szőke orosz lány képét, aki anyjával egyik Bd. St. Michel-i szállóban lakott. Két év
               előtt többször összejöttem velük Nogeant sur Marne-ban. Leeresztett, sötétszőke hajú,
               szelíd kékszemű lány; nagy fehér orosz agárral járt mindig, Chopint zongorázott, és
               ismerte a francia lírikusokat. Pogány és Dózsa jóban voltak velük, s az ő révükön
               ezekben az izgalmas napokban egyszer én is összekerültem a lánnyal.</p>
            <p>Bizonyára elcsodálkoztak, amikor csokorral kezemben beállítottam hozzájuk. Kissé
               szomorúan, de melegen és sokáig elbeszélgettünk. Azután felálltam, és megindult
               hangon búcsút mondtam. Talán ezen a megindultságon is csodálkoztak, vagy
               félremagyarázták. Nem tudom. A kislány meleg, vékony keze megremegett az enyémben.
               Lehet, hogy valamit megérzett abból, ami bensőmben lefolyt.</p>
            <p>Tíz óra után érkeztem haza. Fejemben a holnapi hajnali utazás motoszkált. Mme Azas
               még az üvegajtós irodában dolgozott. Elkértem számlámat, és csak akkor döbbentem meg,
               mit csinálok, amikor az asszony számolni kezdte a napokat. Hátha nem lesz miből
               kifizetni, és mire való egyáltalán a számlát kérni? Hiszen az asszony maga mondta,
               hogy szívesen vár... Mindegy. A fényűző vacsora után nagyon belejöttem a régi, boldog
               szokásokba!... Éppen fél frank maradt zsebemben, mikor a számlát kifizettem, mint a
               mozgósítás napján a kis breton fürdőben. Nem törődtem vele. Annyira nem sejtettem, mi
               vár rám, hogy azt sem tudtam, vajon nem olyan nevetséges pénzt vinni magammal, mintha
               az öngyilkos, mielőtt a halálba indulna, megnézné tárcáját, hogy van-e elég pénz
               nála?...</p>
           
         </div>
         <div type="chapter">
            <head>MÁSODIK FEJEZET</head>
            <head>PERIGUEUX-I KARANTÉN</head>
            <milestone n="1" unit="startSubChapter"/>
               <p rend="head">1</p>
               <p>Másnap hajnalban felzörget a szállodásné. Valami szépet álmodhattam, mert olyan
                  volt az érzésem, mintha lelkem langyos, illatos tóból merült volna fel. Még őrzöm
                  az álmot, de az öntudat kezd már meggyűlni bennem, azután a napfényre egyszerre
                  ráborult a sötét gondolat, hogy háború van, s nekem utaznom kell ismeretlen sors
                  felé. Soltész Gyulával, Németh Andorral kilépünk a Malherbe kapuján. Még egyszer
                  végignézek a kis alvó utcán. Hányszor jöttem rajta daloló lélekkel haza, s mily
                  jelenségszerű volt itt minden bolt számomra! Itt él még csellóm sóvárgó hangja, a
                  hallgatag utcai kép láthatatlan tükrében őrzi a fekete hajú, szép deli lány
                  arcának fénylő sápadtságát, csípőjének ringását, akivel egyszer itt szerelmes
                  hónapokat töltöttem. Itt van csak pár lépésnyire a Luxembourg-kert, nagyratörő
                  álmaimnak napfényes színfala... Hogy is ereszthet el így némán minden? Hogy is
                  tudok elszakadni, hátat fordítani mindennek, anélkül, hogy egyszer
                  visszanéznék?</p>
               <p>A Gare d’Ivry Párizs egyik teherszállító állomása. Az első vágányon vár már ránk
                  az állatszállító kocsik hosszú sora. Sokan álldogálnak a vasúti kocsik előtt, s
                  méregetik a magasságot, ahová mászniuk kell. A széttolt ajtószárnyak résén át
                  sötétség ásít ki, és sápadt arcok körvonalai láthatók. Mégis rá kell szánni
                  magunkat, hogy valamelyik kocsiba felmásszunk. Bizonyára nem fényűző utazás lesz
                  ebből, de nem csodálkozunk rajta, hogy a nagy felfordulás napjaiban nekünk csak
                  ilyen állatszállító kocsik jutottak, amelyben sem szalma, sem padok nem
                  voltak.</p>
               <p>Vonatunk csak délfelé indult el.</p>
               <p>Ahogy kiérünk az állomás sötét épületéből, a beáramló világosság útitársaink
                  árnyékalakjaiból is eleven embereket fest ki. Lehetünk vagy harmincan; így
                  érthető, hogy nekünk a résnél csak szűken jutott hely. Legtöbben németek. Köztük
                  két teljes család, öregszülőktől kezdve felnőtt fiúkon és lányokon át egészen a
                  kis, még iskolába sem járó gyerekekig. A franciákhoz való hasonulás érdekesen
                  figyelhető meg rajtuk. A szülőknek még jellegzetesen bajor öltözetük van s ilyen
                  egész útifelszerelésük. A kisgyerekek már tiszta párizsi gosse<hi
                     xml:id="ftnref28">[28]</hi>-ok.</p>
               <p>Ahogy elindult a vonat, elkezdenek enni. Ha nem volnának fagyos, aggodalmas
                  hangulatban, azt hinné az ember, hogy kirándulásra indulnak. Általában az utasok
                  kedélye levert. Csak egy festett arcú bécsi lány nem tudja a gyászos némaságot
                  elviselni. Hol francia, hol bécsi dalokat énekel. Kis kézitáskája tele van a
                  legkülönbözőbb hangszerekkel, majd okarinát, majd szájharmonikát vesz ki belőle.
                  A német családapákat bántja a lánynak szentségtörő vidámsága. De kisgyermekeik
                  élvezettel csüngnek tréfás arcjátékkal kísért mutatványain, amelyek valószínűleg
                  valamelyik párizsi külvárosi zenés kávéház műsorán szerepeltek.</p>
               <p>A lánynak jókedve azonban nem tartott sokáig. Estefelé mozgolódás támadt, hogy az
                  utasok oly módon helyezkedjenek el, amivel az éjszakai pihenés kérdése úgy, ahogy
                  megoldást nyerjen. Kiderült, hogy a kocsi mélyén három tiroli munkás egymásra
                  rakott kofferjeivel túlságosan nagy helyet kerített el magának. Mikor ki akarták
                  őket szorítani törvénytelen előjogaik várából, arra hivatkoztak, hogy beteg
                  embernek adtak maguk között helyet, akire nagyon kell vigyázni. Az elégedetlenek
                  nem akartak ebben hinni. Erre a tiroliak szétrakták kofferjeiket úgy, hogy
                  kabátokon, kis csomagokon végignyúlva fiatalember lett láthatóvá, akinek sovány
                  arca valóban falfehér volt, s fáradt szemhéját alig bírta felemelni, amikor az
                  emberek kíváncsian nézegették.</p>
               <p>A festett arcú bécsi lány is közelebb lépett a beteghez, s egyszerre csak
                  meglepetéssel kiáltott fel:</p>
               <p>- Bist du net, Rudi?<hi xml:id="ftnref29">[29]</hi>
               </p>
               <p>A beteg arcán halvány mosoly suhant át. A bécsi lánynak több sem kellett,
                  embereken, koffereken törte magát át hozzá, mellé térdepelt, csókolgatta,
                  kényelmesebbé rendezte fekvőhelyét, s azután szép lassan kivette Rudiból, hogy mi
                  baja volt, hogyan került ebbe az állapotba.</p>
               <p>Kiderült, hogy Rudi pincér volt abban a kávéházban, ahol a bécsi lány kasszírnő és
                  mindenes-művésznőként szerepelt. Minthogy Rudi is bécsi volt, a honfitársak között
                  bensőbb viszony fejlődött ki. Rudi két hónappal ezelőtt jobb állást kapott, a
                  lányt még néhányszor meglátogatta, de azután egyszerre csak eltűnt. Az történt
                  vele ugyanis, hogy biciklijével együtt egy autó elütötte. Súlyos sérüléseket és
                  agyrázkódást kapott. Mikor a háború kitört, kitették a kórházból. Azután a lakásán
                  feküdt, de tegnap két detektív megjelent nála, s azt a parancsot adta, hogy menjen
                  ő is Perigueux-be.</p>
               <p>Mindnyájan sajnálkoztak rajta, kikeltek a hatóságok ellen. Mások a hatóságok
                  viselkedéséről még különb dolgokat tudtak. Megindult az általános beszélgetés, az
                  útitársak között bensőségesebb hangulat alakult ki. Egyik német apa még
                  szardíniáskenyérrel is megkínált. Szívesen éltem vendégbarátságával, mert tegnap
                  esti fényűző vacsorám óta nem ettem.</p>
               <p>A széttolható ajtószárnyakat olyan szélesre nyitottuk, amennyire csak lehetett,
                  úgyhogy arcomon éreztem az éjszaka szellőjét, hallottam titokzatos hangjait, s a
                  nagy, megnyugtató égbolt felettem virrasztott, amikor elaludtam. Enélkül bizonyára
                  be sem tudtam volna szememet hunyni.</p>
               <p>Egyszer egy állomáson arra ébredtem fel, hogy valaki kézilámpással világít be a
                  kocsiba. Kedvesen csengő női hang kérdezte:</p>
               <p>- Avez-vous de petits bébés?<hi xml:id="ftnref30">[30]</hi>...</p>
               <p>Vöröskeresztes hölgyek tejet, kenyeret osztogattak a gyerekeknek. Ez a gyöngéd
                  hang azután tovább szállt velem, s még sokáig ott muzsikált fülemben, amíg újra
                  elaludtam.</p>
               <p> Másnap este hat óra felé megérkeztünk Perigueux-be.</p>
               <p>Csak itt derült ki, hogy mi történt velünk. Párizsban önszántunkból felültünk a
                  vonatra azért, hogy a perigueux-i állomáson letartóztassanak. A falragaszok
                  fenyegetései és a semleges államba való szállítás ígérgetése, az igazoló
                  rendőrhatóságok nyers fellépése, mindez azért történt, hogy rendőri vagy
                  csendőrsegédkezés nélkül magunktól menjünk el internálási helyünkre, ahol a helyi
                  rendőrhatóságok letartóztattak, őrizetbe vettek.</p>
               <p>Perigueux állomása meg volt rakva katonákkal, akik feltűzött szuronnyal vártak
                  ránk. Vonatunk előtt kigyúlt arcú, verejtékes, kövér ember szaladgált izgatottan,
                  fehér vászonnadrágban és fényes, kopott frakkzsakettben. A perigueux-i rendőrfőnök
                  volt. Kiadta a rendeletet, hogy a nőtlen emberek álljanak fel külön négyes
                  sorokban. Mindnyájunknak fel kellett vállunkra venni csomagunkat. Két jól öltözött
                  férfinak azonban akkora utazóládája volt, hogy azt két ember sem tudta volna
                  beszállítani. Az egyiken a kezdőbetűk felett ötágú koronát pillantottam meg. Ebből
                  is, meg tulajdonosa angol divatú öltözködéséből mindjárt arra gondoltam, hogy a
                  két úr magyar.</p>
               <p>A rendőrfőnök és a segédkezésre beosztott polgári rendőrközegek fejcsóválva álltak
                  meg egy pillanatra a nagy utazóládák előtt.</p>
               <p>Egy katona gúnyos nevetéssel jegyezte meg:</p>
               <p>- Ezek a disznók, úgy látszik, koporsójukat is magukkal hozták.</p>
               <p>Azt hitték, nem értünk franciául, mert különben alig hiszem, hogy olyan durván
                  beszéltek volna rólunk.</p>
               <p>Úgy döntöttek, hogy aki maga nem bírja és pénze van, csomagját szekérre teheti. A
                  szekér hamar megtelt táskákkal és kosarakkal.</p>
               <p>Szomszédunkban sorakoztak a családos emberek. Asszonyok, gyermekek, férfiak. Ezek,
                  úgy látszik, külön helyre mennek. Az ilyen csoportokból alakultak később a családi
                  internálótáborok, ahol a bánásmód általában emberségesebb volt. Családi táborba
                  kerültek azok a nőtlenek is, akiknek összeköttetéseik voltak.</p>
               <p>A pályaudvar megtelt kiáltással, zajjal, izgalommal. A csomagok felrakása, a
                  csoportokba állás nem ment olyan könnyen. Egyesek búcsúzkodtak is. A bécsi lány
                  zokogva borult a fehér arcú Rudira. Voltak más jó ismerősök is, felnőtt testvérek,
                  akik itt búcsúztak egymástól hosszú időre vagy örökre.</p>
               <p>Végre kialakult a rend, elcsitult a zaj. A tisztek vezényeltek. A katonák gyors
                  léptekkel elébünk, mögénk álltak és oldalról egyesével is bekerítettek.</p>
               <p>Pár pillanatig olyan csend volt, hogy az állomásépület előtt várakozó tömeg
                  zsivaja behallatszott. Ez a különös, izgalmas zaj a pályaudvaron beállott csendet
                  még jobban fokozta. Ebből tudtuk meg, hogy a város közönsége várakozik ránk. Nem
                  volt kellemes érzés, s amint észrevettük, a rendőrségi embereket is izgatottság
                  töltötte el.</p>
               <p>Megparancsolták, hogy induljunk. A rendőrfőnök szőrös, lila színben játszó kezével
                  intett, hogy gyorsan menjünk.</p>
               <p>Óriási zsivaj, kiáltozás fogadott az állomás előtti kis téren. A tér s a belényíló
                  utca tömve volt férfiakkal, fekete ruhás asszonyokkal és gyerekekkel. Szidalmak,
                  kövek röpködtek felénk. Aki közel ért, az esernyőjével, botjával felénk vágott.
                  Egészen érthetetlen volt ez a gyűlölet. Hiszen arról volt szó, hogy Párizsban élő
                  és dolgozó embereket, átutazó turistákat hoztak ide, s ez a tömeg olyan
                  gyűlölséggel fogadott bennünket, mintha a harctéren fogtak volna el, vagy
                  kémkedésen csíptek volna rajta.</p>
               <p>Kődobások, ütlegek és köpések árán átestünk a ránk várakozó tömeg nagyobbik felén.
                  Akik az utcaszélen álltak, vagy kísérőkül hozzánk szegődtek, megelégedtek a
                  kiáltozással. Egy szép fiatal lány magából kikelve, lihegve szaladt mellettünk,
                  ökölbe szorított kézzel fenyegetett, s egyik kísérő katonától izgatottan
                  kérdezte:</p>
               <p>- Hová viszik őket? Csak nem adnak enni nekik? </p>
               <p>A katona vigyorogva felelt:</p>
               <p>- Nom d’un chien!<hi xml:id="ftnref31">[31]</hi> Hogy is gondolja, hogy majd még
                  etetjük? Mind lepuffantjuk őket.</p>
               <p>A lány tapsolt, majd mikor észrevette, hogy nézem, friss, hamvas arcát
                  eltorzította, és felém köpött...</p>
               <p>De megérkeztünk rendeltetési helyünkre. A fogadtatás után igazán nem csodálkoztam
                  volna, ha egyenesen a legsötétebb börtönbe zárnak. Kis utcában álltunk meg.
                  Minthogy a hátsó sorokban voltam, néhány percig a várakozás izgalma töltött el,
                  hogy vajon hová visznek? Először magas vaskerítés felett nevet pillantottam meg.
                  Dépôt Laës.<hi xml:id="ftnref32">[32]</hi> Aranybetűkkel volt írva, tehát aligha
                  lehetett valami börtönnek neve. Nemsokára azután megtudtam, hogy kiürített
                  autógarázsba helyeznek el. Mire mi, a hátsó sorokban lévők, az udvarra érkeztünk,
                  az épületnek már csak a padlásán volt hely.</p>
               <p>Facsigalépcsőn sötét, kellemetlen szagú helyiségbe mentünk fel. A padlóra hintett
                  szalmán hetvenünknek kellett fekvőhelyet keresnünk. Magyar tanártársaimmal
                  lecsaptuk táskáinkat, s fulladozva menekültünk a helyiségből, amelyet percek alatt
                  por és szalmatörmelék töltött meg, amíg mindenki helyet keresett magának.</p>
               <p>Lementünk az udvarra. Az alattunk lévő raktárhelyiségnek utcára nyíló nagy ablakai
                  voltak. Jól járt, aki ide került, bár a zsúfoltság itt még nagyobb volt, mert
                  benne nyolcvannál többet helyeztek el.</p>
               <p>A hosszú, keskeny udvar végét kőfal zárta el. A kőfalnál kút állt, ettől balra a
                  pince lejárata. A pince felett volt még egy helyiség, ahol a gépek,
                  dolgozóasztalok álltak. Ide nem volt szabad bemenni.</p>
               <p>Tanácstalanul, kétségbeesve jártunk mindenfelé. Amit első pillanatra láttunk, az
                  nem sok reményt nyújtott arra, hogy százötvennél többen csak kissé tűrhetően is el
                  tudjunk helyezkedni. Az udvaron egymásra rakva vas- és pléhlemezek feküdtek.
                  Ezekre legalább rá lehetett ülni.</p>
               <p>Közben az udvarra kikészített asztalnál a rendőrfőnök és emberei foglaltak helyet.
                  Fel kellett vonulnunk mindnyájunknak, hogy bemutassuk igazolópapírjainkat.
                  Kihirdették, hogy minden igazolványt nyújtsunk be, mert később átkutatnak, s ha
                  valamit találnak nálunk, szigorúan megbüntetnek.</p>
               <p>A párizsi Akadémia alrektorának engedélye volt nálam, ami párizsi középiskolák
                  látogatására hatalmazott fel, Jean Royèrenek, a Phalange szerkesztőjének
                  ajánlólevele, kiürítési cédulám, s végül a magyar kultuszminisztérium francia
                  nyelvű hivatalos irata, amelyben a francia hatóságoktól támogatást kérnek
                  számomra, minthogy a francia-magyar kulturális érintkezések tanulmányozására
                  jöttem Párizsba.</p>
               <p>Egy marékkal odaadtam mindent. A vörös orrú commissaire<hi xml:id="ftnref33"
                     >[33]</hi> belenézett irataimba, fejével bólogatott, mintha az a világ
                  legtermészetesebb dolga lett volna, hogy ezekkel az iratokkal az ember ide került.
                  Én pedig úgy éreztem, hogy odaadtam múltamat, odaadtam mindent, ami idáig másoktól
                  megkülönböztetett, esetleg föléjük emelt. Én is egyszerű ember lettem, akárcsak
                  azok a csavargók vagy polgári büntetésüket leült ellenséges alattvalók, akiket
                  börtönből való szabadulásuk után velünk együtt zártak be ide.</p>
               <p>Az udvar egyik sarkából kellemes ételszag terjengett felénk. Két napja csak azt a
                  szardíniás kenyeret ettem, amivel a bajor családapa megkínált. A hívogató
                  ételszagnak nem tudtam ellenállni, és odamentem én is, ahol számunkra a vacsora
                  készült.</p>
               <p>Hatalmas üstben kis, kövér, borzas hajú asszony borsót kevert. Karjai pirosak,
                  rövidek voltak. Szinte csodaszámba ment, hogy ilyen rövid karral miként tudja
                  forgatni a hosszú fakanalat. Arca ki volt gyulladva, ősz haja homlokára csapzott.
                  Nem volt rokonszenves vagy jóindulatú jelenség, mégis tekintettel a fontos
                  műveletre, amit végzett, oly epekedéssel néztük, mintha őt akartuk volna
                  felfalni.</p>
               <p>Nyolc felé készen volt a vacsora. Mindenki a kis kövér asszony elé járult, aki
                  egy-egy kanál borsót mért ki. Én újságpapirost vittem oda, mert a kezemben mégsem
                  tudtam volna tartani a forró főzeléket. Hatalmas adagot kaptam, azután leültem egy
                  rozsdás vaslapra, és mohón, senkire sem nézve, egyenesen a szájamba habzsoltam a
                  párolgó, ízes eledelt, amelyben még egész, zöldes színű borsószemek is voltak.</p>
               <p>Vacsora után felmentem a padlásra, és anélkül, hogy eltűnődtem volna különös
                  sorsomon, minden gondolat és érzés nélkül kis kézitáskámra hajtottam fejemet, és
                  mélységes álomba merültem.</p>
               <p> Másnap kora reggel nyakfájással és dideregve ébredtem fel. Jóllehet felöltözve,
                  őszikabátosan aludtam, mégis fáztam. Az éjszakák erre hűvösek voltak, a nappalok
                  annál melegebbek. Alvótársaim már majdnem mind mozgolódni kezdtek. A padlásnak
                  ajtaja volt az udvar felé. A fény és friss levegő innen jött be. A helyiségnek ez
                  a része most nagyon le volt foglalva. Az emberek itt borotválkoztak és
                  fésülködtek.</p>
               <p>Mi mind a hárman nyitott szemmel, szótlanul néztük a képet. Egyik tanártársam
                  sírva fakadt. Valóban dermesztő érzés volt arra felébredni, hogy hideg padlón,
                  vékony szalmarétegen fekszünk, durva, piszkos és kíméletlen emberekkel
                  összezsúfolva, a gyűlöletnek kegyetlen légkörében, ellenséges katonák őrizete
                  alatt.</p>
               <p>Mindenekelőtt friss víz után vágyakoztunk. Az udvar végén volt az egyetlen kút,
                  itt sorba kellett állni, amíg az ember hozzá jutott, hogy megmosakodhassék.
                  Ugyancsak queue-t kellett csinálnunk (a francia a sorbaállást ezzel a kifejezéssel
                  jelöli: “faire la queue”) az egyetlen mellékhelyiség előtt. Beletelt három órába,
                  amíg a két dologgal végeztünk. De hát időnk volt bőven.</p>
               <p>Kilenc felé melegen sütött a nap az udvarra. Mindenki kint tartózkodott, úgyhogy
                  alig lehetett mozogni. Társaink legnagyobb része német vagy osztrák munkás volt.
                  De nem a jobb fajtából. Sok tiroli építőmunkást láttunk köztük. Az első
                  pillantásra az ember nem a legkedvezőbb benyomást nyerhette. Lassan azután
                  tájékozódást szereztünk. Mindenekelőtt a magyarok érdekeltek. Az a címeres, nagy
                  utazóláda, amely tegnap az állomáson feltűnést keltett, valóban magyaré volt.
                  Tulajdonosa előzékeny, kedves bácskai fiú, mindjárt a kútnál megismerkedett
                  velünk. Dudás Emilnek hívták, Blériot<hi xml:id="ftnref34">[34]</hi>-nál tanulta a
                  repülést. Zentából került Párizsba. Mondta, hogy két barátjával van itt, az egyik
                  Fenyvesi József nevű mérnök, aki már évek óta dolgozott egy párizsi gyárban és a
                  másik egy átutazó ügyvéd, aki Amerika felé menet csak pár napot akart Párizsban
                  tölteni.</p>
               <p>A három magyar felfedezése nagy örömet keltett. Volt azonkívül egy Mihály nevű
                  magyar paraszt is velünk, akit egyenesen a magyar Alföldről ültetett át Barnum<hi
                     xml:id="ftnref35">[35]</hi> a cirkuszok nemzetközi életébe mint betyárlovast.
                  Mikor elnehezedett, bútorszállító napszámos lett belőle.</p>
               <p>A következő napokban felfedeztünk még két magyart. Az egyik Boromissza nevű
                  műasztalos volt, aki harminc éve dolgozott Neuillyben. Francia asszonnyal élt
                  együtt, akitől már tizenegy törvénytelen gyermeke született. Éppen a háború
                  kitörése előtt akarta elvenni, minthogy feleségi hivatásának oly szapora
                  igyekezettel felelt meg, de a szerelmesek egybekelését a nagy felfordulás
                  megakadályozta. Így hát Boromissza nőtlennek számított, mint ilyen került a mi
                  csoportunkba. Boromissza magyar beszédét sűrűn keverte francia szavakkal.</p>
               <p>A másik “magyar” még kevesebbet tudott nyelvünkön. Csak szülei voltak magyarok, de
                  ő már Párizsban született, és francia iskolában tanult. Jóformán a nevét sem
                  tudtuk meg. Minthogy kitűnően beszélt franciául, hamar beosztották az
                  adminisztrációs irodába, ahol szükség volt segéd-munkaerőre. Tekintettel arra,
                  hogy békében pincér volt, az élelmiszerek mellett kapott beosztást.</p>
               <p>Tíz óra felé az udvart ellepő internáltak tömegén keresztül utat tört magának az
                  adminisztrátor. Biciklin érkezett, ennek megfelelően sapkát hordott, s a
                  nadrágját alul két nikkelezett csat szorította össze. Arcát nem találtuk
                  rokonszenvesnek. Állandóan ráncba verődő homloka alól apró, szúrós szemével
                  gyanakodva nézett jobbra-balra, mintha attól tartott volna, hogy ez a
                     “canaille”<hi xml:id="ftnref36">[36]</hi>, amelyen át kellett fúrnia magát,
                  egyszer megfojtja vagy eltapossa. Látszott rajta, hogy megkönnyebbül, amikor a
                  raktár ajtajához ér. Itt vártak már rá az elzászi könyvelő és a magyarul nem tudó
                  zsidó pincér. Az elzászi könyvelőnek tartózkodási engedélye volt Perigueux-ben, ő
                  csak a hivatalba járt be. A pincér viszont szabadon járt-kelt, s a másik két
                  civilfogoly-táborba is irányította az élelmiszerek szállítását.</p>
               <p>Mindezt napok múlva tudtuk meg. Kiderült, hogy az adminisztrátor személyi
                  ügyeinkkel nem foglalkozik. Őt csak az élelmezéssel bízták meg, s azért járt be a
                  Dépôt Laësbe, mert ennek a pincéjében raktározták el mind a három fogolytábor
                  élelmiszerkészletét. Nekünk a raktár és az iroda közelébe sem volt szabad menni.
                  Az első időben kiváltságot csak egy nagyon kellemetlen külsejű, magát
                  szobrászművésznek mondó német ember élvezett. Ez érthető okokból beleszeretett az
                  adminisztrátor ragyás, kiálló csontú ábrázatába, s mindenáron márványba akarta
                  örökíteni. Nem tudom, hogy a “múzsájával” hogyan intézte el ezt a művészetellenes
                  merényletet, mi azonban ettől a pillanattól fogva még jobban utáltuk. Különben is
                  volt benne valami, amire a francia azt mondja, hogy “louche”<hi xml:id="ftnref37"
                     >[37]</hi>. Az arca olyan volt, mint álarc, s bajusza, mintha fényes,
                  verejtékes bőrére rá lett volna ragasztva. Nagy pápaszeme paravánja volt, mely
                  mögé igyekezett elbújni, és az üvegen át megnagyobbodott szemei is úgy tágultak,
                  úgy lobogtak, úgy készültek eltűnni, mint búcsúzó fény. Alattomosságára talán az
                  is felhívta a figyelmet, hogy bár gyalázatos kiejtéssel, de csak franciául
                  beszélt, még honfitársaival is. Rudi, az eltaposott bécsi pincér, aki a
                  perigueux-i napfény gyógyító ereje alatt szemmel láthatólag kezdett rendbe jönni,
                  azt mondta a szobrászról, hogy barátnője a perigueux-i állomáson búcsúzásuk
                  pillanatában rámutatott a német szobrászra, és azt súgta fülébe: “Ettől az
                  embertől óvakodj!”... Ez a mondás, mint valami penetráns illat, rajta maradt a
                  szobrászon, akiben senki sem bízott, akinek senki semmit sem hitt el, bár
                  fényképeivel állandóan igazolni akarta, hogy milyen nagy műterme, milyen előkelő
                  megrendelői, milyen hatalmas szobrásztervei voltak...</p>
               <p>Egy napon az adminisztrátor márványszobra elkészült, s a német szobrász ugyanakkor
                  engedélyt kapott a városban való lakásra. Egész internáltságom alatt erről az egy
                  emberről gondoltam, hogy a háború előtt talán kémkedett, vagy legalább ezzel is
                  megpróbálkozott. És ez az ember az első volt azok között, akik a francia
                  hatóságoktól kedvezményt kaptak.</p>
               <p>Egyébként különösen az első napokban úgy a hatóságok, mint a város lakossága
                  részéről a gyanú s a gyűlölködés, amelynek megérkezésünkkor oly visszataszító
                  jeleit láttuk, ha lehet mondani, még fokozottabb mértékben nyilvánult meg. Az oka
                  ennek a boche-gyűlöleten kívül bizonyára abban is rejlett, hogy mindnyájunkban
                  kémeket gyanítottak. Esténként a város csőcseléke körülvette a helyiséget, ahová
                  zárva voltunk, s azzal szórakozott, hogy szidott, piszkolt bennünket, s köveket
                  dobott az épületre. Az utcától magas vaskerítés választotta el az udvart. A
                  kerítésen túl állt az őr, s bent az udvar elején lévő kis épületben az őrség.
                  Őrizni tehát őriztek bennünket, de állandóan olyan hírek jártak, hogy a város
                  lakossága meg akarja ostromolni a Dépôt Laëst, s bennünket fel akar koncolni.
                  Lehet, hogy ezeket a híreket csak a hatóságok terjesztették megfélemlítésünkre, s
                  hogy elvegyék kedvünket a szökési kísérletektől.</p>
               <p>Tény az, hogy kövek repültek hozzánk éjszaka idején, és különösen kellemetlenek
                  voltak a sebesültek látogatásai, akik bepólyált lábbal vagy kézzel jöttek ablakunk
                  elé, fenyegetőztek, előadást tartottak arról, hogy a németek fűrész-szuronyt
                  használnak, hogy az elesettek csontjából szappant főznek, s egyéb hasonló
                  borzalmasságokat emlegettek. A szónokló sebesülteket járókelők vették körül,
                  zúgtak, morogtak, s az izgató beszéd végén kőzáport zúdítottak épületünkre.
                  Különös volt, hogy a hatóságok tűrték az ilyen jeleneteket.</p>
               <p>Ami minket illet, mi igazán nem gyűlölködtünk ebben az időben a franciák ellen.
                  Felemlítek egy tényt, amelyet mi magyarok már akkor elítéltünk, de ami elég
                  jellemző: a német internáltak maguk között gyűjtést rendeztek a francia sebesültek
                  javára. Nem az emberséges gyűjtésrendezésben volt a hiba, hanem abban a szolgai
                  szellemben, ami ebből kitetszett. Ezt a gyűjtést azután megírták a helyi francia
                  lapok, ugyanakkor, úgy látszik, felsőbb utasításra, megírták végre azt is, hogy mi
                  nem vagyunk kémek, bennünket nem fogtak el a harctéren, hanem egyszerű munkások s
                  olyan átutazó idegenek vagyunk, akiket a háború ide rekesztett. Azóta a
                  Laës-raktár körül az ellenséges tüntetések jórészt megszűntek.</p>
               <p>Nekünk magyaroknak, köztünk legalábbis azoknak, akiket a franciák iránt való
                  rajongás hozott ki Párizsba, a háború elején a német militarizmus mindennél
                  gyűlöletesebbnek tetszett. Ezt okoltuk a háború miatt, borzasztóan fájlaltuk, hogy
                  miatta mi magyarok is háborúba keveredtünk, akiknek az egész ügyön csak veszíteni
                  valónk volt. A francia diplomácia és sajtó oly meggyőzően dobta bele a világ
                  köztudatába, hogy Franciaország a népek szabadságáért és a demokráciáért
                  háborúskodik, s ugyanakkor a németek támadó brutalitásaik áldozata, hogy magunk
                  sem tudtuk tagadni a “francia igazság”-ot, s igazi lelki gyötrelmeket okozott,
                  hogy mi ellenük harcolunk. Ez a naiv hit sokáig azt sem láttatta meg velünk, hogy
                  “a népek szabadságáért küzdő” francia kormány milyen embertelen szenvedéseknek
                  tesz ki bennünket, akik a nagy felfordulásnak igazán a legártatlanabb áldozatai
                  voltunk.</p>
               <p>A francia militarizmus szemünk előtt bontakozott ki. Láttuk és éreztük magunkon,
                  hogy mit mondanak kifelé, s mit tesznek befelé. Lelki szenvedéseknek és
                  tanulságoknak nagy iskolája volt a fogság. Perigueux-ben azonban anélkül, hogy
                  tudtuk volna, csak a kezdet kezdetén álltunk. Hacsak meg is sejtjük, hogy öt évig
                  maradunk így, megőrülünk, vagy öngyilkosok leszünk. Egyelőre minden gondunkat az
                  foglalta le, hogy hírt tudjunk adni hazulra, valahonnan, valamelyik semleges
                  állam osztrák-magyar követségétől gyorssegélyt kapjunk, s valahogy el tudjuk ütni
                  az időt reggeltől estig, ami a fogság kezdetén kitölthetetlen hosszúnak
                  látszott.</p>
               <p> A francia hatóságok százötvenünket bezsúfoltak két üres raktárhelyiségbe, a
                  padlóra szalmát szórtak, az udvaron felállítottak nagy üsttel egy kemencét,
                  melléje beosztották a szakácsnőt, a helyiség utcára nyíló kerítését és ajtaját
                  elállatták őrséggel, azután ránk csukták az ajtót, s azt mondták: qu’ ils se
                  débrouillent!... Megint kényelmes közszólam, ami annyit jelent: igazodjanak el
                  egymás között!...</p>
               <p>Mi természetesen először nagy zavarban és összevisszaságban éltünk. Mintha csak
                  felnőtt korunkban születtünk volna a világra, s meghagyják, hogy no most éljünk.
                  Éltünk volna szívesen, de nehezen találtuk meg a nyelet, amelynél fogva ezt az
                  életet kézbe lehetett ragadni.</p>
               <p>Mindenekelőtt az evés, mosakodás és egyéb fizikai szükségletek körül uralkodott a
                  legnagyobb fejetlenség. Az első ember, aki új életünkben rendet tudott
                  teremteni, nagy tekintélyre tett szert. Őszülő, császárszakállas, kedvesen
                  kékszemű porosz munkás vette kezébe a kezdeményezést, aki a polgári életben szűcs
                  volt, de valószínűleg hosszabb ideig katonáskodott is, mert a tömegélet
                  szükségletei és kormányzása iránt nagy érzékkel rendelkezett.</p>
               <p>A porosz mindenekelőtt pléhvödröket és merőkanalakat szerzett az
                  adminisztrációtól. Csoportokba osztotta az embereket, s minden csoport mellé
                  kiszolgálókat rendelt. Ezek a kiszolgálók hozták a csoportokhoz az ételt, ami
                  ebédkor marhahúsból és levesből, este pedig főzelékből állott. A táplálkozás ellen
                  perigueux-i korszakunkban kifogást nem emelhettünk. A kenyér is ízlett és kaptunk
                  bőségesen. De meg is kell jegyeznem, hogy Dél-Franciaországban az élelmiszerek még
                  a háború elején is alig kerültek valamibe, és minden bőségesen volt. Emlékszem,
                  hogy a pénzzel rendelkező kiváltságosok egy liter borért negyven-ötven centimeot
                  fizettek és tíz centime-ért annyi körtét vagy almát lehetett kapni, hogy egy ember
                  meg sem bírta enni. Az őrizetünkkel megbízott katonák két-három tál ételt is
                  kaptak. Hozzánk képest úgy éltek, mint kiskirályok. Egyszer egyik lesült arcú, jó
                  kedélyű, szépszál ember, mikor ebéd után az üres tányérral a padlás felé látott
                  távozni, megsajnált, és ebédjéből egy fogást üres tányéromba döntött. Soha még
                  ilyen jóízű dolgot nem ettem. Olyan volt, mint nálunk a húsos laska, s akkora
                  adag, hogy Némethet és Soltészt is megkínálhattam belőle.</p>
               <p>Az étkezésekben tehát a császárszakállas porosz rendet teremtett. A városból
                  behoztak két hosszú asztalt, amelynél többen elfértek, de a legnagyobb rész az
                  udvaron heverő pléh- és vasdarabokból maga alkotott magának széket és asztalfélét.
                  Kaptunk tányért, kanalat és poharat. Étkezések után pedig csoportonként kellett az
                  edényeket felmosogatni. Legkellemetlenebb munkák közé tartozott az
                  ételmaradványokkal teli nagy üstnek a kimosása, amitől egészen fekete lett az
                  ember. Ezt a munkát, amit franciául corvée<hi xml:id="ftnref38">[38]</hi>-nek
                  hívnak, kezdetben mindenkinek vállalnia kellett, később azonban elnézték, ha
                  valaki pénzért más internált társát állítja be. Amint a fogság későbbi idején
                  hallottam, a bordeaux-i kaszárnyában, az ott ideiglenesen internált F. gróf
                  osztrák-magyar miniszterrel a katonák szándékosan a legpiszkosabb munkákat
                  végeztették. “Où est le ministre?”<hi xml:id="ftnref39">[39]</hi> - kérdezték
                  nevetve, seprűt nyomtak kezébe, és azután vitték a mellékhelyiségbe, hogy
                  kitisztítsa.</p>
               <p>A császárszakállas porosz az internáltak között nagy tekintélyre tett szert, és
                  ezért elnevezték colonelnek. A “colonel” a szakácsné révén az adminisztrátor
                  közelébe is tudott férkőzni. Az étkezésekhez szükséges anyagot lassanként mindig ő
                  vette át, mert vele lehetett okosan beszélni, míg az öreg szakácsné analfabéta
                  volt. Ebből a helyzetből az következett, hogy az adminisztrátor inkább szeretett
                  érintkezni a colonellel, és a francia szakácsnét a Dépôt Laësben lassanként rossz
                  szemmel kezdte nézni. A colonel megmagyarázta az adminisztrátornak, hogy kidobott
                  pénz ennek a törpe, házsártos vén banyának fizetést adni és amellett engedni, hogy
                  annyit lopjon, amennyit akar. A colonel ajánlt két elzászi pincért, akik a főzésre
                  ingyen vállalkoznak, azonkívül mindent bizonyára jobban és olcsóbban állítanak
                  elő, mint a szakácsné. Az adminisztrátor hajlott az okos szóra, és egy szép napon
                  kiadta a parancsot, hogy a szakácsné többet ne járjon be a Dépôt Laësbe. A parancs
                  végrehajtása nem ment olyan egyszerűen, a heves vérmérsékletű vénasszony
                  erőszakkal befurakodott az udvarra, s alapos patáliát rendezett, amikor a
                  szuronyos katonák ki akarták hurcolni onnan. Még az internáltaktól is segítséget
                  kért. Mindenki nevetett rajta, mert nem szerették, minthogy egy alkalommal, mikor
                  valaki a főztje ellen panaszkodni mert, mérgesen kiáltott rá:</p>
               <p>- Az ilyen piszkos boche örüljön, hogy nem törik össze a fejét, ahelyett hogy
                  panaszkodjék...</p>
               <p>Ezúttal azonban neki törték össze a fejét. Szitkozódott, káromkodott eleget még az
                  utcán is, ahová a katonáknak végre sikerült kivonszolni.</p>
               <p>- Rákerül még a sor a nagyobb tolvajokra is! - kiáltotta félreérthetetlen
                  célzással az adminisztrátorra. És mikor köréje gyűlt az utca népe, élénk
                  kézmozdulatokkal magyarázta el, hogy mi történt, s annak a meggyőződésének adott
                  kifejezést, hogy az adminisztrátort a boche-ok megfizették...</p>
               <p>A szakácsné eltávolítása a colonel népszerűségét még jobban növelte. Ebben a
                  népszerűségben osztozkodtak vele néhányan társai közül, akiket maga választott
                  ki, hogy az étel szétosztásában segítségére legyenek. Ezek között első helyen
                  volt egy vörös bajuszú, pápaszemes, púpos emberke, aki polgári életben szintén a
                  szűcsmesterséget űzte. Népszerűségét azzal szerezte meg, hogy egyszer egy nála
                  jóval erősebb tiroli munkást a kanalával úgy elvert, hogy az védelemért az őrt
                  álló katonákhoz szaladt. A tiroli mindig panaszkodott, hogy a púpos neki adja a
                  legrosszabb falatokat, mert ő szűkös anyagi viszonyai miatt nem tudja “pénzelni”.
                  Az elkeseredett tiroli egyik nap ilyen csontos húsdarabot a púpos fejéhez is
                  vágott. A jókora falatban valóban sok csont lehetett, mert a vörös törpe homlokán
                  alaposan koppant. De ez sem volt rest, s kanalával támadt a tirolira, míg a végén
                  teljes győzelmet aratott rajta. A púpos ekkor kapta a “capitaine” nevet. Egyébként
                  jó humora volt, és nyomoréksága ellenére is mindig tréfálkozott.</p>
               <p>A másik népszerű kiszolgáló a “capitaine” legjobb barátja volt. Ottónak hívták. Ez
                  az ikszlábú, nyúlfejű, hosszú bajuszú ember ezermestere volt a tréfának és a
                  vidám kötekedésnek. Azt mondják, békében valamely kisebb szálloda portási
                  tisztségét töltötte be. Mindenesetre félszeg alakja és gyér nyelvtudása miatt
                  arra lehetett következtetni, hogy ez a hotel nem tartozott a legelőkelőbbek közé.
                  Este, amikor a padláson már mindenki a szalmán feküdt, humoros cselédtörténeteket
                  adott elő, vagy a falusi élet és semmittevés gyönyöreit festegette. Nem volt békés
                  háziállat, amelynek hangját kitűnően ne tudta volna utánozni. Rendesen a
                  pirkadattal kezdte. A madarak álomból kibontakozó, lusta, szaggatott csicsergését
                  természethűen adta vissza. Azután megmozdul a majorság, apró csirkék csipognak,
                  az öreg kakas diadalmas rekedtséggel kukorékol, az istállóból tehénbőgés
                  hallatszik, az ólban az üres edényeken csörömpölve húzza végig orrát a disznó, és
                  elkeseredetten röfög.</p>
               <p>Nagy élvezettel hallgattuk Ottót. Oly ragyogó, napfényes tisztasággal támadt fel
                  behunyt szemünk előtt a falu, s a közös hálószoba fülledt levegőjében az istállók
                  jó meleg szagát és a kerti virágok fűszeres illatát valósággal éreztük
                  terjengeni.</p>
               <p>A fölébredt állatok után Ottó bevezetett bennünket a falusi szobába is, ahol az
                  öreg pár, a felnőtt fiúk és lányok vagy a kisgyermekek keltek fel. Utánozta
                  mindegyiknek álomból ébredő nyöszörgését, morgását, első szavát, vagy kiáltását.
                  Azután kivitt a mezőre, útközben libacsoportot riasztottunk fel. Szárnycsapkodva,
                  ijedt gágogással repültek fel a kövér szárnyasok, hogy majd mindjárt
                  leereszkedjenek, és szaggatott, méltatlankodó tereferével beszéljék meg a dolgot,
                  amíg egymást taszigálva az útszéli nádas vizébe igyekeznek. Ottó mindezeket az
                  eseményeket csupa hanggal állította elő. Torka olyan volt, mint a bűvész
                  cilindere. Egész állatseregletet tudott kihúzni belőle, s ha megakadt, zengő
                  vaslemezekkel, falécekkel, üvegdarabokkal segített magán, amelyeket a modern
                  zenének ez a népi úttörője csodálatos leleményességgel alkalmazott
                  előadásaiban.</p>
               <p>Néha még éjfélkor is hangos nevetés töltötte meg a Dépôt Laës padlását, amely ezek
                  miatt a szórakozások miatt a kényelmesebb helyzetben lévő lenti lakók szemében az
                  irigylés tárgya lett. A falusi este ábrázolását rendszerint a macskaszerelem
                  bemutatása zárta be. Egyszer megtörtént, hogy a padlásablaknál, Ottó szerelmes
                  hívására, hódításra kész, igazi macska jelent meg, amelynek zöldes parázsfényben
                  izzó szeme epekedő kéjjel fúrt két kis világító kört a padlás vaksötét szövetén.
                  Ottónak ez volt legnagyobb, de egyszersmind utolsó sikere is.</p>
               <p>Másnap ugyanis olyan valami történt vele, ami hosszú időre elvette kedvét a
                  tréfálkozástól. A vörös pincér, aki megkedvelte őt, kijárta az adminisztrátornál,
                  hogy egy délutánra, segédkezés címén, Ottó is kapjon engedélyt a városba menésre.
                  Éppen vasárnap volt. Ottó már kora reggel hosszú, fényes ferencjózsef-kabátot,
                  vakító fehér mellényt, fekete keménykalapot vett fel, s így sétált a piszkos
                  udvaron fel s alá, mindenkinek megjátszott előkelőséggel köszönve. Délután érte
                  jött a fuvaros és a vörös pincér. Ottó ragyogó jókedvvel távozott. Este azután
                  bekötött fejjel, egy kicsit még mindig becsípve érkezett haza. Ez eset óta egészen
                  félrevonulva, szinte hangtalanul élt. Egyszerű, becsületes lelkében, amely tele
                  volt a természet és a falusi élet vidám hangjaival, valami nagy változás történt,
                  amelyről teljes vallomást soha senkinek sem tett. Később, mikor sebe meggyógyult,
                  ha faggatták, csak annyit mondott: “Én becsületes német hazafi vagyok, de azért
                  nem tudnék egy más nemzetiségűre haragudni, mert ő a maga nemzetéhez húz!...”
                  Nagy, bús ívű mozdulatot írt le karja, amikor ezeket mondta, s kezével felnyúlt
                  homlokához, mintha a kötés még mindig ott lenne, és le akarna csúszni róla...</p>
               <p>A colonel és segítőtársai nemcsak az étkezések rendjét biztosították, hanem
                  általában igyekeztek a legkezdetlegesebb egészségügyi szempontoknak is érvényt
                  szerezni, amennyire azt a piszkos és e célra fel nem szerelt raktárhelyiségek és a
                  velünk együvé zárt csavargók vagy züllött munkakerülők lehetővé tették. Nagy
                  küzdelembe került például megakadályozni, hogy egyesek, ha már rászánták magukat
                  szennyesük mosására, ne azokban a pléhvödrökben végezzék el, amelyekben az ebédet
                  szolgálták fel. Másokat valósággal kényszeríteni kellett, hogy legalább hetenként
                  egyszer levegyék magukról a felső ruhát, fehérneműt, és a kútnál
                  megmosakodjanak.</p>
               <p>Mikor ezek az alapkérdések, úgy-ahogy, már rendezve voltak, valamiképpen napi
                  életünk folyása is kezdett kialakulni. Az első napokban nem találtuk helyünket,
                  izgatottan jártunk az alsó helyiségből fel a padlásra, a padlásról le az udvarra.
                  Lehetetlennek tartottuk, hogy csak huszonnégy óráig is ebben a helyzetben
                  maradjunk, s minden pillanatban vártuk, hogy valamely akár jó, akár végzetes
                  fordulat áll be életünkben. Az első hét végén azután kezdtünk ki ide, ki oda
                  letelepedni. Előkerültek könyvek, régi újságok, mert napilapot nem volt szabad
                  olvasni. Nekem Regniernek újság formájában megjelent Les vacances d’un jeune homme
                     sage<hi xml:id="ftnref40">[40]</hi> c. nagyon friss és kedves regénye került
                  kezembe. Ezt mindjárt el is kezdtem fordítani, úgy, hogy gömbölyű kőre ültem, s a
                  papirost egy asztalnak szolgáló vaslemezre helyeztem. Ez a munka pár heti
                  elfoglaltságot adott... Mások kártyát kerítettek elő. A második hét első napján
                  már készült sakkjáték is, melynek figuráit kenyérből gyúrta egy lengyel
                  szobrász.</p>
               <p>Mindenki igyekezett magának valahol aránylag csendes zugot biztosítani, mert a
                  rettenetes zsúfoltság a magányt vagy a félrevonulást lehetetlenné tette.</p>
               <p>Estefelé az udvarnak abban a bemélyedésében, ahol a kemence állott, megelevenedett
                  az élet. A colonel hosszú asztalt szerzett, és kivívta magának és a két szakácsnak
                  a jogot, hogy két sou-ért grogot és egy sou-ért darab kenyeret áruljanak. A
                  vendégek asztal mellett, padon foglalhattak helyet. A grogon kívül a kényelemnek
                  és jólétnek érzését is meg lehetett vásárolni ezért a kis összegért. Nekem akkor
                  még mindig nem volt pénzem, és így a kiváltságosok rendjét némi sóvárgással
                  néztem. Egyszer, mikor először voltam Párizsban, valaki némi nagyzolással a Café
                  de la Paix-re mutatott, s azt mondta, hogy ott csak milliomosok ülhetnek, mert egy
                  fogyasztás is többe kerül, mint amiből magunkfajta ember egy hónapig él. A
                  grogozókat most ugyanazzal a tisztelettel teljes irigységgel néztem, mint egykor
                  a Café de la Paix vendégeit.</p>
               <p> “Zum Mittagessen!”<hi xml:id="ftnref41">[41]</hi> - tölti be az ebédre való hívás
                  a raktár helyiségeit és az udvart. A colonel fakanállal többször a rozsdás
                  pléhlemezre vág. Ez a gong. A kiszolgálók kanalat, vödröt magasra tartva fúrják át
                  magukat a tömegen az üst felé, amelynek remegő födele alól pára és kellemes
                  ételszag száll fel.</p>
               <p>Képzeletemet szinte erőszakosan kell elszakítanom a kedves világtól, amelyet
                  Regnier kisregényében megrajzol. Amióta a nyomorultak közé kerültem, sokszor
                  megfigyeltem magamon, hogy álmomban vagy merengéseimben szinte futva kószál el
                  öntudatom elől képzeletem, és valósággal erőszakkal kell visszahoznom öntudatom
                  keretébe, mint kalickába a kieresztett kanári madarat...</p>
               <p>Az asztalom a hosszúkás udvarnak hátsó részében van, s a műhely falának
                  támaszkodik. Kiszolgálónk, a púpos capitaine, vaslemezekből tákolta össze. Székül
                  hordók és egymásra rakott kövek szolgálnak. A rend egyébként nagy nálunk. Mindenki
                  az egy héttel ezelőtt számára kijelölt helyen ül, és egymás köveit és
                  hordóroncsait nagy tiszteletben tartjuk.</p>
               <p>Helyemmel nem nagyon vagyok megelégedve. Egyik szomszédom ferencjózsef-szakállas
                  kövér, tiroli építőmunkás, aki vastag téli ruháját, zöld posztómellényét, amelyen
                  ezüst óraláncáról vaddisznófogak csüngnek le, mióta együtt voltunk, még nem
                  vetette le. Mindennek, amit magán hordott, rókára emlékeztető bűze volt, s
                  amellett nem tudott leszokni arról, hogy ebéd közben nagyokat ne köhögjön vagy
                  prüsszentsen, anélkül, hogy elfordulna, vagy szája elé zsebkendőt tartana.
                  Ismeretségünk elején többször megesett, hogy a tiroli bűzoszlop éppen akkor
                  tüsszentett be a levesembe, amikor a legnagyobb étvággyal enni készültem. Orrának
                  ilyen végzetes megtisztulása nálam egy napi éhezést idézett elő, mert amit estére
                  adtak, azt nem lehetett megenni, viszont pénzem nem volt, hogy külön kenyeret vagy
                  gyümölcsöt vásároljak. Vigyáztam is állandóan levesemre, és amíg ettem, bal
                  karommal sáncoltam el magamat a zöldmellényes tirolitól. Másik szomszédom az a
                  bánatos szemű tiroli olasz volt, akit a capitaine kanalával úgy elagyabugyált.
                  Sajnos, jó illatúnak ez az ember sem volt mondható, s így elképzelhetően nagy
                  küzdelmet kellett folytatnom orromnak olyan elhelyezésével, hogy a kétfelől érkező
                  illatár mindegyikét sikeresen el tudjam kerülni.</p>
               <p>Körülbelül szemben velem kellemes arcú, fiatal porosz pincér ült. Jó ruhákat
                  hordott, állandóan tisztálkodott. Hamarosan megtudtam tőle, hogy jegyese francia
                  lány. A csinos arcú, pirospozsgás fiatalemberben heves harc dúlt hazafiassága és
                  szerelme között. Végül is szerelme győzött, még Perigueux-ben elszegődött a
                  francia idegenlégióba. Később azt a hírt kaptuk róla, hogy mindjárt az első
                  hónapban lelőtték.</p>
               <p>A franciabarát, vagy amint már akkor hívni szoktuk, a “francophile” pincérrel
                  együtt még két-három csendesebb német ült asztalunknál. Azok is franciabarátok
                  voltak. Az egyik húsz-huszonkét év körüli fiatalember, aki Párizsban valamely
                  üzletben dolgozott, németül alig beszélt pár szót. Szülei azonban német
                  állampolgárok voltak. Őket valamely más városban internálták, mert Párizsban nem
                  laktak együtt, és így deportálásuk nem egyszerre történt. Volt még köztük két
                  szőke, jellegzetesen német arcú ikertestvér, akik szintén csupán papiroson voltak
                  németek, mert egyébként csak franciául beszéltek, mégpedig hamisítatlan párizsi
                  argot-val. Később ezek is francia katonák lettek.</p>
               <p>De mindegyik asztaltársam között a legérdekesebb és legfontosabb egyéniség
                  Monsieur Jacques volt, egy vörös hajú, szeplős arcú bukovinai lócsiszár,
                  valószínűleg román anyanyelvű zsidó. Azért mondom, hogy valószínűleg, mert mi
                  csak franciául hallottuk beszélni. Elég jó kiejtése volt, de igazán nem
                  mondhatnám, hogy klasszikus francia társalgás folyt volna le étkezések alatt közte
                  és udvaroncainak elég nagy tábora között, akik Monsieur Jacques kedvéért szintén
                  franciául beszéltek.</p>
               <p>A bukovinai lócsiszár sajátságosan elhízott ember volt. Leginkább orsóhoz lehetett
                  hasonlítani. A feje fent egészen kicsi és keskeny volt, viszont szeplős, petyhüdt
                  orcái kezdtek dagadni, vörösen izzó, ráncoktól barázdázott nyaka már valósággal
                  kipukkadt, míg azután vállán és főleg hasán méretei ijesztő arányokat vettek fel,
                  hogy majd a combokon fokozatosan lecsökkenjenek egészen a vékony lábszárakig s a
                  kicsiny lábfejekig, amelyeknek teherhordó képessége igazán csodaszámba ment.
                  Étkezések alatt szuszogott, lihegett, krákogott, a közös ételt fitymálta,
                  mindennap bort ivott, feketézett, halom gyümölcsöt fogyasztott el, azután hosszú
                  bőrszivart vett elő, s miután végigropogtatta, nagy kéjjel rágyújtott. Az első
                  mosoly mindig ilyenkor jelent meg ajkán.</p>
               <p>Mondanom sem kell, hogy Monsieur Jacques nagyon gazdag volt. Azok az emberek, akik
                  vele együtt étkeztek, s törték a francia nyelvet, állandó napi fizetést kaptak
                  tőle, és ezért különböző szolgálatokat kellett teljesíteniük. Az egyik végezte
                  helyette a ráeső napi munkát. A másik személyi kiszolgálója volt, amennyiben
                  cipőjét, ruháját tisztította, lavórban vizet küzdött ki számára, s reggelenként ő
                  mosta, csutakolta, mint valami kövérre hízott óriási mecklenburgi lovat. A
                  harmadik mosott rá. A negyedik borotválta. Az ötödik és hatodik mások alól szalmát
                  lopott számára. De volt még körülötte más is. Itt pillantottam meg először egy
                  osztrák bankfiút, akit úgy látszik, pillanatnyi pénztelensége arra vitt, hogy
                  Monsieur Jacques udvarába álljon. Öt évig voltam bezárva ezzel a bankfiúval, és
                  mindig kémlelve nézett rám, vajon társadalmi süllyedésének e legalacsonyabb fokán
                  észrevettem-e? Sohasem árultam el, hogy emlékszem életének erre a szakára. Miért
                  is? Bizony magam is méla vágyakozással néztem, amikor M. Jacques ebéd után
                  kávéval kínálta meg udvarát, s ha jókedve volt, néha két sou-s szivart dugott
                  szájukba. Ha életrevalóság lett volna bennem, én is szívesen elszegődtem volna,
                  mondjuk felolvasónak vagy levelezőnek hozzá, hogy kávét és szivart kapjak. De M.
                  Jacquesnak erre valószínűleg nem volt szüksége, s különben is alkalmam sem
                  lehetett hosszú ideig erre, mert M. Jacques életében éppen perigueux-i
                  tartózkodásának tizenharmadik napján nagy változás állott be, ami nem is pénzének,
                  hanem igazán kivételesen ravasz és agyafúrt észjárásának volt köszönhető.</p>
               <p>Az eset a szalmalopásokból indult ki. M. Jacques a padláson aludt, s két
                  munkatársának állandó megbízást adott, hogy nappal, amikor nem figyelnek rájuk, a
                  többiektől lopjanak szalmát, s az ő fekvőhelyére gyűjtsék. Így történt azután,
                  hogy amíg alattunk porladt, gyérült a szalma, úgyhogy sok helyen már a padló is
                  kiütközött alóla, addig a vörös bukovinainak mind magasabbra nőtt fekhelye.
                  Növekvő társadalmi rangját jelezte mintegy ez a szalmapiedesztál, amely
                  méreteivel végül is alvó társai között olyan elégedetlenséget szült, hogy
                  fellázadtak ellene, s Ottó vezetése alatt széthányták a felduzzasztott
                  fekvőhelyet, M. Jacques-ra pedig pokrócot terítettek, s alatta jól elverték.</p>
               <p>Másnap az egész Dépôt Laës tárgyalta az esetet, és mindenki megelégedéssel vette
                  tudomásul, hogy M. Jacques pórul járt. A ravasz lócsiszár láthatólag fel sem vette
                  az esetet. Ebéd alatt kedélyesen beszélgetett udvarával, majd dupla feketét
                  hozatott mindenkinek, és munkatársaira kivétel nélkül szivart erőszakolt rá. Kövér
                  szemhéjai mögé rejtőző apró szemével nyugtalanul mindig csak abba az irányba
                  nézett, ahol a kiszolgálást végző Ottó tartózkodott. Látszott, hogy valamit forral
                  magában.</p>
               <p>Alkonyat felé aztán kiderült, hogy M. Jacques mit eszelt ki. Hat órakor, éppúgy,
                  mint reggel tízkor, a biciklisapkás adminisztrátor mindennap átsietett az udvaron
                  a raktárhelyiségbe. M. Jacques úgy intézte, hogy ebben az időben összeakadjon
                  Ottóval. Felelősségre vonta az esti jelenetért. Ottó nem hagyta magát, élénk
                  szóváltás támadt köztük, mások is köréjük gyűltek, és a szót nemsokára a borotvált
                  képű, térdnadrágos porosz vette át, akit Bismarcknak csúfoltak, mert állandóan
                  nemzetközi politikai szempontból tárgyalta és vitatta a háborút és annak
                  következményeit. Bismarck a maga nyers berlini dialektusával különösen azért
                  szidta a bukovinait, mert ez nem akart németül beszélni. A bukovinai veszedelmes
                  helyzetében sem állt el a francia beszédtől, s mikor minduntalan kikémlelő bal
                  szemével észrevette, hogy az adminisztrátor bejött a dépôt-ba, és feléjük
                  közeledik, egyszerre csak színlelt haraggal, pirosra gyulladt arccal kiáltani
                  kezdett:</p>
               <p>- Vous m’insultez, parceque je suis francophile. Eh bien oui, je suis francophile.
                  Oui, je suis francophile!</p>
               <p>- Tu es un salopris, un sale joupin<hi xml:id="ftnref42">[42]</hi> - vágta vissza
                  neki Bismarck, és szavának hangsúlyát M. Jacques kövér arcára mért hatalmas
                  pofonnal növelte.</p>
               <p>Erre természetesen csoportosulás támadt, a vörösre többen ráugrottak, s az
                  adminisztrátor igazán idejében érkezett, hogy támadói kezéből kimentse M.
                  Jacques-t, akit azért bántalmaztak, mert nyíltan meg merte mondani, hogy -
                  franciabarát...</p>
               <p>M. Jacques másnap már a városban lakhatott. Asztalunknál vége volt a kávé- és
                  szivarszüretnek, ami munkatársainak nagy fájdalmat okozott. Én azonban örültem
                  M. Jacques megüresedett helyének, mert így prüszkölő szomszédomtól
                  megmenekülhettem. Természetesen kellő szerénységgel és minden feltűnés nélkül
                  foglaltam el a pénzes lócsiszár helyét, hogy asztaltársaim meg ne botránkozzanak
                  bátorságomon, amellyel koldus létemre a nagy mecénás örökébe mertem ülni.</p>
               <p> Augusztus hó végén jártunk. Helyzetünkben még mindig nem következett be semmi
                  változás. Alattunk a szalma teljesen elporladt, újat nem hoztak helyébe. Padokról,
                  asztalokról nem gondoskodtak. Lehetetlen volt, hogy sokáig tartson így. Valami
                  változásnak kellett történnie, de nem tudtuk, milyen irányban?</p>
               <p>A háború eseményeinek a franciákra nézve baljóslatú fordulatait a Dépôt Laës
                  tetőzetén mind sűrűbben megkoppanó kődobások, az esti tüntető felvonulások, a
                  mindjobban elszaporodó sebesülteknek szitkozódásai jelezték. Hírek szivárogtak be
                  arról, hogy Perigueux-be francia polgári menekültek is érkeztek. Újságot csak
                  nagyon ritkán és akkor is lopva, lázas sietséggel olvashattunk. Brüsszel, Namour
                  eleséséről tudtunk, sőt éreztük hatását annak a nagy levertségnek is, amely a
                  Charleroi-i csatát követő fejvesztett francia visszavonulás nyomán támadt. Az,
                  hogy a németek csak néhány kilométerre vannak Párizstól, hogy Párizs
                  veszélyeztetve van, valahogy a levegőn át jutott el hozzánk. Senki sem mondta, de
                  mindenki és minden éreztette. Mindennap arra vártunk, hogy sorsunkban fordulat áll
                  be.</p>
               <p>Ilyen hangulatban nagy izgalmat keltett, hogy a commisaire megjelent a dépôt-ban,
                  s mindnyájunkat összetereltek, mert arról volt szó, hogy fontos közléseket
                  tesz.</p>
               <p>A rendőrfőnököt az első nap óta nem láttam. Most nem frakkzsakett, hanem kék,
                  rövid kabátos ruha volt rajta. Gyér, ősz hajjal fedett koponyáján óriási
                  zsebkendővel szárította a verejtéket. Orra és arcbőre az alkoholikus piros és lila
                  színek minden változatát mutatta. Az alsó helyiséghez vezető két lépcsőfokra állt,
                  mint valami emelvényre, s az előtte felállított internáltak előtt halálos csendben
                  a következőket mondta:</p>
               <p>- Magam olvastam a leveleket, amiket írnak, mert tudok én németül is. Megvallom,
                  hogy néha könnybe lábadt szemem olvasás közben. De ma találtam két német levelet,
                  amelyben arról panaszkodnak e levelek írói, hogy magukat itt éheztetik, hogy
                  magukkal itt kegyetlen brutalitással bánnak. Hát ez felháborító! Csak arra kérem a
                  jó istent, hogy “kisfiaink”-nak is olyan jó dolguk legyen ott lent - színészi
                  mozdulat kelet felé -, mint itt maguknak. Ezért jól jegyezzék meg, ha ezentúl
                  ilyen panaszlevelet ír még valaki, egyszerűen bebörtönöztetem.</p>
               <p>Ennyit mondott a rendőrfőnök. Nem az a fontos, életünkre kiható közlés volt ugyan,
                  amit vártunk, de azért mégis hatást váltott ki belőlünk. Egyesek méltatlankodva
                  törtek ki:</p>
               <p>- Mondja meg a neveket! Majd elbánunk mi velük! Ami igazság, az igazság: itt éppen
                  nem éhezünk!...</p>
               <p>A rendőrfőnök széles, kifelé fordított tenyérrel tolja vissza a
                  felszólalásokat:</p>
               <p>- Most az egyszer elnéző leszek, de a jövőben mindenki vigyázzon magára.</p>
               <p>Távozása után izgatottan tárgyalunk a levélesetről. Csak “Bismarck” nem akar
                  beugorni, aki azóta valósággal búskomor lett, amióta a ravasz bukovinai
                  lókomisszár ugródeszkának használta szabadulásához, s ragyogó fogsorát széles
                  mosolyba fürösztve, jegyzi meg:</p>
               <p>- És még ti hisztek ennek a kópénak? Tegnap ugyanezt a beszédet tartotta a másik
                  dépôt-ban. Az egész csak trükk, hogy a panaszkodóknak kedvét szegje.</p>
               <p>Majd egynéhányunkat magához közel húzva, halk hangon közölte velünk:</p>
               <p>- Az előbb, mikor elment mellettem, hangosan kiabáltam: “Hast du schon wieder
                  gelügt, Schweinskerl?”<hi xml:id="ftnref43">[43]</hi> - és ő meg sem fordította
                  fejét: így tud ez németül!...</p>
               <p>Szájtátva hallgatjuk a leleplezőt. Ez a Bismarck civilkorában biztosan kém
                  volt!... Mert egy kémnek csak kell lenni köztünk, ha már mindnyájunkat mint
                  kémeket kezelnek!...</p>
               <p> Ez este én is a Dépôt Laës Café de la Paix-jének vendégei közé kerültem. A berni
                  osztrák-magyar követség küldött negyven frank segélyt. Németh Andor is ugyanezen
                  úton jutott pénzhez. Meghívtuk hát esti feketekávéra és borra magyar barátainkat.
                  Kétheti együtt-tartózkodásunk alatt mindnyájan közeli ismeretségbe kerültünk
                  egymással.</p>
               <p>Első látszatra talán mindannyi között a legérdekesebb volt a budapesti ügyvéd.
                  Borotvált képű, világosszőke, nagyon elegáns férfi. Párizsban a mozgósítás
                  napjaiban úgyszólván minden tíz percben leigazoltatták. A végén is jónak látta
                  otthon maradni internálása napjáig, mert az utcákon közlekedni amúgy sem tudott. A
                  pesti ügyvéd a Dépôt Laës félmeztelen, piszkos emberei között a legnagyobb gonddal
                  ügyelt arra, hogy kifogástalan tisztaságát és jólöltözöttségét megőrizze.
                  Valóságos élete szörnyű tudata elől szép ruhadarabjaiba, selyem fehérneműibe s a
                  régi illatba menekült. Reggeltől estig az udvaron sétált, és angol szavakat
                  tanult. Budapestről úgy indult ki, hogy Amerikába megy. Régi életének és idegeinek
                  tragikus összeomlása után az Óceánon túl új utakra akart lépni. Erről most egy
                  kicsit lemaradt. A késedelmet, úgy látszik, az angol nyelv tanulásával akarta
                  pótolni.</p>
               <p>Pestre egyébként Felső-Magyarországról került. Visszaemlékezéseiben,
                  elbeszéléseiben, amikkel esti társalgásainkon ő is részt vett, mindig
                  felső-magyarországi életéhez tért vissza. Az ottani világ furcsa, bogaras emberei,
                  nagyokat lumpoló, éjjelizenéző gavallérjai és szép lányai lassanként legjobb
                  ismerőseink lettek.</p>
               <p>Dudás Emil Párizsban Blériot tanítványa volt. A háború előtt alig töltött csak
                  néhány hónapot a francia fővárosban. Ő Bácskát képviselte, amelyről szintén sok
                  elbeszélnivalója lehetett annak, aki társadalmi életében részt vett. Dudás ezek
                  közé tartozott. Apja Zentán polgármester volt, anyja szerb családból származott.
                  Dudás neve már gimnazista korában a magyar lapokba került. Valamelyik társára
                  lőtt, vagy talán meg is ölte. Esküdtszéki tárgyaláson felmentették. A fogság
                  folyamán ifjúságának ez a sötét epizódja méreteiben megnőtt, s alakja mögé az
                  érdekességnek s a félelmetes titokzatosságnak fekete drapériáit vonta. A fogságba
                  egyébként elég sok pénzzel s hatalmas utazóládájában felhalmozott nagy ruha- és
                  fehérneműkészlettel került.</p>
               <p>Ő is jól öltözködött, bár korántsem annyi fényűzéssel, mint ügyvéd barátja. Dudás
                  inkább sportember benyomását kívánta kelteni. Velük együtt jött Fenyvesi mérnök,
                  aki leghosszabb ideje tartózkodott Párizsban. Szerény öltözködésű polgári ember
                  volt. Kemény inggallérját levetette Perigueux-ben, s emlékszem, éveken át sem
                  vette fel újra. Ha igen nagy alkalmakkor mégis rászánta magát, nem lehetett
                  ráismerni. Kis alakú, inkább tömzsi ember volt. Kopaszodó fejét oldalról felfésült
                  fekete hajával fedte. Kis angol bajuszt hordott, amelyet, ha gondolkodott vagy
                  tépelődött, mindig húzogatni szokott. A fogság elég alkalmat adott neki erre a
                  kézmozdulatra. Folyékonyan, fennakadás nélkül beszélt franciául. Nagyon szerette
                  ezt a kifejezést: “d’un point c’est tout”<hi xml:id="ftnref44">[44]</hi>. Ebből is
                  látszik, hogy kedvvel vitatkozott és szókincsébe sok párizsiasságot kevert. Mint
                  mérnök, a motorokban tett szert nagyobb járatosságra. A felfedező párizsi magyarok
                  fajtájához tartozott, amilyen Szilárd Ernő volt, aki Mme Curie<hi
                     xml:id="ftnref45">[45]</hi> mellett dolgozott, s később barcelonai egyetemi
                  tanár lett, vagy amilyennek készült Silbermann Jenő barátom is, aki most
                  Nagyváradon keserű cikkekbe temeti világboldogító terveit.</p>
               <p>Társaságunkat kiegészítette még két tanártársam. Soltész és Németh. Ma este
                  azonban vendégünk volt még két másik magyar is: Mihály, a bútorszállító és
                  Boromissza, az asztalosmester.</p>
               <p>Mihály, nemzetközi pályafutása ellenére is, még mindig hamisítatlan magyar maradt.
                  Ahogy a lenyelt pohár bor után megtörli levegőbe szúró bajuszát, már ez a mozdulat
                  is egyszerre köréje csalja az otthon hagyott alföldi világot. Alakja megtelik és
                  megércesedik a leszálló estében, s minden mozdulata szinte szimbolikus. Nem bírja
                  a fogságot, izmos karjait kinyújtva, szabadságért áhítoz. A nemzetközi élet, s
                  most a háború, ebbe az egészséges lélekbe is beledobta marcangoló, akaratrágó
                  kétségeit. Álljon be az idegenlégióba, vagy kísérelje meg Spanyolországba a
                  szökést?...</p>
               <p>Mihályban is harcra kél az ösztön az érzéseibe ivódott erkölccsel, és nyilvánvaló
                  előtte a lehetőség, hogy most sorsát kezébe vegye, és valamilyen vágányra
                  irányítsa, amelyen ki tudja, hová száguld majd... De mindez nem lelkileg, hanem
                  fizikailag kínozza, vagy inkább alkalmatlankodik neki, mint bolhacsípés.</p>
               <p>Mihály barna arca, sasorra alól kikunkorodó fekete bajusza, izmos, ruganyos alakja
                  mellett Boromissza testének fehér petyhüdtségével, lelógó szőke bajuszával,
                  ártatlan, gyermeki kék szemével nem is látszik magyarnak.</p>
               <p>Ezen az estén feloldódott a nyelve és elmondta, hogyan hálózta be az a francia
                  munkáslány, akitől már tizenegy törvénytelen gyermeke van. Természetesen, ő nem
                  tudta, hogy ez behálózás volt, minthogy jóformán semmiről sem tudott semmit.
                  Gyalult, fúrt-faragott, bútort, koporsót illesztgetett össze, közben szaporodtak
                  házinyulai (mert nagy nyúlszakértő is volt), és szaporodtak gyermekei. A fogságba
                  testén nagy nyitott sebekkel jött. Minden reggel piszkos rongyokba bugyolálta a
                  sebeket. Némi borzalommal néztem, mert tőlem nem messze aludt, és sebei vérbajos
                  eredetűeknek látszottak.</p>
               <p>Az idő gyorsan telt. Labes Fritz, a beteg Rudinak barátja, szintén bécsi pincér,
                  aki esténként citeráján régi, kedves bécsi dalokat játszott, s énekelt hozzá, már
                  befejezte kis hangversenyét. Az internáltak mind elvonultak aludni. Az udvar
                  félreeső zugában csak mi magyarok maradtunk, s a földre kuporodva, szótlanul
                  ültünk egymás mellett, vagy néha-néha suttogva váltottunk szót.</p>
               <p>Az égen ragyogó holdtányér lebeg. A házat, ahol társaink alszanak, az udvar egy
                  részét a hold kékesfehér fénnyel önti el. Nagy némaság mindenfelé, s ilyenkor az
                  elhalt szavak s a lehetőségek, a ránk váró jövő megvitatása után, az éj bársonyos,
                  illatos csendjében szembeáll velünk nyomorulttá lett sorsunk, mint valami
                  kísértet... Hová is jutottunk?...</p>
               <p>Sóhajtva, megrázkódva emelkedik fel a földről Mihály. Ingujja vakítóan fehérlik a
                  holdfényben. Utána mi is felállunk, fejlógatva indulunk a lépcső felé, amely a
                  padlásra vezet, ahol roppan a padló a sok ember testének súlyától, s elnehezül a
                  levegő gőzölgéseiktől.</p>
               <p>Az ajtó előtt pár lépésnyire francia katona áll. Válla felett a szuronyon
                  megcsillan a holdfény. Először habozva állunk meg előtte. Úgy látszik, az őrségre
                  akar kísérni. De azután jobban megnézve, észrevesszük, hogy fején kepije
                  félrebillent, s állása is, minden erőltetett egyenessége mellett, olyan apró
                  dülöngésekkel küzd, amiket az alkohol súlya helyez a testbe.</p>
               <p>A részeg őr, amikor elmegyünk mellette, egyszerre csak hirtelen kézmozdulattal
                  kabátjánál fogva megmarkolja aviatikus barátunkat, s fülébe kiált:</p>
               <p>- Fel kellene kötni a ti Vilmosotokat!...</p>
               <p>Ellöki őt magától, s kémlelően, huncutul ránéz, mint aki várja meglepő szavainak
                  hatását. Majd ismét magához rántja Dudást, mutatóujját felemeli, s most már csak
                  súgva folytatja:</p>
               <p>- ...és melléje köthetitek, nem bánom, a mi piszkos elnökünket is!...</p>
            <milestone n="2" unit="startSubChapter"/>
               <p rend="head">2</p>
               <p>Még Perigueux-be érkezésünk első napjaiban, hivatkozással arra a falragaszra,
                  amelyen a francia kormány megígérte, hogy a mozgósítás lezajlása után semleges
                  állam határára szállít, kérvényt nyújtottunk be Dordogne megye prefektusához, és
                  megsürgettük az ígéret beváltását. A kérvényre szeptember első napjainak egyikén
                  érkezett meg a válasz. A hatóságok nincsenek abban a helyzetben, hogy kérésünknek
                  eleget tegyenek.</p>
               <p>A visszautasító válasz hallatára nem éreztük, hogy az ég beborult felettünk.
                  Tudtuk, hogy szépszerével többé már ki nem adnak bennünket. Sorsunk közvetlenül
                  összekapcsolódott a harctéri eseményekkel, életünkben bármilyen fordulat is
                  következett volna be, onnan kellett elindulnia. Ebben a pillanatban, noha biztos
                  értesülések nélkül, csak azt éreztük, hogy a franciák részéről nőttön nő az
                  elszánás, a végső akarat-összeszedés feszültsége. Hallottuk, hogy alig alakult meg
                  Viviani elnöksége alatt, de Briand<hi xml:id="ftnref46">[46]</hi>, Delcassé,
                  Millerand és két szocialista miniszter bevonásával a nemzeti kormány, máris olyan
                  súlyos határozatot kellett hozni, hogy Párizsból Bordeaux-ba menekül. Úgy látszik,
                  hogy Párizst feladják, s a nemzeti ellenállásnak, jóval a főváros mögött, új
                  védővonalat állítanak fel. Akárhogy is lesz azonban, nyilvánvalóan megéreztük,
                  hogy döntő órákat élünk. Ezektől a döntő óráktól, s nem a dordogne-i prefektustól
                  függött sorsunk.</p>
               <p>Sokat foglalkoztatott bennünket X. Pius halála, s utódjának, XV. Benedeknek<hi
                     xml:id="ftnref47">[47]</hi> megválasztása. Az volt meggyőződésünk, hogy pápa
                  még sorsdöntőbb nem lépett Szent Péter örökébe. Valami nagy, kivédhetetlen
                  tiltakozást vártunk tőle. Talán, hogy oldott saruval elhagyja a Vatikánt,
                  zarándokok élén felkeresse a háborút viselő államfőket, s véres harcaik közepette
                  tiltakozva emelje fel a keresztet. A pápaság erkölcsi hatalmának kérdését ezzel a
                  feladattal elválaszthatatlanul összenőve láttuk.</p>
               <p>Mindezekről a kérdésekről mi magyarok inkább csak egymás között beszélhettünk.
                  Többi internált társaink között alig volt valaki, akivel értelmesebb szót
                  válthattunk volna. Az a német ügynök, aki az első napokban Bismarck nevet kapott,
                  mindjárt kezdettől fogva a legharciasabban képviselte a német álláspontot. Az első
                  időkben “a francia igazság” pszichózisa sok német, talán kissé már elfranciásodott
                  honfitársát hatalmába ejtette, míg viszont másokat a félelem tartott vissza attól,
                  hogy véleményt nyilvánítsanak.</p>
               <p>Általában, a Dépôt Laës lakói között még nem történt meg az a kiválasztódás, amely
                  a későbbi “interné civil” fogalmát létrehozta, akik rabokként kezelt civilfoglyok
                  voltak, s öt éven át a francia militarista szellemnek alkalmas anyagul szolgáltak
                  arra, hogy velük Németországgal szemben a megtorlási játéknak, a kegyetlen “jeu
                  de représaille”<hi xml:id="ftnref48">[48]</hi>-nak sakkhúzásait végezze el.</p>
               <p>Ebben az első, tele marokkal és sebtiben összefogott civilrakományban, amilyen a
                  mienk is volt, még jelentős elemet alkottak az elzásziak, volt köztünk sok félig
                  vagy egészen asszimilálódó német, voltak bizonytalan nemzetiségűek is. A
                  perigueux-i tartózkodás alatt, anélkül, hogy észrevettük volna, ezt az anyagot
                  megrostálták. Egyesek beléptek az idegenlégióba, mások munkára mentek, az
                  összeköttetéssel rendelkezők jobb internáló táborba kerültek. Megindult továbbá az
                  a folyamat is, amely az osztrák-magyar alattvalók közül a lengyeleket, cseheket,
                  horvátokat s később a románokat kezdte kiszűrni, hogy azután a különböző,
                  alakulásban levő önkéntes légiókba sorozza őket.</p>
               <p>Egyelőre mindnyájunknak, a magunk egészében, a nem éppen megtisztelő “indésirable”
                  (nem kívánatos elem) nevet adták. Hivatalos francia felfogás szerint olyan
                  szemetet alkottunk, amelyet a háború első, izgalmas heteiben az ország valamelyik
                  biztonságos helyére kellett vinni, s ott az állatszállító kocsikból kiönteni, hogy
                  az úgynevezett “quarantaine”<hi xml:id="ftnref49">[49]</hi> idő alatt a
                  használható anyagot kirostálják, s ami visszamaradt, azokat mint foglyokat,
                  valamely erődítményben elzárják. Ezt a kiválasztási folyamatot természetesen mi
                  még Perigueux-ben világosan nem láttuk, s ideiglenes helyzetünkben inkább arra
                  számítottunk, hogy a háborúnak a németekre nézve kedvező fordulata változtat majd
                  sorsunkon. A marne-i csatának napjai úgyszólván észrevétlenül múltak el fejünk
                  fölött. Perigueux népe, amely pedig déli természeténél fogva oly élénken
                  visszhangzott minden eseményt, a háború e döntő fordulatának nem szentelt
                  semmiféle tüntető felvonulást. Talán csak abból következtethettünk arra, hogy a
                  németek faltörőkosa nem mért végzetes csapást a franciákra, hogy a szerencsétlen
                  internáltaknak idegenlégióba való csábítgatása újra megkezdődött. Tovább kellett
                  tartani a háborúnak, ha érdemes volt újra toborozni. Legalábbis a franciák így
                  gondolkozhattak, mert mi viszont még nem tudtuk elhinni, hogy a háború két-három
                  hónapnál tovább nyúlna. Tudok eseteket, hogy többen csak azért szerződtek az
                  idegenlégióba, mert ez a szerződés a háború tartamára szólt, s meg voltak győződve
                  róla, hogy a háború addig sem tart, amíg kiképeztetésük befejeződik. A
                  szerencsétlenek tévedtek számításukban, noha igaz, hogy sokáig nem maradtak az
                  idegenlégióban, mert majd mindnyájan olyan helyekre kerültek, ahol hamarosan
                  elpusztultak.</p>
               <p>A németek között még két jobb megjelenésű emberről kell megemlékeznem Bismarckon
                  kívül. Az egyik hosszú, sovány, barna, körszakállas kereskedőember-féle volt, aki
                  általában senkihez sem szólt. Egész nap a padlásnak udvarra nyíló, kiugró kis
                  fedéllel védett ajtajában ült, és olvasott. Ez a hely volt padlásunk szeme és
                  tüdeje, itt kaptuk a fényt és a levegőt. Esténként, mielőtt elaludtunk volna,
                  mindig odanéztem, mint ahogy a gyermek anyjára néz. Az volt az érzésem, ha valaki
                  becsukta volna, megfulladnék.</p>
               <p>Nappal a padláson alig tartózkodott valaki. Az üdvösségnek ez a kapuja teljesen a
                  titokzatos, szakállas német úr birtokában volt, aki kirándulószéken olvasott. Egy
                  ízben franciául megszólított, s könyvet ajánlott olvasásra. Köszönettel fogadtam
                  kedvességét. Azután nekem is, Németh Andornak is kölcsönzött könyvet vagy titokban
                  behozott újságot. Egyszer Németh Andor egyik könyvét továbbadta Bismarcknak,
                  holott ismeretlen barátunk lelkünkre kötötte, hogy az általa kölcsönzött
                  olvasnivalókból senki másnak ne adjunk. Az öregúr emiatt nem tett szemrehányást,
                  csak többé nem kölcsönzött semmit, s ezzel a velünk való érintkezést is
                  beszüntette. Azóta megint nem társalgott senkivel, csak könyveivel.</p>
               <p>A másik jól öltözött német úr korántsem volt ilyen rokonszenves. Sűrű, fekete
                  szakállt hordott, s állandóan a jobbképű, fiatal német pincérekkel érintkezett.
                  Nagy németnek adta ki magát, de ez nem sokat számított, mert modorában volt valami
                  gyanús. Nem tudnám pontosan megmondani, hogy mi. Mint ahogy ruhán megérződik, ha
                  sokáig áll padláson, rajta is olyan valami érződött, mintha sokáig ült volna
                  börtönben.</p>
               <p>A többi német napszámosféle emberekből telt ki, vagy legalábbis úgy öltözködtek,
                  mint a napszámosok. A későbbi ismerkedés folyamán nem egyről kiderült, hogy
                  pincér, borbély vagy más, jobbfajta mesterséget folytató ember, de a fogság alatt
                  egészen rossz munkásruhát hordott, s jobb holmiját eltette a kimenekülés
                  idejére.</p>
               <p>Feltűnően sok tiroli építőmunkással kerültünk össze, ezek között néhány olasszal,
                  sőt akadtak köztük cigányfélék is, akik tiroli német tájnyelven beszéltek, nagyon
                  piszkosak és rossz szagúak voltak, s egész napjukat álluk alatt hegedűvel
                  töltötték el. Ütött-kopott hegedűjükön, amelyen inkább csak cincogni tudtak, még
                  most is malterfoltok fehérlettek, ami mutatta, hogy kint az életben inkább
                  építészeti, mint zeneszakban dolgoztak.</p>
               <p>A magyarokon kívül barátságosabban elbeszélgetni voltaképpen csak a lengyelekkel
                  tudtunk. A véletlen folytán dépôtunkba három lengyel művész került, de az ő
                  társaságukhoz tartozott még két másik, bizonytalan foglalkozású honfitársuk. A
                  lengyelek mindjárt az első napokban, akárcsak a magyarok, összeismerkedtek,
                  összebarátkoztak, s a vadszőlővel befuttatott műhely oldalán ugyanabból az
                  anyagból, ami az udvaron heverve másnak is rendelkezésére állott, kis nappali
                  otthont állítottak maguknak össze. A vaslemezeket igen ügyesen úgy rakták
                  egymásra, hogy a kilátást az internáltak járó-kelő, ezer apró dologgal
                  foglalatoskodó tömege felé elzárták. Ezzel mintegy nyomorult sorsukat is elzárták
                  szemük elől. A másik oldal felé azonban, ahol a szomszédos kerttől magas fal
                  választotta el a Dépôt Laëst, annál szabadabban lehetett látni. Itt volt a kút,
                  ahol napközben kevés internált tartózkodott, s ha jöttek, akkor is mostak, vagy
                  edényekbe friss, üdítő vizet eresztettek, amit jó volt nézni.</p>
               <p>A lengyelekkel sokszor ültem együtt. Beszélgettünk, vagy ők rajzolgattak, s
                  ezalatt én a kőkerítést néztem, vagy a kútból csorgó víz csobogását hallgattam. De
                  legfőbb szórakozásom mégsem ez volt. A fal felett balra látható volt a szomszédos
                  egyemeletes ház belső, kerti balkonjának kis sarka. Itt cserepes virágok között,
                  tarka szirmú, széles levelű felfutó növény védelme alatt délutánonként
                  nyolc-tízéves leánygyermek játszadozott. Hol babáit öltöztette, hol
                  képeskönyveiben lapozgatott, hol ollóval különböző alakokat vágott ki. A fekete
                  hajú, mosolygó szemű délfrancia leányka néhány nap múltán már fejbólintással
                  üdvözölt, olykor ránk mosolygott, s mindenképpen elárulta, hogy tudomást szerzett
                  rólunk, s ellentétben a város felnőttjeivel, nem akart gyűlölni és megvetni
                  bennünket, hanem sorsunk iránt részvétet érzett. </p>
               <p>Kis barátnőnknek azonban voltaképpen nem is az irántunk mutatott barátságossága
                  volt a fontos, hanem jelenléte. Ő s az a kis sarok, amelyben játszott, szemünkben
                  azt az egész világot képviselte, amelytől oly hirtelen elszakítottak, s amelyhez
                  lelkünk teljes vágyakozásával, képzeletünk minden színező erejével
                  visszasóvárogtunk. Jó volt tudni, hogyha messze is, túl az áthághatatlan falon,
                  vannak még sarkok, amelyekre a régi nap süt, s nem borított el mindent a háborúnak
                  piszkos, vértől dagadó árja.</p>
               <p>Biztosan ezért a falon túli képért, amelynél szebbet lakása díszéül a világ
                  leggazdagabb embere sem akaszthatott volna fel, igazán mindig különös öröm töltött
                  el, ha estefelé a lengyelekhez belátogattam. Kőből feltornyozott székeiken ott
                  találtam a három művészt s honfitársukat, egy kistermetű, vénasszonyarcú,
                  lezüllött embert, akinek korát éppen olyan nehezen lehetett volna megállapítani,
                  mint nemét. Az ötödik lengyel, akit Klobukovszkinak hívtak, állandóan szaladgált,
                  s már itt elkezdte vándorkereskedői pályafutását, melyből később tisztes
                  jövedelmet tudott biztosítani magának.</p>
               <p>A lengyel művészek között kétségtelenül Rucki volt legtehetségesebb.
                  Hátrasimított, hosszú szőke haja, arcának lágy vonalai, ártatlan, lelkes kék szeme
                  a Raffael-típusú festők közé sorozták. Csak a nagy olasz zseni nyugalma és
                  harmóniája hiányzott belőle. Kereső, gyötrődő, megterhelt életet élt azelőtt is.
                  Ennek nyoma vibrált ideges kézmozdulataiban, szavainak egymásra tolulásában és
                  nyugtalan tekintetében. Teljes ellentéte volt a másik festő, Returecki, aki egész
                  nap ült, rajzolgatott, vagy maga elé bámult, s közben nőttön-nőtt a haja,
                  gesztenyeszínű szakálla, annyira, hogy az ember azt hitte, egyszerre csak
                  szőrözete hozzánöveszti a földhöz. Arcéle határozottan egyiptomi volt. A három
                  művész között a legkevésbé kiforrott s a legfiatalabb is ő volt, de nagy szakálla
                  miatt apjuknak látszott. Stronszki, a harmadik lengyel művész, szobrászatot tanult
                  Párizsban. Rajta a művészi foglalkozás cseppet sem látszott meg. Rövidre nyírt
                  vörös haja, szemüvege, térdnadrágja inkább német kereskedelmi ügynöknek
                  minősítették. Zárkózottabb, szűkszavúbb volt, mint társai, pedig németül legjobban
                  beszélt köztük. Returecki csak lengyelül tudott s németül pár szót, de azokat
                  olyan lassan fűzte össze, hogy az eszmecsere órákig eltartott vele. Rucki minden
                  nyelven hibásan, de gyorsan beszélt. Még magyarul is tudott valamit, mert anyja
                  magyar családból származott.</p>
               <p>Lélektanilag talán a legérdekesebb volt köztük a kis degenerált lengyel.
                  Honfitársai szerint lovagi családból származott, s nagy vagyont vert el Párizsban.
                  Finom bőre volt és keskeny, úri keze. Arcát a sok ránc és fekete, összevissza
                  töredezett fogai elvénítették. Azelőtt morfinista lehetett, de a fogságban nem
                  panaszkodott, hogy szenvedélyéről le kellett mondania. Általában minden közömbösen
                  hagyta. A múlt nem érdekelte, mintha nem is emlékezett volna rá. Boldog volt, ha
                  kedveskedtek vele, ha adtak neki harapnivalót. Egész nap a földön ült, és
                  felismerhetetlenül piszkos pasziánsz-kártyalapokat rakosgatott egymás mellé.
                  Valamikor ugyanezt egy lengyel kastélyban tette. Ő azonban a két kártyát kirakó
                  emberi alak közé eső életútra sohasem gondolt... Rucki néha megsimogatta fejét, s
                  akkor ez a negyven évet már jócskán betöltött lovag hálás mosollyal nézett fel rá,
                  mint valami gyermek.</p>
               <p>A lengyelek elég nagy nyomorban éltek. Valami pénze csak Stronszkinak volt. Rucki
                  várt, Retureckinek pedig állami ösztöndíja másik felét kellett volna megkapnia. Az
                  anyagi bajokon kívül állandó nagy gondjuk volt, hogy német vagy francia oldalra
                  álljanak-e? Párizsban lengyel légiót szerveztek. Az orosz cár kiáltványának híre
                  Lengyelország függetlenségéről hozzájuk is eljutott. A három művész sokat
                  töprengett, mit tegyen? A lovag és az ügynök semmit sem törődött a
                  kérdéssel...</p>
               <p>Szeptember közepe táján, a késő délutáni órákban jól öltözött, gyászruhás
                  öregasszony tipegett át az udvaron, glaszékesztyűs kezében nagy csomaggal. Rucki
                  éppen a kőfal feletti virágos erkélyt vázolta élénk színfoltokban egy
                  papírdarabra. A hosszú szakállú Returecki a volt magyar huszárt rajzolta le, ki
                  tudja már hányadszor. A lovag pasziánszozott.</p>
               <p>Az előkelő öregasszony, akinek megjelenése nagy feltűnést keltett, természetesen
                  az udvaron felénk tartott, s lengyelül szólította meg a fiúkat. Lett erre nagy
                  öröm. Egy hordóra kabátot kabátra raknak, s úgy készítenek trónust a szelíd szemű
                  asszonynak, aki elhozta ide távolba lengyel háztartások úriasszonyainak szíves,
                  közvetlen vendéglátó szeretetét.</p>
               <p>A csomagból sok minden kikerül. Először bőséges uzsonna mára. Azután tartós,
                  hetekre szóló lekváros, mézes bödönök, hosszú szárazkolbász, fehér francia
                  vekni.</p>
               <p>Míg a lengyelek osztozkodnak s amíg a jó asszony fáradt, zenélő hangon elmondja,
                  hogyan került Lembergből francia férjével Perigueux-be, én beszívom magamba
                  mindazt a becézgető, simogató asszonyiságot, ami ezen az idegen nyelven és ezen az
                  idegen öreg hölgyön át, mint szokatlanul édes parfüm felém száll...</p>
               <p>Lengyelül nem értek, de sejtem körülbelül, miről van szó. A fiúk előhozzák
                  aggodalmaikat, mit csináljanak, lépjenek be a légióba? Az öregasszony gyöngéden,
                  kedvesen megnyugtatja őket. Még ráérnek dönteni. Ő majd küld értesítést. Szavára a
                  lengyel fiúk arcába visszatér az élet. Most látom valójában először arcukat,
                  mintha idáig álorcát hordtak volna. Vagy fel nem gyújtott lámpák lettek volna...
                  Az asszony szavára most égnek és világítanak.</p>
               <p>Szenvtelen csak a lovag marad. Szó nélkül majszolja az ízzel bekent kenyeret, s
                  tovább rakosgatja kártyáját... Most megrázó jelenet következik. A lengyel dáma
                  meghallja a fiúktól, hogy a lovagot hogy hívják. Az öregasszony arcát az izgalom
                  pírja önti el. Ezek a fiúk honfitársai, de a lovag, úgy látszik, még ennél is
                  több: a társaságából való volt.</p>
               <p>A dáma most szaporán, szinte magából kikelve beszél a lovaghoz, aki a földön ülve
                  marad, és csak szótlanul néz fel az öreg hölgyre... A szavak értelmét nem tudom
                  kivenni, de a drámai lendület engem is magával ragad. Az öregasszony neveket sorol
                  fel. Biztosan közös ismerősök, talán rokonok... A degenerált, vén lengyel gyermek
                  arca meg sem rebben. Ajka széle lekváros, s ahogy száját kinyitva felnéz, ajkai
                  közül nyál csurog le.</p>
               <p>A lengyel hölgy egyszerre csak ezt a nevet mondja: Vanda. Nem is mondja, hanem
                  kiáltja. Látom, hogy ez a név bedobott kötél, amellyel ezt a szerencsétlen embert
                  bárgyúsága örvényéből akarja kirántani. A kedves neve, aki talán egyszer mindene
                  volt ennek az emberroncsnak. Az eszménykép, az imádott lányalak!...</p>
               <p>A lovag csak nézi továbbra is kifejezés nélküli szemekkel az öregasszonyt, ismétli
                  a nevet többször egymás után, azután ezernyi ránc fut össze arcán, fejét nyakába
                  húzza, és szokatlanul vastag hangon, fékezetlenül eszelősen elkezd nevetni...</p>
               <p>Mindnyájan megdermedünk. Az öregasszony csüggedten int kezével. Halványkék szeme
                  könnyel telik meg, amint még egyszer búcsúzóan körülnéz...</p>
               <p>Mondja, de nem is kell mondania, hiszen azt tudjuk mindnyájan, hogy az ő
                  szerencsétlen honfitársairól nem fog megfeledkezni.</p>
               <p>Kezet fog mindenkivel, a lovagot most már ő is csak megsimogatja, azután kissé
                  görnyedt testtartással eltűnik az udvart megtöltő foglyok között. Nekem az az
                  érzésem, mintha valami végtelenül kedves és drága távoznék el örökre közülünk. A
                  lengyelek kis lugasuk elé állva néznek utána, s arcukon látom, az arcukra eső
                  fényből látom, hogy a hölgy még mindig az udvaron van, most érhet az ajtóhoz, most
                  eltűnhetett, mert a lengyel fiúknak arcára hirtelen árnyék ereszkedik...</p>
               <p>Este lett, hideg szél borzongatja a szomszéd kert fáit.</p>
               <p> Másnap estefelé megint érdekes látogatónk érkezett.</p>
               <p>Valamelyik szomszéd ház emeletéről távcsővel kikémlelte a Dépôt Laës emberekkel
                  megrakott udvarát egy régi, francia arisztokrata család tagja. Ez az udvari kép,
                  amelyen félmeztelen emberek sütkéreztek a napon, kaszkettes munkások négyesével
                  sétáltak fel s alá, egy sarokban a kártyát verik, másutt meg festenek, rajzolnak,
                  sakkoznak; itt az üst forr, ott fehérneműt mosnak és szárítanak: ez az
                  összezsúfolt, összevissza cigányélet bizonyára sok megfigyelni való,
                  elcsodálkoztató anyagot nyújtott az úri kastély unatkozó lakójának. Meg kiderült
                  az is, hogy budapesti ügyvéd barátunknak is szerepe volt a megtisztelő látogatás
                  előkészítésében. A mindennap új és elegánsnál elegánsabb ruhában sétáló előkelő
                  sziluett, annyi szegényes megjelenésű társa között, az arisztokrata úr serdülő
                  fiának bilincselte le különösen figyelmét. Valószínűleg ez a fiatal fiú ösztökélte
                  apját, hogy járjanak ki engedélyt a belépésre.</p>
               <p>A kút körül álltunk, s a lengyelekkel beszélgettünk, amikor a látogatók jöttek.
                  Egyenesen felénk tartottak. Az apa vastag, fekete, lelógó bajuszt hordott. Bőre
                  olajbarna volt, és megfeszült csontos arcán. Szeméből okosság sugárzott. Fián még
                  minden csak fejlődésben volt. Hosszú, vékony végtagjait az ember attól féltette,
                  hogy minden pillanatban eltörhetnek. Könnyű, nyári selyemruha volt rajta, fején
                  félkemény fekete kalap, fehér kesztyűs kezében ezüstnyelű ébenfa sétabotot
                  tartott. A fiú éppen most töltötte be tizenhatodik évét, amint apja a későbbi
                  beszélgetés során elárulta. Charlot - így hívta apja - nem mutatott elragadtatást,
                  hogy korát megmondták. Úgy látszik, arra törekedett, hogy idősebbnek tartsák.</p>
               <p>Az arisztokrata hosszasabban elbeszélgetett velünk. Cseppet sem titkolta
                  véleményét a köztársasági uralom vezető embereiről.</p>
               <p>- Hitvány alakok ezek mind, uraim. Nagyon örülnék, ha a háborút elveszítenék. Én,
                  a magam részéről, visszavonulok vidéki kastélyomba, és az egész háború alatt ki
                  sem mozdulok onnan. Olvasok Tacitust és Plutarkhoszt. Tőlem hadd falják fel
                  egymást. Mert meglátják, úgyis az lesz a vége!...</p>
               <p>Az arisztokrata nyíltsága és királypárti érzelmeinek elvakultsága meglepett
                  bennünket. A háborús láz akkor oly magasra nőtt Franciaországban, hogy senki sem
                  mert ellene beszélni. Jaurès borzalmas példája elrettentett mindenkit. Ez az
                  arisztokrata azonban, úgy látszik, nem félt senkitől. Biztosra vette, hogy
                  honfitársai csatát csata után veszítenek, s majd, ha már mindent elveszítettek,
                  akkor jönnek a királypártiak, s megmentik, ami még megmenthető.</p>
               <p>Látogatónk fia tekintetével majd felfalta a pesti ügyvédet. Sajnos, nem
                  beszélhettek, mert az ügyvéd nem tudott franciául. Angolul is most kezdett el
                  tanulni. Csak németül tudtak néhány szót váltani, ami a kis francia részéről abban
                  az időben valóságos szentségtörésszámba ment. De a fiúnak nem is a beszélgetés
                  volt a fontos. Az ügyvéd alakját, öltözetének választékosságát és előkelőségét
                  bámulta. Barátunk ezúttal valóban remekelt. Ingének, zsebkendőjének és
                  harisnyájának színe pompás harmóniában csengett össze. Fehér nadrágja
                  kifogástalanul őrizte még a vasaló nyomát. Kék zakókabátjának szabása, fekvése
                  kitűnő volt. És mindent betetőzött keskeny, könnyű sárga cipője, amely egyik
                  budapesti Kaplony utcai suszter műhelyéből került ki.</p>
               <p>A két vendég több mint egy órát időzött társaságunkban. Fájlaltuk, hogy elmentek.
                  Elfogatásunk óta az első franciák voltak, akik emberségesen beszéltek velünk. Meg
                  legalább szidták Franciaország mai urait. És ez jólesett. Az esti üres leves már
                  rég eltűnt gyomrunkból, közelgett a lefekvés ideje a szalmaporos, rideg,
                  rettenetes levegőjű padláson. És szép volt az este, amely hívott, csábított ki, és
                  különös nyugtalansággal, vággyal töltött el. Érthető volt, hogy hangulatunk oly
                  keserű színbe öltözött.</p>
               <p>A lengyelek meghívtak bádoglugasukba két sou-s grogra. Tegnap óta gazdagok
                  lettek.</p>
               <p>Isszuk az alkoholt, s nézzük az estét.</p>
               <p>A lemenő nap néhány matt vörös sávot ajándékul hagyott az égen. A szomszédos
                  kertek hűlni kezdő virágairól, fáiról nehéz illat száll fel. Oly jó volna élni,
                  tenni, akarni valamit!...</p>
               <p>Szökési terveket szövögetünk, s közbe-közbe felnézünk a kőfalon túli erkélyre, hol
                  az esti árnyakban felfutó virágok között majd sápadt asszonyi arc, majd mosolygós,
                  göndör lányfej fehérlik elő. Olyan tiszta és ragyogó ez a kis sarok ott fenn, mint
                  drágakő.</p>
               <p>Az este lassanként egészen leszáll. A zöldülő égen felgyúlnak a csillagok. A
                  foglyok, mint fekete árnyak, mind abba a sarokba gyűlnek, ahol kávét és grogot
                  mérnek ki. Egy gyertya világít nekik, s alakjaik árnyékvonalát rémessé növeli. A
                  bádog védőfalat a lengyelek most elhúzzák. Körülöttünk pár lépésnyire csend, s
                  azon túl a hosszú asztalra támaszkodva, a földre guggolva fogolytársaink
                  hallgatják Fritzet, a kedves hangú fiatal bécsi pincért, aki citerázik és
                  énekel.</p>
               <p>A bécsi kuplékon kívül két szomorú nótája van. Az egyik szegény lányról szól, akit
                  gazdag vőlegényének anyja halálra kínoz. A másik katonaszökevény sorsát énekli,
                  kit a tiroli hegyekről áthallatszó pásztorkürt csábít szökésre, s kinek ezért
                  halállal kell lakolnia.</p>
               <p>Elringatnak az egyszerű dal hullámai.</p>
               <p>Du lieber Gott da droben im Himmel, </p>
               <p> Verzeih mir armem Menschenskind, </p>
               <p> Icb habe mir’s Leben nehmen müssen, </p>
               <p> Obwohl i was, es is a Sind...<hi xml:id="ftnref50">[50]</hi>
               </p>
               <p>Az este egészen felszívja magába nyomorunkat, mostani életünket, és nincs más,
                  csak felettünk a távolságtüntető ragyogó égi palást és egy fájó énekhang, amely
                  idecsalogatja a távoli, kedves arcokat. Most csak ők vannak itt, mind, akikre mi
                  gondolunk, és akik ránk gondolnak. Különös, öntudatunktól lopott élet, egyetlenül
                  igaz élet... S a melódia még fülünkben cseng, amikor összegubbaszkodva lefekszünk
                  a hideg padláson, és ránk száll a merengés felejtető, merészebb nővére, az
                  álom.</p>
               <p>Mindenesetre nem volt szép a francia hatóságok részéről, hogy azt a rettenetes
                  testi, erkölcsi és lelki sínylődést, amelybe taszítottak, arra használták fel,
                  hogy bennünket az idegenlégióba csábítsanak. Tudhatták, hogy ránk nézve elsősorban
                  elzártságunk, vakondéletünk volt a leverő. Amíg minden valamirevaló férfi undorral
                  vagy lelkesültséggel felkínálta olcsóvá vált életét a háborúért, addig nekünk
                  összeszorulva, egymást marva, gyűlölve és megvetve kellett meghúzódnunk a piszkos
                  nyomortanyán, mint hajóroncson az elsüllyedésből menekülő patkányoknak. Az első
                  időkben ez a lelki levertség, az aljas szerencsétlenségnek ez a ránkszakadása
                  jobban kínzott, mint bármely más lelki vagy testi szenvedés. Ilyenkor könnyen
                  csábíthatott a hívó szózat, amely amikor Afrikába szólított harcolni, ugyanakkor
                  legalább a szabadságot is felkínálta. Milyen jó lett volna kilépni a bűzös,
                  erkölcstelenítő összezártságból, legalábbis egy délutánt egyedül kószálni a
                  csillogó, színes déli városkában, húzni még egyet az élet kulacsából, s azután
                  lefeküdni örök álomra, valahol messzi vidék tüzes homokja alatt!... Milyen
                  szerencsétlenek lettek azok közülünk, akik hallgattak a hazug életszirének
                  szavára. Akiknek nem volt elég erejük vállalni még a megaláztatást, az önmegvetést
                  is a vég nélküli, reménytelen szenvedéssel, amelyből egyszer csak ki kellett nőnie
                  a lelki békét és megnyugvást elhozó mártíriumnak!...</p>
               <p>De a francia hatóságok eljárását meg tudom érteni. Bennük őszintén élhetett a
                  francia léleknek az a vonása, amely a maga ügyét mindig az egész emberiség szent
                  ügyének színezi ki. Meg azután tudták, hogy vannak köztünk francia összeköttetésű
                  németek, francia érzelmű elzásziak, lengyelek, csehek; ezeknek alkalmat akartak
                  adni, hogy nem európai harctereken: szemben testvéreikkel, hanem valahol Afrikában
                  szolgálják Franciaországot, s ezáltal a francia nemzetegységbe való felvételt
                  kiérdemeljék.</p>
               <p>Így gondolkozhattak a francia hatóságok, s ezek szerint is jártak el. Az első
                  hónapokban sokan jelentkeztek az internáltak közül az idegenlégióba, különösen az
                  elzásziak, a frankofil németek s a kettős monarchia nemzetiségei közül. Elszórtan
                  volt köztük néhány magyar is s olyan vállalkozók, akik ezen az úton akartak
                  hazájukba visszaszökni. Hogy milyen sors várt a jelentkezőkre, nem tudom. Hozzánk,
                  az internáló táborba, a legrémesebb hírek érkeztek róluk. Hallottunk megtizedelt
                  lengyel légióról, amelyet fegyverétől megfosztva, megaláztatások és
                  megszégyenítések között hoztak vissza a frontról Marseille-be, csak azért, mert
                  néhányan közülük átszöktek német oldalra... Nem tudom, mi az igazság ebből.
                  Valamikor bizonyára majd a világháborúnak erre az oldalára is fényt derít valaki.
                  Akkor majd a francia hatóságok felelősségét is pontosabban meg lehet
                  állapítani.</p>
               <p>De ha velük szemben fel is függeszthetnénk ítéletünket, legkevésbé sem tehetnők
                  azt például azzal az elzászi francia plébánossal szemben, aki egyik szeptembervégi
                  napon hatósági engedéllyel bejött a Dépôt Laësbe, s ugyanarról a háromlépcsős
                  piedesztálról, ahonnan a rendőrfőnök ravaszul kieszelt hazugságait előadta,
                  lelkes riadót intézett hozzánk a francia idegenlégióba való belépésre. Valóban
                  nem papi hivatás toborozni s különösen toborozni megalázottak, megszégyenítettek
                  és lefokozott lelkierejű emberek között azért, hogy - akármilyen
                  szépségflastrommal is látjuk el - végeredményében nemzetüket és hazájukat
                  elárulják.</p>
               <p>A szép fejű, göndör, ősz hajú pap beszéde nagy, gyötrelmes hatással volt azokra,
                  akik hallgatták és megértették. Azokról a szenvedésekről szónokolt, amelyeket a
                  német elnyomó imperializmus az elzászi népre mért. Majd a belga városok és falvak
                  polgárembereinek, asszonyainak és gyerekeinek kínjait ecsetelte, amelyeket el
                  kellett szenvedniük a Belgium semlegességét felrúgó német csapatoktól. Felsorolta
                  az elpusztított templomokat, a felkoncolt papok neveit. Németország szerinte nem
                  is Franciaország, hanem a katolikus egyház, nem is a francia nemzet, hanem az
                  egész emberiség ellensége!...</p>
               <p>Amíg a pap megrázó szónoki művészettel beszélt, megfigyeltem néhány társunk arcát,
                  akikben még elevenen élt a háború előtti franciaimádat s a nagy forradalom és
                  íróin át megszeretett francia nemzet eszményített képe. Nem is a pappal,
                  önmagukkal szemben kellett a harcot megnyerniük. És bizonyos az, hogy akik ezt a
                  lelki harcot győzedelmesen vívták meg, a világháborútól feladott oly sok lelki
                  vívódás közül nem a legveszélytelenebbnek harapták le fejét.</p>
               <p>Több mint egy óráig beszélt a pap. Utána ívet köröztek a jelentkezésre. Sokan
                  aláírtuk olyanok is, akik csak sétát akartunk tenni a városban s megnézni, hogyan
                  folyik le a jelentkezés, s akik el voltunk szánva, hogy még utolsó pillanatban
                  visszatartjuk szerencsétlen, megigézett társainkat...</p>
               <p>Másnap volt a kivonulás a városba. Négyes sorban mentünk, két katona fegyver
                  nélkül kísért. Ugyanazon az úton vonultunk el, ahol egy hónappal ezelőtt az
                  állomásról bejöttünk. Most kihaltak voltak az utcák. Egy-két feketére sült, ősz
                  hajú öregasszony megállt az utca szélén, s utánunk bámult. Néhány kékruhás gyerek
                  szaladva szegődött hozzánk.</p>
               <p>A jelentkezés a kaszárnyában folyt le. A kaszárnya udvarán s a szomszédos kertben
                  mankóval, puffadtra kötött karral sebesültek ültek, vagy sétáltak fel s alá. Üres,
                  élettelen arccal bámultak ránk.</p>
               <p>A magyarok közül csak az egy Mihály állt a bizottság elé. Még utolsó pillanatban
                  is hívtuk vissza, figyelmeztettük rá, mit csinál. Mihály ólomlábakkal ment, de
                  mégis ment. Nem mondta, de valószínűleg valamelyik francia lányért tette. A
                  bizottság természetesen örömmel fogadta az erős testű magyar parasztot. A beváltak
                  között volt a csinos német kereskedősegéd is, aki jegyese miatt jelentkezett; az
                  ikrek s a bús szemű tiroli olasz, aki csak azért ment, mert bezárása óta egyszer
                  sem tudott jóllakni. Lehettek összesen vagy húszan.</p>
               <p>Másnap elhagyták a Dépôt Laëst. Senki sem szidta, de nem is búcsúztatta senki
                  őket. Fagyott, erőltetett jókedvvel mentek. Kitagadva mind a két táborból,
                  egyenesen a halálba.</p>
               <p>Egyszer mégiscsak sétálhattam hosszabb ideig Perigueux városában! Monsieur Délage
                  vitt ki bennünket két másik tanártársammal: Soltésszal és Németh Andorral.</p>
               <p>Ki volt M. Délage? Magunk sem tudtuk pontosan. Egy kövér, félparasztos tanítóval
                  együtt járt be hozzánk, hetenként kétszer-háromszor. M. Délage magánhivatalnok
                  lehetett, s mindenesetre úribb és választékosabb volt, mint társa, s amellett
                  lényéből titokzatosság áradt, amelyet eléggé sohasem tudtunk felderíteni. Sötét
                  szemüveget hordott, lehet, az erős nap miatt, de lehet, hogy csak tekintetét
                  akarta elrejteni. Szerényen, de ízléssel öltözködött. Haja, bajusza már őszült, s
                  tartása is öreges volt, pedig alig lehetett túl a negyvenen. Azért járt be, hogy
                  kémkedjen közöttünk? Alig hiszem. Ő maga óvakodott legjobban a társalgást a
                  háborúra, helyzetünkre vagy politikai természetű dolgokra terelni. Egyszer a
                  beszélgetés folyamán kiderült, hogy Payot-nak az akaratról szóló könyvét, mely
                  neki kedvelt olvasmánya volt, mi is ismerjük. Azóta, ha kényes témára terelődött a
                  beszélgetés, rögtön e szavakkal vágta el: “Mais quandmême, vous ne trouvez pas,
                  que Payot”<hi xml:id="ftnref51">[51]</hi>... És akkor el kellett merülni Payot
                  akaratelméletében, amely a koraöreg úrnak bizonyára azért tetszett, mert neki
                  alig lehetett akaratereje.</p>
               <p>Mi, magunk között, “lelkivigasztalónak” hívtuk Délage urat, abban a feltevésben,
                  hogy Dordogne megye prefektusa őt és a tanítót apró, ügyes-bajos dolgaink
                  elintézésére, kétségbeesett helyzetünkben tanácsadásra osztotta be hozzánk. Ha ez
                  így volt, úgy egész fogságunk alatt a francia hatóságok részéről egyetlen gyöngéd
                  intézkedésnek kell tekintenem, amelyért Dordogne megye akkori prefektusa
                  köszönetet érdemel.</p>
               <p>M. Délage-zsal a városba való kisétálás tervét úgy beszéltük meg, hogy folyamodást
                  írunk a rendőrfőnökhöz fürdésengedély kibocsátásáért. Az engedély kedvező
                  elintézését Délage úr kijárta, s ily módon egy szép, szeptembervégi, meleg
                  koradélutánon a Dépôt Laës vasrácsos kapuján kiléptünk az utcára.</p>
               <p>Pár lépést kellett a mi kis utcánkon tenni, azután befordultunk a fasorba, amely a
                  város szívébe vezetett.</p>
               <p>Előttünk feküdt ez a déli városka. Olyan volt, mint a többi: lángoló, napos
                  foltjaival és mély árnyékaival, fehér kékséggel izzó egével és nagy ablakú,
                  erkélyes házaival. És mégis, e pillanatban, egészen másnak látszott, mint más
                  városok. Mintha gyötrő szomjúságunk előtt csillogó forrásvíz jelent volna meg.
                  Szerettük volna magunkba szívni, magunkba habzsolni az egész várost, amely
                  számunkra nem házakból, fákból és emberekből, hanem bódító illatokból és
                  felejthetetlen ízekből tevődött össze.</p>
               <p>Hetivásár lehetett; a négyszögű, régi tér tele volt rakva árusok sátoraival,
                  asztalokra, sőt a földre kirakott árucikkek halmazával. Ez a, főleg lányokból,
                  asszonyokból s öreg emberekből álló élénk, mozgalmas tömeg, amelyben a sötét,
                  egyszerű ruhaszövetekkel szemben az arcoknak kifejező gazdagsága, a mozdulatoknak
                  elevensége csodálatos változatosságot és színt nyújtott, szememben olyan volt,
                  mint soha nem látott színjáték. Úgy éreztem, mintha mesebeli mérföldcsizmában
                  járnék, s olyan országon mennék át, amelyet azelőtt sohasem láttam, s ahová többé
                  soha vissza nem térek.</p>
               <p>Kis mellékutcában találtunk rá a fürdőre. Ez még mind része volt annak a
                  gyönyörűséges színjátéknak, amelyet mámoros érzékeink festettek elénk. Testem a
                  forró vizet szerette volna utolsó cseppig magába szívni. A fehér lepedő úgy
                  csapkodott körülöttem, mint vitorla, amellyel könnyűvé és frissé váltan szerettem
                  volna a végtelenségbe szállni. És az egész fürdő, rejtett, rég nem érzett asszonyi
                  illataival, titokzatos visszhangot verő hangjaival olyan volt, mint különös pogány
                  templom, ahol a szerelem istenének áldoznak.</p>
               <p>M. Délage a földszinti csarnokban várt ránk. Az ott-tartózkodó két csinos nőnek
                  valószínűleg elmondta már, kik vagyunk, mert azok azzal a megborzadó s az
                  áthidalhatatlan távolságot éreztető kíváncsisággal bámultak ránk, mint ahogy
                  ketrecbe zárt vadállatokat szokás nézni. Bizonyára életükben most láttak először
                  “boche”-t.</p>
               <p>Délage úr a fürdőből hazamenet megmutatta Perigueux büszkeségét: a régi római
                  színház romjait. Elmondta, hogy a Perigueux-t környező erdőkben disznókkal miként
                  túratják ki a földből a truffe-öt, ezt a kitűnő gombát, amelyről Perigueux még
                  híresebb, mint római színházáról.</p>
               <p>Jóllehet az alkonyat már leszállt, Délage úr mégsem vitt még vissza. Mint büszke
                  “perigordin”, meg akart mutatni mindent. A város szépségeivel már készen voltunk,
                  most elvitt a maga ismerőseihez. A derék “lelkivigasztaló”-nak valami különös
                  büszkeség s talán hadigőg töltötte el keblét. Valahogy úgy érezte, hogy mi az ő
                  foglyai vagyunk, mintha a harctéren ő maga fogott volna el, s most vitt tekintélye
                  és ereje láthatatlan pórázán, hogy megmutasson barátainak.</p>
               <p>Különös este volt. A kis boltokban világosságot gyújtottak, az ég felettünk
                  megtelt csodálatos színekkel, s a város utcáira kisereglett a nép, az ablakokba,
                  ajtókba kiültek az asszonyok és gyerekek. A déli városka az esti szürkület friss
                  szellőjében kitárta tüdejét, és mohón szívta a levegőt.</p>
               <p>Mi pedig loholtunk egyik boltból a másikba. Az ajtó csengve nyílt meg. Délage úr
                  előre belépett, mi utána:</p>
               <p>- Jó estét, asszonyom, jó estét. Elhoztam foglyaimat!...</p>
               <p>A Madame a pult mögött mosolygott. Nyaka meztelen volt, keble szelíden hullámzott,
                  és árnyékba borult szeméből, a gyertya felett, kutató, alattomos tekintetet vetett
                  ránk.</p>
               <p>M. Délage bemutatott külön-külön mindnyájunkat. Elmondta, hogy középiskolai
                  tanárok vagyunk. Az én apám főigazgató. Németh Andor Veronika tükre címen darabot
                  írt, és Soltész Gyula azon a félelmetes pusztán, ahol betyárok és zsiványok
                  laknak, a francia nyelvre oktatja a sivatag vadjait.</p>
               <p>- Imaginez, Madame, il fait apprendre notre chère langue aux sauvages de la
                     steppe!...<hi xml:id="ftnref52">[52]</hi>
               </p>
               <p>A csinos kis pékné erre hellyel kínált bennünket.</p>
               <p>Délage úr megköszönte nevünkben is, de nem fogadhatta el. Sietnünk kellett.
                  Búcsúzóul elmondta még azt is, hogy mind a hárman ismerjük Payot könyvét az
                  akaratról.</p>
               <p>A Madame mosolygott, szemével kedvesen hunyorgatott, és kicsi, lisztes kezét
                  barátságosan nyújtotta M. Délage-nak. Velünk nem fogott kezet.</p>
               <p>Mentünk tovább. Új üveges ajtó csengett, új Madame mosolygott. Délage úr belépett
                  foglyaival, s kezdődött elölről az egész: az én főigazgató apám, Németh Veronikája
                  és Soltész sivatagbeli vadjai.</p>
               <p>Oly kedves, oly gyermekes volt az egész, mint valami mese.</p>
               <p>Mikor este nyolc óra után a Dépôt Laës sötét udvarára beléptünk, az volt az
                  érzésünk, hogy valami ijesztő, fájdalmas dologba ütközünk, s ettől felriadunk szép
                  álmunkból, amelybe oly gondtalanul merültünk el.</p>
               <p> Sejtelmeinkben, amelyekkel helyzetünket hathetes perigueux-i tartózkodásunk alatt
                  úgyszólván mindennap ideiglenesnek kellett ítélnünk, végül is nem
                  csalatkoztunk.</p>
               <p>Két nappal a városban tett séta után, M. Délage megint látogatást tett nálunk, s a
                  leszálló este leple alatt, teljes titokzatossággal és teljes bizonytalansággal
                  elárulta, hogy rövidesen elkerülünk Perigueux-ből. Délage úr részéről a hivatalos
                  titoknak ez a félelárulása irántunk való barátságos érzéseinek tagadhatatlanul
                  tanújele volt. Payot buzgó híve, amikor ugyancsak homályos szavakkal és messzi
                  körülírással kifejtette, hogy az élet legválságosabb helyzeteiben is támadhatnak
                  rokonszenvek, s ő ilyen rokonszenv befolyása alatt arra is képes volna, hogy a
                  háború lezajlása után Budapesten látogatást tegyen, ugyanakkor őszinte
                  szomorúsággal közölte velem, hogy a perigueux-i napokat aranynapoknak kell
                  tekintenem, s ami fogsági életemben ezután fog következni, az oly sötét keret
                  lesz, amelyből a perigueux-i hat hét mind ragyogóbb sugárzással emelkedik ki.</p>
               <p>M. Délage lokálpatriotizmusának tekintettem ezt a sötét jóslatot, s igazán nem
                  tudtam elképzelni, hogy a perigueux-i egészségtelen összezsúfoltságnál, szigorú
                  elzárásnál, egyhangú és elégtelen táplálkozásnál valami rosszabb bármi tekintetben
                  is következhetnék. Sajnos, mégis, ami ránk várakozott, teljesen igazolta M. Délage
                  komor balsejtelmeit.</p>
               <p>Másnap már hivatalosan közölték velünk, hogy készüljünk fel az útra. Most már
                  tudtuk, hogy mit jelent az állatszállító kocsikban való utazás, azért mindenki,
                  amennyire csak anyagi helyzete megengedte, élelemmel szerelte fel magát.</p>
               <p>Október harmadikán, a kora hajnali órákban, négyes sorokban felálltunk a Dépôt
                  Laës udvarán. A névsorolvasásnál kiderült, hogy az idegenlégióba jelentkezetteken
                  kívül is többen visszamaradnak Perigueux-ben. Ezek között volt az elzászi
                  könyvelő, a magyar vörös hajú pincér s még néhányan a kiváltságosak között,
                  többnyire francia rokonsággal bíró német iparosok. Itt maradt a hosszú szakállú,
                  szótlan német úr is, aki egy darabig olvasnivalót kölcsönzött. Kiderült, hogy két
                  veje van a francia hadseregben. Ezeknek közbelépésére a francia hatóságok a
                  miénknél jobb sorsot szántak neki. Némi meghatódottsággal búcsúzott, s emlékül egy
                  Dumas-regényt adott. Mosolyogva jegyezte meg, hogy e könyvet azután tetszésünk
                  szerint kölcsön is adhatjuk.</p>
               <p>Különös izgalmat okozott, hogy a kietlen hajnali szürkületben egyszerre csak rég
                  nem látott árnyalak tűnt fel, a német szobrászé, akit két francia katona hozott be
                  a városból. Az adminisztrátornak remekbe készült szobra csak ilyen rövid időre
                  biztosított kivételességet számára!... A német szobrász szánalmasabb volt, mint
                  valaha. Piros szemét keze fejével dörzsölte, mintha rossz álmot akarna szeméből
                  kimosni. Cipője be sem volt fűzve, nyakkendőjét, gallérját a kezében hozta. Úgy
                  látszik, nem hagytak sok időt neki az öltözködésre.</p>
               <p>A csillogó fogú, biciklisapkás Bismarck derűs elégtétellel vette tudomásul a német
                  szobrász megérkezését. Abból, ahogyan kabátja ujjait húzogatta, s tenyerét
                  nézegette, nem lehetett tőle barátságos dolgokat várni művész-honfitársával
                  szemben. Bismarck azonban e pillanatban még türtőztette magát. A bukovinainak
                  adott pofon jutott eszébe, s keserűséggel látta, hogy Monsieur Jacques milyen jól
                  gyümölcsöztette azt. Őt, bezzeg, nem hozták vissza, mint a német szobrászt...</p>
               <p>Hat órakor, szokott lihegésével és fontoskodó borvirágos arcával megjelent a
                  rendőrfőnök is. Még egypár utolsó intézkedést tett. Azután megparancsolta, hogy
                  szó nélkül, sietve menjünk. Úgy látszik, a tüntetést akarták kikerülni. De az
                  óvatosságra nem is volt szükség. Amíg furcsa némaságban, siető lépésekkel
                  átszeltük a néptelen utcákat, csupán néhány macskával találkoztunk. Az éjjeli élet
                  legkitartóbb bohémjei fal mellé húzódva surrantak haza. A város még aludt és
                  nekünk úgy kellett menni, mintha lopva, titokban, az alvó város figyelmét
                  kijátszva valahová szöknénk... De hová?... Erre feleletet egyikünk sem tudott
                  adni.</p>
              
         </div>
         <div type="chapter">
            <head>HARMADIK FEJEZET</head>
            <head>A SZIGETBÖRTÖN</head>
            <milestone n="1" unit="startSubChapter"/>
               <p rend="head">1</p>
               <p>Már egy nappal s egy éjszaka voltunk úton, s még mindig fogalmunk sem volt arról,
                  hogy hová visznek. Libourne-on, Bordeaux-n áthaladtunk. Innen azonban egyszerre
                  északnyugati irányba kanyarodtunk felfelé. Tehát a spanyol-francia határ reménye
                  elesett. Hiszen már úgyis csak álmunkban gondoltunk arra, hogy a francia hatóságok
                  ígéretük szerint semleges ország határán tesznek ki bennünket...</p>
               <p>De hát akkor hová megyünk, s miért a nagy titkolózás? Úgy visznek, mint a
                  fegyenceket. Az állatszállítókocsik belsejébe zsúfolnak, a széttolható ajtónál a
                  helyet két csendőr foglalja el. Velünk jönnek a két másik perigueux-i fogolytábor
                  nőtlen férfiai is. Számuk körülbelül akkora, mint a mienk. Összesen lehetünk
                  kétszázharminc-negyven körül. De még nem láttunk belőlük senkit. A perigueux-i
                  állomáson rögtön begyúrtak a kocsikba. Azóta, bár raktárállomásokon és
                  raktárvonalakon sokat vesztegelünk, mégsem szállhatunk ki; nem láthatjuk
                  egymást... A két csendőr szótlan komorsággal üli el az ajtón a kilátást. Egyszer
                  valamelyikünk megkockáztatta a kérdést: hová megyünk? Az egyenruhás szfinx szót
                  sem válaszolt. Mintha a kérdést nem is hozzá intézték volna.</p>
               <p>Huszonnégy órai utazás és álldogálás után teljesen elvesztettük
                  tájékozóképességünket. Lehetséges, hogy hosszú utat tettünk meg, de az is lehet,
                  hogy mind egy helyben keringünk. Végre, október negyedikén, a délelőtti órákban
                  egyik nagyobb állomás nevét a csendőrök háta mögül valaki megpillantotta: La Roche
                  sur Yon!... Utánanézünk titokban a térképen. Megállapítjuk, hogy nem nagy
                  távolságot szeltünk át. Bizonyára kerülő úton hoztak.</p>
               <p>De a végcél nem lehet már messze. Útra darab kenyeret és húst adtak azzal a
                  megjegyzéssel, hogy a második napon enni már új állomáshelyünkön kapunk.</p>
               <p>Délután kisebbfajta pályaudvaron leszálltunk. Csendőrök, katonák sorba állítanak.
                  Csak pár lépést kell tennünk a vasúttól a hajóállomásig. Útközben olvassuk:
                  Fromantine!... A névnek nincs cseppet sem tragikus hangzása.</p>
               <p>Hosszú fahíd végén kisebb gőzöst pillantunk meg. Most kezd valami felborzongani
                  emlékezetemben. Valamikor láttam francia képeslapban fényképfelvételt
                  fegyencekről, kiket így raktak fel hajóra, hogy atlanti-óceáni szigetek börtöneibe
                  vigyék.</p>
               <p>A parton megállunk, s egymásra bámulunk. Némethtel, Soltésszal és a törvénytelen
                  gyermekekben rekordot elérő Boromisszával állok egy sorban. Társaimnak
                  vonatfüstös, álmatlanságtól megviselt arcán az enyémhez hasonló balsejtelem
                  tükröződik.</p>
               <p>Előttünk csillog a víz és az ég. Az erős déli napsütésben nem tudunk messzire
                  látni. A végtelen vizet inkább csak érezzük. Mintha a világ szélén állnánk, s
                  húzna magához a betölthetetlen űr.</p>
               <p>Zsibongás támad köztünk. Szájról szájra jár: az Óceán!... Most már tudjuk, hogy a
                  végtelen vízen börtönt keresnek számunkra. Közénk és régi világunk közé beeresztik
                  a beláthatatlan tenger hullámait. E pillanatban a szárazföldnek az a csücske,
                  amelyen állunk, bár ellenséges földhöz tartozik, mintha mégis hazánk volna ahhoz
                  az idegen világhoz képest, amely a messzi vizeken vár.</p>
               <p>A parton fából tákolt épület áll. A kis ház előtt idősebb, fehér ruhás asszony
                  társaságában zöld kabátos, fehér szoknyás lányt pillantunk meg. Angoloknak
                  látszanak. Bizonyára a háború miatt itt rekedt nyaralók. De lehet, hogy a szép idő
                  tartja vissza őket a francia tengerparton. Nyaralásuk nem szakadt úgy meg, mint az
                  enyém.</p>
               <p>Mikor vállainkon csomagjainkkal, porosan, verejtékezve a parthoz érkezünk, az
                  angol hölgyek elrebbennek az állomás épületétől, s ellenségesen, nagyobb
                  távolságra húzódnak tőlünk...</p>
               <p>Belém nyilallik a kérdés: mit tettem, hogy egyszerre a megbélyegezettek, a
                  ragályos betegséggel megvertek osztályába kerültem, akitől elhúzódnak az emberek?
                  Ezelőtt tíz héttel én is olyan kiránduló, olyan szabad és független ember voltam,
                  mint ők. Most megaláztak és megbélyegeztek. Úgy szállítanak, mint fegyenceket...
                  Miért? A háború miatt? Hát okvetlenül háborús kényszer az, hogy ártatlan
                  nyaralókat, akiket bizonyára nem a gyűlölet, hanem a rokonszenv hozott az
                  országba, mint betörőket elfogjanak, megalázzák és lefokozzák? Melyik háborús
                  törvény rendeli el, hogy a saját területen vendégként tartózkodó és fegyvertelenül
                  elfogott ellenséget, azonkívül hogy kizárjuk a harcból, egyszersmind megbüntetni,
                  meggyalázni is jogunk van?...</p>
               <p>A kis gőzös füstöt okádott, és nagyokat bőgött.</p>
               <p>Csapatunkhoz, amelyet szuronyos katonák vettek körül, a gőzös irányából kék
                  tengerészsipkás, magas, marcona, polgári ruhás emberek közeledtek. Zsebeikből
                  hatalmas forgópisztoly kandikált ki. A szigetnek, ahová indultunk, előreküldött
                  hatósági emberei voltak, kiszolgált csendőrök, akik nem lehettek a legjobb
                  véleménnyel rólunk, mert szúrós, gyanakvó szemmel néztek, s amíg egyik kezükkel
                  ide-oda lökdöstek, a másikat le nem vették volna pisztolyukról.</p>
               <p>Megtörtént hivatalos átadásunk. A csendőrök, akik idáig hoztak, visszavonultak.
                  Csak katonák maradtak velünk és új őreink.</p>
               <p>Emlékszem, hogy az egyik civil őr karján sárga szalag volt, s azon láttam meg
                  először feketén kivarrva ezt a szót: Vendée!...</p>
               <p>Tehát Vendée-ben voltunk. A királyhű parasztok egykori hazájában. Erről az
                  országrészről csak történeti emlékeim voltak, amelyek a nagy francia forradalom
                  idejére mentek vissza. És most új történelmi fordulat idehányt engem is, mint
                  hajóroncsot partra szór a hullám.</p>
               <p>Nekiindultunk a gőzöshöz vezető hosszú fahídnak. Elöl katonák, civil őrök, utánuk
                  négyesével mi. Oldalunkon s a menet végén megint szuronyos katonák.</p>
               <p>A hajóról visszanéztem a partra. A zöld kabátos lány előre merészkedett a hídig, s
                  kodakját reánk szegezte.</p>
               <p>...Civil foglyok hajóba szállása X-sziget felé!...</p>
               <p>Háborús kép!...</p>
               <p>Tengeri utunk, legnagyobb meglepetésünkre, alig tartott egy óráig.</p>
               <p>A hajó kikötött azon a szigeten, amelynek körvonalait mindjárt elindulásunkkor
                  észrevettük. Ez valahogy megnyugtatott bennünket. Mégsem kerültünk olyan messzire
                  a szárazföldtől.</p>
               <p>A szigeten hosszú gyalogutat kellett tennünk. Körülbelül egy és félórai gyaloglás
                  után a látóhatáron négytornyú épület képe tűnt fel. Felette fekete felhősáv
                  úszott. Az épület innen messziről könnyűnek, áttetszőnek látszott...</p>
               <p>Ekkor kezdett sorainkban elterjedni az idáig még sohase hallott név: Noirmoutier!
                  Egyik suttogta a másiknak, majd kezdtük hangosan mondani. A halkan kiejtett szó
                  lassanként kiáltássá duzzadt. És a messzi, lenge képből, még egy órai gyaloglás
                  után, várfallal, árokkal körülvett hatalmas, zord erődítmény lett!...</p>
               <p>Megérkeztünk Noirmoutier-ba.</p>
               <p> Vendée és Dordogne megyék polgári és katonai hatóságai mintha összebeszéltek
                  volna: a noirmoutier-i várban, a padlóra szórt szalmán kívül, éppen olyan
                  készületlenül fogadtak, mint Perigueuxben a háború első heteinek izgalmában. Ott
                  lehetett mentség az ideiglenesség, itt azonban a vastag kőfalak között, az
                  atlanti-óceáni sziget régi erődítményében, mindjárt az első pillanatban ránk
                  dermedt a bizonyosság, hogy innen nem egyhamar kerülünk ki.</p>
               <p>Fehér nadrágos, hosszú kék kabátos tengerésztiszt, a sziget parancsnoka és egy
                  hordókövérségű, kékeslila arcú, nagy facipős ember: a község polgármestere,
                  fogadtak a vár kapujában. Átrobogtunk az egykori felvonó fahídon.</p>
               <p>Gazzal, fűvel benőtt nagy udvar. Körös-körül, négyszögben itt-ott omladozó
                  várfalak. Jobb kéz felől emeletes ház s kisebb várfalba illesztett építmény. Bal
                  kéz felől félig romban heverő földszintes épület.</p>
               <p>És szemtől szembe szűk, ritka ablakoktól tagolt, kopott, szürkéssárga óriás falak
                  négy torony közé szorítva. A fő-várépület, vagy ahogy franciául hívják: a
                  donjon.</p>
               <p>- Itt biztonságban lesznek és - sokáig - mondja a tengerésztiszt, aki előtt
                  félkörben felállunk.</p>
               <p>Mintha szegek volnának e szavak, amelyekkel koporsónkat zárják le.</p>
               <p>- Ne álltassák magukat. Törődjenek bele sorsukba. A háború sokáig el fog tartani.
                  Talán hat hónapig is. Innen megszökni nem tudnak. Húzódjanak hát meg, várják, amíg
                  a vihar elmúlik.</p>
               <p>A tengerésztiszt nem beszélt gyűlölettel, s mégis kegyetlenül hangzottak szavai.
                  Talán azért, mert higgadtsága és nyugalma mintegy biztosította, hogy amit mond, az
                  valóra válik. Egyébként ezt a deréknek látszó embert többé nem láttuk. Azt
                  mondják, felháborodással mondott le a vár parancsnokságáról, amikor látta, hogy a
                  polgári hatóságok milyen módon látnak el bennünket.</p>
               <p>A katonák a melléképületekbe húzódtak, s minket megindítottak a donzson felé. Elöl
                  mentek a németek. Őket az elsőemeleti két nagy helyiségben helyezték el. Utánuk
                  jöttünk mi. Bennünket negyvenével-negyvenötével az első és második emelet négy
                  kietlen helyiségébe zsúfoltak.</p>
               <p>Engem a forgópisztolyos őr Boromissza mellé lökött. Nem értette meg, hogy miért
                  nem akarok a szegény magyar asztalos mellé állni, akinek nyitott, vérző sebei
                  voltak... Egy-egy emberre szélességben nyolcvan centiméter s hosszúságban egy
                  méter nyolcvan centiméternyi hely esett. Középen alacsony deszkaszállal átjáró
                  utat kerítettek el.</p>
               <p>Felcsaptam kis kézitáskámat a polcra, s többedmagammal elindultunk, hogy
                  mosdóvizet keressünk, s új helyünket megnézzük.</p>
               <p>A hatos chambrée-ból (kaszárnyás elnevezése a szobának, ahol voltunk) az ötösbe
                  kellett nyitni, ennek a sarkát átszelve kis helyiségbe jutottunk, ahonnan régi,
                  recsegő-ropogó facsigalépcsőn nagyobb előszobába értünk le. Ebből nyílt a többi
                  négy chambrée. Innen léptünk ki a kis bástyaudvarra, amely emeletmagasságban vette
                  körül három oldalról a várépületet. A bástyaudvarról nyitott kőlépcső vezetett le
                  az udvarra. A kőlépcső aljában jobbra megpillantottuk a konyhát, ahonnan
                  főzelékleves szaga áradt ki.</p>
               <p>Az udvar nagy volt és megnyugtató. A vár homlokzata előtt felnyúló öreg, bogos
                  törzsű nyárfa alatt leheveredhettünk a fűbe. A várfalak mentén egyes sarkokba jól
                  el lehetett bújni, ha az ember kicsit magára akart maradni. A katonák lent a
                  kapunál voltak elhelyezve, tehát nem annyira mindig szem előtt, mint
                  Perigueuxben.</p>
               <p>Most azonban elsősorban legfontosabb szükségleteink után néztünk. Hamar meg
                  kellett győződnünk, hogy helyzetünk ebben a tekintetben kétségbeejtő. A várba
                  hordószámra kellett ivó- és mosdóvizet hozni. Mosdóvizet a vár előtti kútból
                  meríthettünk, ivóvízért azonban ki kellett menni a szigetre, a várépülettől
                  körülbelül negyedóra járásnyira. Mellékhelyiség megint csak egy volt: egy
                  kőpadlózatba beépített lyuk. Ezúttal kétszáznegyven ember számára és az épülettől
                  mintegy tízpercnyi távolságra. Padoknak, asztaloknak híre-hamva sem volt. De
                  legalább a soupe<hi xml:id="ftnref53">[53]</hi>-ra kanalat és tányért osztottak
                  ki.</p>
               <p>Valamelyik katonaviselt társunk megtanulta a francia kürtjelzéseket. Az első
                  noirmoutier-i levesre trombitaszó hívott. Vékony krumplilevest mértek ki, és darab
                  kenyeret adtak. Megtudtuk, hogy ezentúl csak hetenként kétszer kapunk marhahúst
                  (mindig hulladékot), egyébként délben-este főzelékleves lesz. Reggel híg
                  feketekávét osztottak ki.</p>
               <p>Az étkezés azonban első este nem nagyon érdekelt bennünket. Bejártuk a várfallal
                  körülvett udvart. Felmásztunk a várépület tetejére, amely lapos volt, s egyik
                  torony teraszszerű végződéséről messzire el lehetett látni a tenger felé, a
                  fövényes mezőkre, a sószárító, lapos medencékre és a sziget nyugati oldalán
                  elterülő erdőre.</p>
               <p>A várépületben minden régi, ódon volt. A zárak nyikorogtak, rozsdától vöröslöttek.
                  Ajtókat, ablakokat nem lehetett bezárni. A padlókon ujjnyi rés nyílott, amelyen
                  minden szemét az alul lévő szobákba hullott. Egy-egy helyiségből kis, kerek alakú,
                  borzasztóan magas toronyszobába nyitott be az ember. De ezeknek faláról csurgott
                  a penészes nedvesség.</p>
               <p>Azt mondták, hogy Noirmoutier Szent Filibert alapítása volt a középkor
                  legelejéről. Azóta különböző átalakításokon ment át a vár, amelynek francia neve
                  fekete kolostort jelent. Mai alakja a tizenötödik századból maradt fenn. A
                  várfalon kívül emelkedett a templom, ahová, állítólag, titkos földalatti folyosón
                  is el lehetett jutni. A várépületet semmire sem használták. Azelőtt valami
                  tűzoltó-múzeum volt benne. Utoljára 1870-71-ben német-osztrák civil alattvalók
                  voltak itt bezárva... Majd félszázad múlva léptünk nyomukba.</p>
               <p>Mindezt egy göndör hajú, őszülő-fekete bajuszú ember mondta el, akit Mignale-nak
                  hívtak, s aki, mint vendéglős, kantinjogot kapott a várban.</p>
               <p>Mindjárt első este is két sou-ért főtt tengeri csigát árult, öt souért
                  csirke-ragut. Öt-hat sou-ért liter bort lehetett kapni nála. Ezen a vidéken
                  feltűnően olcsó volt minden.</p>
               <p>Még maradt pár frankunk a berni követségünktől küldött segélyösszegből. Az utazás
                  és gyalogtúra után tehát éhségünket a kantinban vásárolt ételekkel csillapítottuk.
                  Egyelőre állva vagy a fűbe heveredve kellett az ételt elfogyasztani. M. Mignale
                  azonban megígérte, hogy másnapra már lesz asztala is, széke is, és a kantin
                  számára külön helyiséget kér.</p>
               <p>Lassanként leszállt az este. A négyszögű várépület fala sápadtabb és fénylőbb
                  lett. Homlokzata éles vonalat vágott a kék ég bársonyába. Sziporkázó csillagok
                  gyúltak fel. Előborongott a hold...</p>
               <p>Olyan különös volt itt minden. Fogolytársaink alakjai már csak árnyékokká lettek,
                  a várfal, a donzson pedig mintha megtelt volna élettel. Mintegy halkan előlépett
                  az ezüstös fényű épület magas, meredek fala, amelybe kísérteties szárnyalással
                  ütköztek be a denevérek, mint szélvihartól szertefújt koromdarabok.</p>
               <p>A nyárfa alatt beszélgettünk, mi magyarok. Tanártársaim, a pesti ügyvéd, az
                  aviatikus, a mérnök s az asztalos. Egyszer csak észrevettük, hogy számunk
                  lassanként gyarapodik. A perigueux-i másik két fogolytábor magyarjai kezdtek
                  egymás után hozzánk szegődni.</p>
               <p>Sajátságos, felejthetetlenül megindító volt, amint az esti homályból kibontakoztak
                  ismeretlen arcok, s egyszerre csak abba a bűvkörbe léptek, a lelkükből kivilágló
                  abba a láthatatlan fénygyűrűbe, amely bennünket összekötött, s amely őket is
                  pillanatok alatt ismerőseinkké tette. A sok idegen között, ezen a világtól
                  félreeső helyen a mi magyarságunk ki nem mondva, nem is hangoztatva, mintegy
                  belső, titokzatos vonzásával mindjárt az első percben összehozott
                  mindnyájunkat.</p>
               <p>Sovány, szőkefürtű, térdnadrágos fiatalember tűnt fel. Bemutatkozott. Nagy
                  Zsigmondnak hívják, nőiszabó Párizsból. Utána jött a két Feldenczer testvér. Az
                  egyik alig tizenhat éves. Mind a kettő párizsi szűcsműhelyekben dolgozott.</p>
               <p>Sietve, élénk kézmozdulatokkal nagy, kopaszfejű, pápaszemes, zöld kötényes ember
                  jön. Lehet ötven-ötvenöt éves, Müllernek hívják. Magyarul már csak alig beszél,
                  mert negyven éve él Párizsban. Szakmája a női fehér cipő.</p>
               <p>- Monsieur - mondja, borotvált arcán széles mosolyra húzódó szájjal -, harminc éve
                  tőlem sok-sok fehér satin, vous savez selyem topánkó!... Párizsban!... Itt az
                  egész udvar be lehetne fedni velük!...</p>
               <p>És ahogy két karját kitárta, már látjuk is a sok szép fehér cipőcskét. Olyan
                  jólesik rájuk gondolni!... Mintha fehér galambok csapata szállt volna körénk.</p>
               <p>Nagyobb mozgolódást keltett új magyar ismerőseink között egy rendetlen külsejű,
                  torzonborz alaknak megjelenése. Prémes, kopott bunda van rajta, amelyet színészi
                  kézmozdulattal húz össze magán. Noha kistermetű, rendetlen öltözetű ember, mégis
                  van fellépése. Titkos tartalékja lehet, ahonnan erejét meríti.</p>
               <p>- Bistrán Demeter - mondja, s mikor mindenkivel kezet fogott, végigsimít hosszú
                  bajuszán, azután kérdő szemmel néz ránk.</p>
               <p>A többiek ugratni kezdik. Nagy Zsigmondtól megtudom, hogy Bistrán erőtartaléka az
                  őrültség. Az alkoholba veszítette el eszét. Valamikor jó szűcsmunkás volt, az
                  utóbbi időben azonban alig lehetett már valamire használni. Nagy Zsiga elmondja,
                  hogy van még köztük egy másik őrült is, az öreg Sarkadi bácsi. Ez istennek
                  gondolja magát. Bistrán megelégszik a szerény prófétai szereppel.</p>
               <p>Bistrán megjelenése élénkebbé teszi a hangulatot. Mondják, huszár volt Erdélyben,
                  s abból az időből néhány jó magyar dalt hozott magával.</p>
               <p>Biztatjuk, hogy énekeljen. Vele együtt zümmögünk mi is. Lassanként egész kis
                  kórust alakítunk ki. Népdalokat, kuruc-nótákat énekelünk. A magas fű elfed, a fa
                  lombja ránk borul. Csak sóvárgó, fájdalmas ének leszünk...</p>
               <p>Körülöttünk új árnyékalakok tűnnek fel. Amíg énekelünk, körbeállnak, mintha
                  pásztortűz köré állnának. Ha elhallgatunk, bemutatkoznak, s ők is közénk
                  telepednek. A többi magyarok: Koródy szűcs, fiatalember, jó tenornak mutatkozik.
                  Varga Tamás műasztalos. Stein Móric, biciklisapkás, egészen fiatal arcú
                  szűcsmunkás. Schnitta nevű magas, nyúlánk pincér. Még egy kollégára is
                  rábukkanunk. Neufeld Simonnak hívják, kereskedelmi iskolai tanár volt valamelyik
                  felső-magyarországi városban. Ő is a francia nyelv tanulmányozására jött ki
                  Franciaországba, Párizsban fogták el. Vele együtt ismerjük meg Maravics Jenőt,
                  akit a barcelonai eszperantó kongresszusról visszajövet fogtak el. Soproni
                  származású fiatalember, gazdag szülők gyermeke.</p>
               <p>Az énekszó mind erőteljesebb lesz. A várudvar legfélreesőbb sarkaiban is
                  meghallják. Aki magyar csak van, az mind eljön a hívogató hangra. Egy Jakuts nevű
                  mechanikus, Schlotter szűcs együtt érkeznek. Végül zöld takarójával válltól
                  csípőig befedve, közénk áll az öreg “isten” is, Sarkadi bácsi s az udvarában levő
                  Vantur Jakab, aki ugyan lengyel származású, de beszél magyarul, és inkább a
                  magyarokhoz húz...</p>
               <p>A sötétben már csak hangjukat halljuk, s magunkban legfeljebb az után tudjuk
                  megrajzolni képüket, ahogyan társaik beszélnek velük, s amiket róluk mondanak.</p>
               <p>Lehet már esti tíz óra is. Egyelőre az őrség nem törődik velünk. Német
                  fogolytársaink többször átizentek az udvar másik végéből, hogy ne énekeljünk, mert
                  még baj lesz belőle. Nem hallgatunk rájuk.</p>
               <p>Egyszer azután francia káplár s két katona áll meg előttünk. Megvárják, amíg
                  készen vagyunk, majd megkérdezik, mit énekeltünk? Mondjuk, magyar vallásos dalt...
                  Éppen a himnusz volt. Fejet bólintanak rá: - C’est bien.<hi xml:id="ftnref54"
                     >[54]</hi> - De most menjünk aludni!...</p>
               <p>A 6-os számú szobában nagy a kavarodás. Olyan szűken mérték ki a helyet, hogy nem
                  tudunk egymás mellett elférni. Felhasználom a zavart arra, hogy sebekkel borított
                  szomszédomtól megmeneküljek.</p>
               <p>Mindjárt az ajtótól balra nagyobb ablakmélyedés van. Igaz, hogy padlója kő, de
                  legalább egyedül lehetek benne. Ide húzódom be. A nagy ablakon át a bástyán, árkon
                  túl, kilátok egy holdfénytől megvilágított magányos fehér házra s hozzátartozó kis
                  kertre. Végtelenül jólesik oda nézni. Mikor a többiek már mind behúzódtak a
                  szalmába, s horkolnak, vagy elcsendesednek, én feltérdeplek a régi nagy
                  kőkockákon, s úgy bámulok ki a kertre és a fehér házra... Térden guggolva,
                  ablaknak támasztott fejjel alszom el, mintha csak megbékéltető, elszenderítő dal
                  szivárgott volna felém az árkon túli, holdfényes családi képből.</p>
            <milestone n="2" unit="startSubChapter"/>
               <p rend="head">2</p>
               <p>A következő egy-két hét rendezgetéssel telt el. A fekete várkolostor nem volt
                  semmivel sem felszerelve. 1870-71 óta emberek itt nem laktak. Az akkor ide
                  internált német és osztrák civilek valószínűleg nem voltak állandóan bezárva, s
                  bent a várépületben csak a szegényebbje lakott. Most azonban kétszáznegyvenen
                  zsúfolódtak össze a legszigorúbb zár alatt. Még a vár előtti kúthoz is csak
                  fegyveres katona kíséretével mehettünk. Így hát valahogyan gondoskodni kellett
                  legfontosabb egészségügyi szükségleteinkről.</p>
               <p>A feladatot, hogy a lakhatatlan régi várépítményt kétszáznegyven fogoly számára
                  lakhatóvá tegye, Palvadoz úrnak, Noirmoutier maire<hi xml:id="ftnref55"
                  >[55]</hi>-jének kellett megoldania.</p>
               <p>A kékespiros arcú, galambősz hajú falusi hatalmasságot már megérkezésünk napján
                  láttuk. Olyan jelenség volt, mint az ilyen kis községek “polgármestere” szokott
                  lenni: félparaszt, durva, kék szőttest hordó falusi magisztrátus, akin az uraság
                  legfőbb jele az volt, hogy facipőjének felső fedőrésze lakkbőrből készült.</p>
               <p>Palvadoz úr életében nagy eseményt jelentett, hogy kétszáznegyven boche-t kellett
                  falujában elhelyezni. Olyan hírek szivárogtak be hozzánk, hogy ez a tisztség még
                  magánéletére is kihatott. Otthon családjával állandóan perlekednie kellett, mert
                  felesége és gyermekei nem akarták a várba engedni attól való féltükben, hogy az
                  átkozott boche-ok valamiképpen kárt tesznek benne. Mindennap valósággal ki kellett
                  szeretteinek karjából szakítania magát, amikor elindult foglyaihoz.</p>
               <p>Ez a hősiesség természetesen a mi körünkben is meglátszott rajta. Döngő léptekkel,
                  mázsás gömbölyűségének teljes súlyával járt-kelt az udvarnak azon a részén, ahol
                  mindössze néhány korvéját végző civil fogoly tartózkodott a nyolcszor-tízszer
                  annyi felfegyverzett francia katona között. Palvadoz mester erről a stratégiai
                  pontról nemigen mozdult ki, s ha valamely intézkedése helyszíni szemlét követelt,
                  az egész őrséget magával cipelte, azonkívül állandóan vele volt az egyik
                  kiszolgált csendőr, aki kezdetben a postánkat hozta, és borravalót szívesen
                  fogadott el, de amikor Palvadozzal ment, hosszú bajusza alól ránk vicsorította
                  fogát, és testével gazdáját állandóan úgy fedezte, mintha merénylettől kellene
                  tartania.</p>
               <p>Palvadoz úr egyébként mindig haragudott, és kiabált. Arca a felbosszantott pulyka
                  nyakának minden színváltozatát híven leutánozta. Különösen, ha valamelyikünk
                  kéréssel járult elébe. Azt hiszem, hogy egész haragos fellépését csak a kérők és
                  követelők elijesztése miatt játszta meg. Az öreg paraszt mindenekelőtt pénzt akart
                  keresni, s minthogy a berendezésre valószínűleg amúgy sem valami hatalmas
                  összeget utaltak ki, minden ravaszságát össze kellett szednie, hogy a
                  legszükségesebbek meglegyenek s amellett a saját zsebébe is folyjon valami.</p>
               <p>Noirmoutier maire-je nem kis leleményességgel a következőképpen hajtotta végre ezt
                  a nehéz műveletet. Deszkaszálakat és szerszámokat hozatott be, azután mutatóba egy
                  süketnéma francia asztalost is felfogadott, de csak négy napra, mert a munka
                  javarészét tiroli fogolytársainkkal végeztette el ingyen.</p>
               <p>Mindenekelőtt a várfalhoz ragasztott egyik földszinti épületet hozatta rendbe,
                  amelynek egyik fala teljesen leomlott. A köveket elhordatta, s az épületre
                  deszkából emeltetett új falat. Az így elzárt helyiségbe ugyancsak deszkából
                  összetákolt padokat és asztalokat rakatott be. Ezzel megvolt az “ebédlő”, vagy
                  ahogy Palvadoz úr némi nagyzolással hívta, a refectoire<hi xml:id="ftnref56"
                     >[56]</hi>.</p>
               <p>A többi szükségletet is hasonló egyszerűséggel oldotta meg a facipős polgármester.
                  Mosdónak, az udvari árok mentén, három magas lábra néhány dézsát állíttatott fel,
                  amelyből a vizet vékony, csappal zárható dugón át csurgathattuk magunkra. A csap
                  már a második nap nem működött, ami nagy örömet okozott, mert legalább az egész
                  dugót ki kellett húzni, s így a víz dúsabb sugarakban ömlött. Hasonló
                  ötletességgel oldotta meg Palvadoz úr az illemhely kérdését is. A donzson jobb
                  oldalán, a főudvartól kapuval elválasztva, kisebb mellékudvar terült el. Itt
                  ásatott az internáltakkal hosszú gödröt, s azon két szál deszkát fektetett
                  keresztül. Esőben, télben, nappal és éjjel ide kellett zarándokolni.</p>
               <p>Volt még egy nagy kérdés: az ivóvízzel való ellátás. A vizet a szigeti erdőig
                  vezető út mentén fúrt nagy, vaskerekes kútból kellett hozni, ami tőlünk jó
                  negyedórai járásnyira volt. Erre a célra Palvadoz úr kézi erővel hajtott szekeret
                  bocsátott rendelkezésünkre, amelyre kétszáz literes hordót erősítettünk. Ezzel
                  hoztunk be naponként többször az udvaron elhelyezett másik nagy fahordóba
                  vizet.</p>
               <p>Ennek a munkának s egyáltalában a kétszáznegyven ember ellátása körül felmerülő
                  minden munkának elvégzéséről magunknak kellett gondoskodnunk. Hogy ez rendben
                  megtörténjék, kaszárnyai szervezettséget kellett meghonosítanunk. Ez volt a mi
                  fogolytársadalmi életünknek alapváza.</p>
               <p>Legelsősorban az egyes szobák - chambrée-k - választottak főnököt. Ezek voltak a
                  chef de chambrée-k. Bizonyos mértékig a mi bizalmi embereink, akik minden este
                  átvették a hatósági intézkedéseket, s azután maguk között megbeszélték a másnapra
                  vonatkozó teendőket. A munkának, az úgynevezett corvée-nak kiosztását ők végezték
                  el. Volt szoba-, udvar-, konyha- és vízkorvé. Ezek a kötelezettségek majd
                  szobánként, majd egyénenként futottak végig rajtunk.</p>
               <p>Állandó megbízatása volt a két szakácsnak, egy fogolytársunknak, aki a
                  bevásárlásoknál segített s végül a chef de chambrée-k fejének, aki az érintkezést
                  a hatóságok és a szobafőnökök között közvetítette. Ezzel a tisztséggel Palvadoz
                  úr Fenyvesi barátunkat bízta meg, aki kitűnően tudott franciául. Fenyvesi mindjárt
                  óriási, festetlen facipőt húzott fel, amely különösképpen egészítette ki szürke,
                  sávos nadrágját, kék zakókabátját s félkemény kalapját. Igaz, hogy gallért és
                  nyakkendőt Noirmoutierban sem tett fel, így hát állandóan úgy festett, mint aki
                  hirtelen magára kapta ruháját, fapapucsát, de már nem volt ideje toalettjét
                  teljesen befejezni. A főnökök feletti főnöksége elég sok munkát adott neki, s
                  hatalmas facipőjével egész nap kopogva loholt végig a szobákon, kőlépcsőkön vagy a
                  sokszor térdig sáros udvaron. Palvadoz úr felhívására alakítanunk kellett még egy
                  kilenctagú békebíróságot, amely a foglyok között felmerülő személyi
                  nézeteltérésekben vagy kisebb fegyelmi ügyekben ítélkezett, de nem sokáig, mert
                  döntéseit nem vette senki sem figyelembe.</p>
               <p>Általában mindennapi életünk úgy folyt le, ahogy legfőbb urunk, Palvadoz
                  elrendelte. A napi élelemre ő adta ki a pénzt, s el lehet képzelni, hogyha már a
                  berendezésen annyit megtakarított, a táplálkozásra szánt hivatalos pénzekből
                  jócskán lekanyarított. Legfőbb hadsegéde, Culoz úr, a kiszolgált csendőrkáplár,
                  mindig együtt dolgozott vele, de a nyereségből neki kevés hullott. Culoznak igazi
                  jövedelmi forrása az internáltaktól kapott borravaló maradt, amelyet nemcsak a
                  posta kézbesítéséért, hanem bármely más apró szívességért is mindig elvárt.</p>
               <p>Természetesen a két vagyonosodó civil hatóságnak sok ellensége támadt kint a
                  faluban is, akik a hivatalos pénzeknek túlságosan önző kezeléséről nem
                  mulasztották el értesíteni a prefektúrát. De felkeltették maguk ellen a katonai
                  őrség vezetőjének irigységét és felháborodását is, aki Palvadozék
                  garázdálkodásában s mindenbe való beavatkozásában saját hatáskörének vagy
                  általánosságban, a katonai hatáskörnek megsértését látta.</p>
               <p>Az őrség vezetője kis, kövér őrmester volt, békeidőben pék és sokgyermekes
                  családapa, aki éppen számos gyermekeire való tekintettel kapta ezt a veszélytelen
                  posztot. Természetszerűleg ő sem lehetett sokkal okosabb ember, mint Noirmoutier
                  polgármestere. De mint őrmester, elsajátított valamelyes jártasságot, a kaszárnyai
                  együttes élet fegyelmi és gazdasági ágazataiban. Erről Palvadoz úrnak fogalma sem
                  lehetett. Így az őrmesternek, akit mi családiasan Guillaume-nak hívtunk, vele
                  szemben való fölénye ezekben az ügyekben nyilvánvaló volt. Guillaume sergeant
                  azonkívül kitűnő baráttal és tanácsadóval rendelkezett Georges caporal
                  személyében. Georges káplár békében borral kereskedett, s ebben a mesterségben
                  ravaszsága úgy kifinomodott, hogy Palvadoz úron s az egész noirmoutier-i
                  magisztrátuson könnyűszerrel ki tudott fogni. Az őrmester féltékenységét Palvadoz
                  úrral szemben valószínűleg Georges keltette fel, s igyekezett állandóan táplálni
                  annyira, hogy az egyszer nyílt színen, szemünk láttára, ki is tört.</p>
               <p>Ezen a nevezetes jeleneten jöttünk rá arra, hogy a két hatóság, illetve Palvadoz
                  úr és Guillaume sergeant között, lappangó ellentétek vannak. És ezen a jeleneten
                  érte Palvadoz úrnak addig kikezdhetetlen tekintélyét olyan súlyos sérülés, amelybe
                  csakhamar egész dúsan jövedelmező megbízatása is beleveszett.</p>
               <p>Noirmoutier-i tartózkodásunk második hetében történt egy derűs reggel, hogy
                  Returecki, a nagy fekete szakállas festő, az ablakon át spárga segítségével egy
                  újságárus gyerektől fel akarta húzni a La France című napilap legfrissebb számát.
                  Az árokban bujkáló újságos fiú és a várablakon kihajló lengyel festő titkos
                  műveletét szerencsétlenségünkre éppen a vár diktátora feleségének kellett
                  észrevenni. Palvadozné ugyanis, amíg az ura a várban volt, a legnagyobb rettegések
                  között állandóan a falakon ólálkodott, hogy mindjárt értesülhessen róla, ha a
                  hites urát netalán a boche-ok megölik. Ily módon figyelte meg az újságolvasást
                  eltiltó hatósági rendeletnek bűnös kijátszását.</p>
               <p>Csapott erre nagy patáliát. Pedig nem is volt hatóság, csak annak felesége. Ott
                  mindjárt az utcán elkezdett kiabálni, azután magából kikelve, elfúló lélegzettel a
                  várkapu elé rohant, s ott mind a két öklével kezdte a kaput verdesni. Amikor
                  bebocsátották, valósággal kövér férje karjai közé esett, s lihegve, krákogva,
                  asztmás köhögések között mondta el, hogy mi történt kint a várárokban.</p>
               <p>Óriási felfordulás támadt erre.</p>
               <p>Palvadoz úr megfúvatta az appel général<hi xml:id="ftnref57">[57]</hi> kürtjelét,
                  az őrséget fegyverbe állíttatta, s egy katonát rögtön az újságos fiúért küldött
                  azzal a paranccsal, hogy élve-halva állítsa elő.</p>
               <p>Az appel général ijesztő hívására a szobákból, az udvar különböző sarkaiból
                  izgalommal eltelve rohantunk le az udvar elejére. Vajon mi történhetett, ami miatt
                  ezt a ritkán hangzó jelt váratlanul megfúvatták?</p>
               <p>Palvadoz úr parancsára félkörben kellett állnunk. Ekkor már a katona fülénél fogva
                  hozta a keservesen bőgő újságárus fiút. Palvadoz felemelt ököllel támadt a
                  szerencsétlen gyermekre, aki az ellenséggel össze mert játszani. Majd dühös arcát,
                  amely e pillanatban ruhája szöveténél is kékebb volt, felénk fordította,
                  felszólított, hogy jelentkezzék a tettes, aki a hatósági parancs ellenére lapot
                  akart vásárolni. A tettes annál kevésbé jelentkezhetett, mert köztünk sem volt. A
                  szakállas lengyel festő ugyanis jónak látta szobájából le sem jönni. Vele tartott
                  barátja, a pápaszemes, térdnadrágos szobrász, aki úgy látszik társa volt a
                  lapvásárlás megkísérlésében.</p>
               <p>Mikor önként senki sem jelentkezett, Palvadoz úr előráncigálta az újságárus fiút,
                  pofonokkal adta értésére, hogy most már neki kötelessége a tettesre rámutatni. A
                  maszatos arcú, síró gyerek elvonult előttünk kétszer is, de üzletfelét nem tudta
                  megtalálni. Mikor aztán Palvadoz úr újabb pofonokkal élénkítette fel
                  emlékezőtehetségét, végül is a szakállas németre mutatott, aki a fiatal pincéreket
                  szerette. A német könnyen igazolta alibijét. Tizedmagával korvén volt a konyhában
                  már kora reggel óta. Jobb sorsra született kabátján meg is mutatta az odatapadt
                  krumpli- és répahéjat.</p>
               <p>Újabb pofon s újabb szakállas fogoly következett. A szakállas ember véletlenül az
                  egyik tiroli volt, aki a kérdéses időben Palvadoz úr szeme láttára s az ő
                  parancsára fúrt-faragott.</p>
               <p>Szegény gyerek már beleszédült a sok pofonba s a sok borotválatlan és szakállas
                  arc szemléletébe. Palvadoz úr közben mind dühösebb és mind lilább lett, úgyhogy a
                  gutaütéstől kellett félteni.</p>
               <p>A kis kövér őrmester ezalatt élesen kidomborodó hasára nyugtatott kézzel állt, és
                  fölényesen mosolygott.</p>
               <p>Mikor Palvadoz úr tehetetlensége kétségbevonhatatlanul kiderült, az őrmester
                  magához intett két katonát és halkan rendelkezett velük. A két katona a kiürült
                  donzson felé futott, s néhány percnyi feszült várakozás után, diadalmasan tért
                  onnan vissza a kabátja alatt is remegő fekete szakállas festővel és térdnadrágos
                  barátjával.</p>
               <p>A gyermeknek rájuk sem kellett mutatni. Egész lényük töredelmes vallomás volt.</p>
               <p>Megvoltak hát a tettesek. Guillaume őrmesternek lehetett köszönni, aki
                  gyakorlatból tudta, hogyha általános jelentkezésre fújnak, jó a szobákban is
                  utánanézni, vajon nem bújt-e el valaki a szalmába s esetleg éppen az, akit
                  keresnek?</p>
               <p>A két lengyel művészt Palvadoz úr elé állították. A hatalmas úr darabig
                  farkasszemet nézett velük, azután intett, hogy vigyék el őket.</p>
               <p>- Őrmester úr, lássa el bajukat!... - szólott Guillaume-hoz, az elhurcolt
                  foglyokra mutatva.</p>
               <p>Guillaume bólintott fejével, s továbbra is csak gúnyosan mosolygott. Palvadoz úr
                  pedig sarkon fordult, s nehézkes, hangos lépteit a várkapu felé irányította, ahol
                  hűséges hitvese várakozott rá. Akik jó szeműek, látták, hogy Noirmoutier ura
                  jókorát lökött feleségén, amikor látszólagos udvariassággal maga előtt bocsátotta
                  ki a kapun.</p>
               <p>Mi zsibongva oszoltunk szét. A két lengyel művészt magánzárkába csukták, egy, a
                  bástyaudvarra nyíló nedves, sötét lyukba. Elzáratásuk miatt az izgalom egész nap
                  tartott a várban. Kisebb-nagyobb csoportokba oszolva mindenki ezt tárgyalta.</p>
               <p>Estefelé az volt a megállapodás, hogy Palvadoz úr elé járulnak a szobafőnökök, s
                  megkérik, hogy társainkat éjszakára eressze ki külön börtönükből. Este azonban
                  Palvadoz úr nem jött be. Állítólag beteg lett, s hűséges Baucisa melegített
                  téglákat rakott a lábára.</p>
               <p>Már késő este lett, amikor a Palvadozra való haszontalan várakozás után, a
                  szobafőnökök úgy határoztak, hogy kérésükkel az őrmester elé járulnak. Kissé
                  izgultak, mert Guillaume őrmestert akkor még senki sem ismerte. Nagy volt a
                  megkönnyebbülés, amikor a belépő szobafőnököket a kis kövér őrmester ajkán kedves
                  mosollyal fogadta.</p>
               <p>- Eresszem ki a társaikat? - kérdezte mindjárt maga. - Jó. Megteszem. Végre is nem
                  vagyok emberevő, minthogy pékség a mesterségem. Talán Palvadoz úr sem fogja
                  helyteleníteni eljárásomat... Bár az ilyen magas magisztrátusok esze járását
                  közönséges ember nem ismerheti ki egykönnyen - tette hozzá gúnyos mosollyal.</p>
               <p>Ezzel a mondattal szemünkben ki is végezte a vár diktátorát...</p>
               <p>A lengyel művészek kiszabadítását mindenki örömmel vette tudomásul. A nap izgalmai
                  után társaink a szobákba vonultak aludni.</p>
               <p>A lengyelek még sokáig a kis bástyaudvaron maradtak, és beszélgettek. Hozzájuk
                  szegődtem én is. Holdvilágos este volt, s az októbervég ellenére langyos fuvalmak
                  jártak a levegőben.</p>
               <p>Lehetett már tizenegy óra, amikor a bástyaudvaron felvezető kőlépcsőn a lakószoba
                  felé mentem. A sötét boltív alól váratlanul prémgalléros kabátba burkolózó, kis
                  alak lépett elém, s megfogta karomat.</p>
               <p>A sötét alak a kőlépcső tetejére lépett ki. Ijedten hátráltam. Csak akkor ismertem
                  rá Bistrán Demeterre, a próféta szűcsre, aki alkoholba s valami Enyedi Klára nevű
                  New York-i magyar lányba belevesztette pénzét, munkaerejét s végül eszét is...</p>
               <p>- Maga az, Bistrán úr? - szóltam rá megjátszott szigorúsággal. - Micsoda dolog,
                  hogy ilyen későn itt kószál, s ijesztgeti az embert? Menjen azonnal aludni.</p>
               <p>Bistrán felhúzta vállát, és sajátságos ravasz arcot vágott, ami nála abból állott,
                  hogy szemöldökét, bajuszát egészen magasra húzta s azután szakállát simogatva,
                  féloldalról nézett az emberre.</p>
               <p>- Mintha olyan könnyű volna aludni ilyenkor... - mondta szinte suttogóvá halkítva
                  hangját. - Nem hágy a hold!... A hold az én szövetségesem, s azért nem hágy
                  aludni, hogy mindig a kalapácsra gondoljak...</p>
               <p>- Micsoda kalapácsról beszél, Bistrán úr, hiszen maga nem kovács. Maga szűcs.</p>
               <p>Bistrán némi megbotránkozással csóválta fejét.</p>
               <p>- Nem olyan kalapács az! Grádos ember szerszáma! Még ma a kezembe veszem, és
                  lecsapok vele. Meglátja, vége lesz a háborúnak...</p>
               <p>- Ugyan, Bistrán úr, ne beszéljen bolondokat!... - mondtam tettetett
                  könnyedséggel, de közben különös borzalommal töltött el így együtt és egyedül
                  lenni ebben a több száz éves, kísérteties várban egy őrült emberrel. - Menjen csak
                  aludni, és hagyja a kalapácsot!...</p>
               <p>Bistrán Demeter válaszra sem méltatott. Kiállt a lépcső kőkorlátjához, s
                  beleszagolt, arcát belefúrta a holdvilágos éjbe, mint a felszállni készülő madár.
                  Bizonyára el is repül boldog, önkívületes képzelete - gondoltam magamban, amíg a
                  sötét fa-csigalépcsőn felfelé botorkáltam. Ezt a szegény bolondot valószínűleg a
                  mai eseményes nap izgatta fel. A fegyverbe álló őrség, Palvadoz dühösködése s a
                  börtönbe hurcolt két lengyel. A többiek izgalma már mind lecsitult, csak az ő
                  bomlott, fékezhetetlen idegei nem tudnak megnyugodni.</p>
               <p>Rá gondoltam, amikor a 6-os chambrée nagy, holdfénnyel elöntött ablaka előtt
                  csendben vetkőzni kezdtem. Az ablakot kissé megnyitottam, jobban nem lehetett,
                  mert a levegőáram kicsapta volna az ajtókat, s fellármázza az egész várat.</p>
               <p>Sokáig álltam az ablaknál, s bámultam az éjszakába, amikor gondolataimból
                  egyszerre csak az udvar felől érkező rettenetes kiáltások riasztottak fel.
                  Megrázó, borzalmas bőgése volt ez egy embernek, akit mintha vesztőhelyre vittek
                  volna, s aki ebbe beleveszítette eszét.</p>
               <p>Társaim alatt megzörrent a szalma. Egyesek hallgatózva ültek fel. Én is pillanatig
                  szívdobogva álltam, de amikor a kiáltás megismétlődött, kabátot kaptam magamra, s
                  a két szobán keresztül rohantam kifelé a lépcsőhöz. Ott már több felriasztott
                  árnyalakkal találkoztam, akikkel együtt szaladtunk az udvarra. De voltak olyanok
                  is, akik ellenkező irányba, fel a tetőre siettek.</p>
               <p>A különös, ijesztő kiáltás még egyre tartott, és csak akkor tudtam meg, melyik
                  irányból jön, amikor többi társammal az udvarra értem.</p>
               <p>Hátborzongató jelenet tárult itt elénk. A donzson tetején, egészen a lapos, élesen
                  egyenes vonalú fedélzet széléig előre lépve, emberi alak állt és karjait kitárva
                  kiabált. Fejét megvilágította a hold s kitárt karjai mögött prémes gallérú
                  kabátja fekete szárnyként nyílt meg. Rögtön ráismertem Bistránra. A többiek is
                  elhűlve szólították nevét. Mellettem állt Dudás, az aviatikus és Nagy Zsiga, a női
                  szabó. Nagy Zsiga az előző dépôt-ban együtt volt Bistránnal, s most kezét tördelve
                  jajgatott, hogy mi lesz a szerencsétlen emberrel, aki képes arra, hogy a holdfény
                  vonzása alatt előbbre lép, s belezuhan a szörnyű mélységbe.</p>
               <p>Ebben a pillanatban a katonai őrség ébren levő tagjai is, kezükben lámpással
                  előjöttek, s a várépület felé szaladtak. Ugyanakkor a tetőn azoknak a leguggoló
                  fogolytársainknak körvonalai is láthatóvá lettek, akik már kezdetben sejtették,
                  hogy miről van szó, s egyenesen a tetőre mentek fel.</p>
               <p>Most izgalmas pillanat következett.</p>
               <p>Bistrán leeresztette karját, s még előbbre lépett. Talán ki sem bírta volna már
                  szédülés nélkül, ha nem őrült.</p>
               <p>- Hallgassátok meg átkomat - ordította magyarul. - Ezerszeres átok és halál a
                  vérontókra! Pusztuljanak el mind. Itt van a kezemben a kalapács! Most lesújtok s
                  akkor...</p>
               <p>Bistrán Demeter ebben a pillanatban kissé hátrább lépett, mintha lendületet venne
                  a lesújtásra. Ezt a helyzetet használták ki azok, akik mögéje lopózkodtak,
                  egyszerre ketten átkarolták, és szegény őrültet visszahurcolták, mielőtt
                  lesújthatott volna... Sokszor mondta azután is, hogy a háború azért tart tovább,
                  mert ellenségei megakadályozták abban, hogy kalapácsával lecsapjon.</p>
               <p>Ekkor már a katonák is a tetőre értek. Bistránt az őrség cipelte le az udvarra. A
                  “próféta” nagyon hallgatagon viselkedett. Lényében volt valami a nagy szellemek
                  fölényéből, akik tudják, hogy a csőcselék felülkerekedése csak ideig-óráig
                  tart.</p>
               <p>A káplár be akarta zárni Bistránt. Közbeléptünk azonban az őrmesternél, aki
                  hiányos öltözetben szintén megjelent az udvaron. Megmagyaráztuk, hogy őrültről
                  van szó. Guillaume sergeant hagyta futni, de a tetőre való feljáratot egyszer s
                  mindenkorra elzáratta.</p>
               <p>Éjfél felé nyugodott el csak a vár. Az ég sápadt vándora már letűnt az égről.
                  Őrült szerelmese is fekhelyére tudott hát térni...</p>
               <p>Október végén szerencsétlenné fordult életemben végre néhány nyugodtabb nap
                  következett. Eddig a háború első napjától kezdve úgy éreztem magamat, mint előbbi
                  életétől, az egész eddigi világtól elszakított, üldözött vad. Voltaképpen magam
                  sem tudtam miért, de érzésem az volt, hogy megvetnek, gyűlölnek, halálra keresnek.
                  Emellett teljesen egyedül voltam. Nem akadt senki, akitől jó szót, tanácsot
                  kérhettem volna. Hiányoztak a tapasztalatok, az előre elrendelt intézkedések, a
                  példák. Minden felégett körülöttem. Valójában, mintha most születtem volna,
                  mintha meztelenül, gondozó nélkül, segítség nélkül most dobtak volna ki a
                  világba. Éreztem, hogy egész múltam összeomlott, s bár magamnak sem mertem
                  bevallani, de az volt a rettenetes sejtelmem, hogy többé sem az országgal,
                  amelyhez tartoztam, sem enyéimmel sorsom össze nem hoz. Sötétség borult felém,
                  kitört a vihar, s én örökre eltévedtem.</p>
               <p>Apám Kolozsváron főigazgató volt. Ott éltek fiútestvéreim is. Egyik egyetemi
                  tanár, a másik orvos, a harmadik, a legfiatalabb éppen önkéntesi évét szolgálta le
                  a tüzéreknél. Volt még egy bátyám, aki katonatiszt volt, s a hadseregből betegsége
                  miatt még jóval a háború előtt kilépett. Azt hittem, hogy nekik mindnyájuknak
                  menniük kell. Telve voltam nyugtalansággal miattuk is. Apámhoz már Párizsból,
                  azután Perigueux-ből s majd Noirmoutier-ből is egyik kétségbeesett levelet a
                  másik után írtam. Jelentettem magamról, hogy testileg elég jól érzem magamat.
                  Emberségesen és jóakarattal bánnak velem a francia hatóságok (vajon milyen arccal
                  olvasták a cenzúrán ezt az apám megnyugtatását szolgáló kifejezést?), de minden
                  levelemben egyforma kétségbeeséssel kérdeztem: mi van fiútestvéreimmel?
                  Felsoroltam név szerint mindegyiket, s mindegyikről külön-külön megkérdeztem, mi
                  történt velük? Rémes álmaim voltak róluk. Egyszerre négy fiútestvér. Mi van velük?
                  Mi van velük?...</p>
               <p>Valahogy úgy voltam Magyarországgal is, mint négy fiútestvéremmel.
                  Kimondhatatlanul féltettem. Ha a Lemberg elvesztéséről, a Przemysl körüli
                  harcokról, az oroszoknak a Kárpátokban való megjelenéséről elterjedt híreket,
                  amelyek minden újságeltiltás ellenére is beszivárogtak hozzánk, túlzottaknak is
                  tartottam, mégis fel kellett tételeznem, hogy Magyarország előbb vagy utóbb
                  halálos veszedelembe kerül. Csak ennek a veszedelemnek nem tudtam alapot adni, nem
                  tudtam idejét megjósolni, mert minden, ami otthonomra vonatkozott, az
                  aggodalomnak, az ideges félelemnek s a tájékozatlanságnak sűrű ködébe volt merítve
                  mindaddig, amíg az első levelek meg nem érkeztek hazulról.</p>
               <p>Két és fél hónapig kellett a leggyötrelmesebb bizonytalanságban várnom, amíg az
                  első Magyarországról küldött levelet Kőnig György nevű barátomtól október végén
                  megkaptam. Utána kettesével, hármasával jöttek levelek apámtól, Laczkó Gézától és
                  más ismerőseimtől.</p>
               <p>Ezek az első levelek nem is annyira tartalmukkal hatottak rám. Hiszen voltak benne
                  megnyugtató hírek is. Két fiútestvérem nem volt kint a fronton. Helyemet a
                  budapesti gimnáziumban, ahol tanítottam, fenntartják, sőt egyelőre adnak fizetést
                  is. Sok barátom, ismerősöm még be sem vonult... De elsősorban nem ezek a hírek
                  számítottak. A levelek a maguk egészében indítottak meg. Olyanok voltak, mint a
                  muzsikaszó, amely szóval ki nem fejezhető kapcsolatokat teremt idegéletünkkel.
                  Bizonyságok, megfogható, érinthető bizonyságok voltak abból az országból, amelynek
                  képét, körvonalait az örökös, gyötrő nyugtalanság szemem előtt egészen
                  összekavarta. Nem is leveleknek, élőlényeknek éreztem őket. Nemcsak százszor
                  elolvastam, hanem megfogtam, tapintgattam, az ajkamhoz érintettem... Végül is
                  mindent nekik köszönhettem. Visszahozták múltamat, újra célt adtak életemnek, s
                  feltámasztották előttem az otthont, amelytől oly kegyetlenül elszakítottak.</p>
               <p>A levelek után megjött a pénzem is. A kis breton fürdőhelyről, ahol nyaraltam,
                  elküldték csomagomat. A faluból behozattam gyapjúsapkát, vastag nyaksálat, facipőt
                  és kék trikót. Felkészülődtem az esős időkre. Azonkívül fekhelyemen is
                  változtattam. Fenyvesi barátommal az ajtó és az ablak közé eső keskeny sávra
                  költözködtünk, amely elé oldalt, Culoz úr közvetítésével, a francia asztalossal
                  leereszthető fa védőfalat készíttettem, hogy nappal a világosságot ne vegyük el,
                  viszont éjjel védelmet kapjunk a légáramok ellen.</p>
               <p>Az ablakmélyedés így tisztán megmaradt “dolgozószobának”. Kis, mindenféle
                  fadarabból összetákolt asztalt tettem belé s támla nélküli, háromlábú széket. Nagy
                  nyomorúságomban is milyen boldogító érzés volt, amikor a kis asztalkához először
                  ülhettem. Előttem tinta, toll, levélpapír, könyvek!... A szobát, ahol negyvenkét
                  lakótársam feküdt, beszélt, veszekedett, dolgozott, vagy járt-kelt, a védőfal s
                  rajta túl a szobában elterülő árnyék oly messzire vitte! Az ablakmélyedés
                  fényfürdőjében egyedül voltam, kicsit magasabban is, mint a többiek, s valahogy
                  úgy éreztem, hogy szerencsétlen sorsom színterén túl egyenesen és közvetlenül
                  átnyúlhatok, átszállhatok oda, ahol az enyéimek vannak. Felejthetetlenül szép
                  érzés volt, hogy mikor először ültem az asztalhoz s apámnak levelet írtam,
                  mosolygó arca megjelent előttem, mint látomás. Nem haragudott, nem vádolt, amiért
                  annyi intelme és kérése ellenére, mégis kimentem megint Franciaországba. Lényének
                  közelsége annyira meghatott, hogy szemem könnybe lábadt, s alig tudtam levelem
                  megszólítását leírni: “Kedves, jó Atyám!”...</p>
         </div>
         <div type="chapter">
            <head>NEGYEDIK FEJEZET</head>
            <head>A 6-OS LAKÓI</head>
            <milestone n="1" unit="startSubChapter"/>
               <p rend="head">1</p>
               <p>Megindulnak az őszvégi esőzések. Ilyenkor, két-három napi eső után, a várkaput
                  akár nyitva is hagyhatnák, úgysem tudna senki sem kimenni. Az udvaron méteresre
                  dagad a sár, s a várépületből alig tudunk a mellékudvarba vagy a mosdókhoz menni.
                  Az épület is olyan lesz, mint vízből kiugrott, csurgó szőrű parasztkutya. Minden
                  csúf vonása kiüt rajta. A leomlott vakolat helyén kőtörmelék, piros tégla dugja ki
                  fejét. Az épületnek régi, nemes patinája teljesen elvész a mindent elöntő
                  nedvesség alatt. Bent a szobákban vízfoltok támadnak a falakon. A toronyszobákban
                  úgy csorog a penészlé, mintha dézsából öntenék. Rémülettel vesszük észre, hogy
                  bőrből készült dolgainkat vastagon lepi el a penész.</p>
               <p>A nedvesség és az eső teljesen szobánkba zár. Palvadoz úr és hű hadsegéde, Culoz
                  most már nem jönnek be. Nincs kinek panaszkodni. A katonai hatóság győzött belül a
                  várban, de viszont nem tesz semmit. A hatalom Guillaume őrmester kezébe került, a
                  postát Georges káplár osztja ki. Telve vannak jóindulattal, de hatáskörük nincsen.
                  Még lapátot sem tudnak szerezni, hogy a sarat csomóba hányjuk, annál kevésbé
                  kavicsot, hogy az udvaron utat csináljunk.</p>
               <p>Guillaume nagyon derék ember. Eltréfálkozik mindenkivel. A németek között van
                  Däumling müncheni tanár, akit négy tanítványával francia tanulmányúton ért a
                  háború kitörése. Perigueuxben összekerültek egy Nagel nevű lipcsei tanárral. A
                  többiek pincérek, borbélyok, mechanikusok s olyanfajta napszámosok, akiknek
                  munkaköréről, háború előtti életmódjukról a hosszú fogsági együttlét alatt sem
                  tudtam halvány fogalmat sem szerezni. Guillaume jól van a poroszokkal is. Egy
                  ízben még fényképfelvételt is csináltatott magáról, amint a vár egyik boltíve
                  alatt ölelkezve áll a német diákokkal s a két német tanárral. Később az életével
                  fizetett meg ezért a képért... De Guillaume nem tudja, mit csinál. Ez a kövér,
                  lesült képű, sűrű fekete bajuszú emberke olyan, mint egy nagy gyerek. Mindenen
                  jóízűen nevet, s mindenre azt mondja: “Je m’en fous”<hi xml:id="ftnref58"
                     >[58]</hi>. Magával sem törődik, de velünk sem.</p>
               <p>Titkárának, Georges káplárnak van vagy tíz gyereke. Tudja, hogy nem kerülhet ki a
                  frontra. Nem sokat ad a katonai fegyelemre. “Allez! Vous êtes aussi des hommes,
                  nom de Dieu!”<hi xml:id="ftnref59">[59]</hi>... Ezzel fejezi ki pacifizmusát és
                  emberségességét. Guillaume-nak ő segít, hogy a várépületben ne legyen fegyelem.
                  Tűrik, hogy a foglyok késő este is énekeljenek. A várablakok néha még este tíz
                  órakor is ki vannak világítva, s rajtuk keresztül zaj, énekszó hallatszik ki. Akik
                  kint a falu utcáján a vár mellett elhaladnak - falusi vénasszonyok, vénemberek -,
                  irigykedve beszélnek a mulató boche-okról, s a faluból megint egyik feljelentés a
                  másik után megy a prefektúrára, de most nem Palvadoz és Culoz, hanem Guillaume és
                  Georges ellen...</p>
               <p>Pedig a negyvennégy-negyvenhat emberrel zsúfolt chambréekben ilyenkor, amikor az
                  eső miatt mindenki fent tartózkodik, igazán kibírhatatlan a helyzet. Két levelet
                  írtam franciákhoz, amelyekben nyomorult sorsomat lefestettem, s kértem, hogy
                  legalább a sziget falujában való kintlakást engedjék meg saját költségemen. Hiszen
                  erről a szigetről elszökni úgysem lehetett. Az egyik levelet Vendée prefektusának,
                  M. Tardifnak küldtem el. A másikat M. Marthának, a Sorbonne-on az ókori pedagógia
                  tanárának. M. Tardif feleletre sem méltatott, Martha professzor pár udvarias,
                  sajnálkozó sorban értesített, hogy a legilletékesebb helyeken szerzett értesülései
                  szerint, velünk Franciaországban éppen úgy bánnak, mint a Magyarországon rekedt
                  francia civilekkel. Ebből természetesen egy szó sem volt igaz. Magyarországon az
                  ottrekedt franciák az egész háború alatt soha egy pillanatig sem voltak
                  bezárva.</p>
               <p>Martha levelének hatása alatt elhatároztam, hogy többé helyzetem könnyebbítése
                  végett francia ismerősökhöz nem folyamodom. Különben is azt hallottam, hogy
                  Párizsban a rendőrség kellemetlenséget okoz azoknak, akik civil internáltakkal
                  levelezésben vannak.</p>
               <p>Nem volt hát menekvés a 6-os számú szobából. Pedig, amit javunkra tettek, még az
                  is csak helyzetünket rontotta. Egyik nap elterjedt az örömhír, hogy szalma
                  érkezett az udvarra és nagy tömegben szalmazsákok. Az első derűs napon levonultunk
                  szobák szerint az udvarra, s a számunkra kijelölt szalmakazal ellen támadást
                  intéztünk. Az üres szalmazsákok percek alatt felszívták a rendelkezésünkre álló
                  szalmát. Azután hátunkon az óriási szalmazsákokkal felvonultunk szobánkba. Itt
                  derült ki a baj, hogy a megtömött zsákoknak fele sem fért abba a helyiségbe,
                  ahová zsúfoltak. Lett ebből nagy veszekedés, kétségbeesett dögönyözése a
                  zsákoknak. Valóságos sportgyakorlatokat kellett végeznünk egész nap, és
                  centiméterek vitatásáért magunkat rekedtté kiabálnunk, amíg végre, úgy-ahogy, rá
                  tudtuk kényszeríteni a paillasse<hi xml:id="ftnref60">[60]</hi>-okat, hogy egymás
                  mellett megférjenek.</p>
               <p>Másnap aztán megint esett az eső. A 6-os lakói most már szalmazsákjaik trónusán
                  ültek, de mindenki egész nap a szobában tartózkodott. Hová is lehetett volna
                  menni, mikor az udvart az eső és a sár teljesen hatalmába kerítette?...</p>
               <p>A 6-os számú szoba a donzson frontjával párhuzamosan haladt, de ablakai nem az
                  udvarra, mint az 5-öséi, hanem egyik oldalról várfalon, árkon túl a templomra s az
                  előtte lévő térre, míg a másik oldalon, ahol Fenyvesivel ketten feküdtünk, kis
                  falusi utcára és egy magányos házra nyíltak. A két fal mentén voltak elhelyezve a
                  szalmazsákok. Mindegyik oldalon huszonkettő. A mienk Fenyvesivel az 5-ösbe nyíló
                  ajtó és az ablak közötti kis falrésznél állott. Az ajtótól jobb kézre következett
                  még huszonkét szalmazsák. A legvégső megint a másik ablakot érte, amelynek
                  mélyedésében Nagy Zsiga, a női szabó, valóságos kis szabóműhelyt rendezett be. A
                  szemben lévő fal két, toronyszobába nyíló ajtó között terült el. Az egyik kis
                  toronyszobában Dudás lakott. A másikban három osztrák pincér: Fritz, a citerás,
                  Engelsdorfer Rudi, akit a baleset ért, s aki azóta teljesen felépült s végül egy
                  Birkán nevű magas, szépszál szőke osztrák fiú.</p>
               <p>A 6-os szoba lakói között volt tíz osztrák pincér. Általában jó megjelenésű,
                  aránylag tanult, tiszta fiúk. Ha nem volt egyéb elfoglaltságuk, most is a
                  nyelvekben tökéletesítették magukat. Angolul majd mindegyik tudott, franciául
                  gyengébben. A háború előtt egy évvel jöttek Londonból Párizsba, s előkelő
                  amerikaiak és angolok számára épült szállodákban szobapincéreskedtek. Egyik sem
                  érte még el a harmincadik évet.</p>
               <p>Az irányító szerepet köztük Kaiser töltötte be. Őt soha ki nem mondott belső
                  szavazással vezetőjüknek, mintaképüknek fogadták el a többiek, akik egyébként a
                  napok rájuk szakadó bajait és fájdalmait az egész fogság alatt csodálatos
                  együttérzéssel és összetartással osztották meg. Kaiser ezt a kitüntetést
                  okosságával, életrevalóságával és józanságával meg is érdemelte. Azt hiszem, a
                  pincérek nemzetközi szövetségében valami tisztséget viselt, ezen a réven ruhában
                  és pénzben segítséget is tudott kijárni társainak. Mindig friss, jól fésült, a
                  körülményekhez képest kifogástalan megjelenésű volt. Soha civódásban, haszontalan
                  vitatkozásban nem vett részt. Legközelebbi barátai voltak: a vékony hangú,
                  pattanásos Heibl, akit talán azért fogadott maga mellé, mert legtöbb támogatásra
                  szorult s a fekete hajú, olaszosan barna bőrű Auer, aki hajlamos volt a tüdőbajra.
                  Ők hárman egész nap tanultak, dolgoztak.</p>
               <p>A legközelebbi szomszédjuk, Hintze, már inkább a zene iránt érdeklődött.
                  Reménytelennek látszott, hogy vastag, darabos ujjait valaha is befegyelmezi a
                  hegedűhúrokon a félhangok kitapintására. De szorgalma minden akadályt legyőzött, s
                  Hintze, aki kurta hajjal, angol sportolókedvvel érkezett a fogságba, idővel
                  hosszú, borbélyosan göndör hajat növesztett, és művésziesen kötött nyakkendőt
                  hordott. Másik két pincértársa: Neubert és Neuhaus megmaradtak mindvégig
                  sportfiúknak. Naponként kétszer félórát futottak az udvaron bármilyen időben, s
                  minden reggel hideg vízben tetőtől talpig megmosdottak. Tauber, talán Leitner
                  mészáros befolyása alatt, inkább a gyomrot érintő kérdésekkel foglalkozott.
                  Csupasz képű, sápadt, nagyorrú s nagyon izmos gyerek volt. Hamar belesodródott a
                  konyhai ügyekbe és a konyhapolitikába, s ezekbe belevitte Hainzlt és a még alig
                  férfivá cseperedett, nagyon falánk Kühnét, akik egyébként is még nem voltak
                  öntudatos pincérek a háború előtt, hanem a pikoló és az ételhordó közé esett
                  rangjuk.</p>
               <p>Az egész kis pincértársadalomból magánosságával, bogaraival csak Tutschek ütött
                  ki. Ez a fiú mindjárt a fogság elején elkomorult, szakállt eresztett, elhanyagolta
                  magát, s egész nap az egyik kis ablak mélyedésében imádkozott, szent könyveket
                  olvasott, mintha csak valamelyik régen itt vezeklő fekete barát lelke öltött volna
                  benne testet.</p>
               <p>Az osztrák pincérekkel jó baráti viszonyt tartott fenn egy tiroli német fiú, akit
                  csak “tiroli Adonisz”-nak hívtunk. Valóban inkább Apolló-feje volt. Gyönyörű,
                  okos, szépen megmintázott göndör hajú fej, amely csupa fölénnyel és derűs
                  sugárzással ült a szép vonalú nyakon. Nagyon tiszta, mindig friss és üde
                  fiatalember volt. A sok szemétből, ami körülötte terjengett, lénye mintha csak
                  tisztaságot tudott volna átszűrni. Nem tudom, mi volt békében a foglalkozása.
                  Lehet, hogy ő is pincéreskedett. Mindenesetre a feje és termete fényűzésszámba
                  ment ebben a mesterségben. Csak ha az ember beszélt vele, akkor tapasztalta, hogy
                  az apollói fej bizony belül nagyon üres. S így azt is meg lehetett érteni, hogy a
                  fiúnak ezzel a külsővel pincérnek kellett lennie.</p>
               <p>Az Adonisznak legjobb barátja volt egy Braggiotti nevű tiroli olasz. Osztrákok és
                  olaszok között szinte ritkaságszámba menő bensőséges barátság fűzte őket össze.
                  Braggiotti valamivel idősebb volt, mint barátja és sokkal okosabb s érettebb. Ő is
                  csinos, jóképű fiatalemberszámba mehetett, de arcának csinosságában, gondosan
                  kikent-kifent bajuszában, lesimított ritkás hajában, kissé sárgás bőre
                  vastagságában volt valami viasszerű kikészítettség, álarcszerűség. Pedig egyébként
                  szeméből értelem és olaszos szenvedély sugárzott. Csak nem volt élet, közvetlen
                  kifejezőképesség benne. Még ha nevetett, arca akkor is merev maradt. Néha attól
                  féltem, hogy lerántja egész arcát, s rám vigyorog majd igazi, elrejtett ábrázata.
                  Braggiottit meggyanúsították, hogy a barátságnál bensőségesebb kapcsolatok fűzik
                  Adoniszhoz. Nem volt valószínű. Az olaszt nagyon érdekelték a nők, s későbbi
                  vízhordásainkon együtt lettünk áldozata egy kis amerikai lány iránt táplált
                  légies, álmodozó rabszerelemnek.</p>
               <p>Három osztrák állampolgárságú fiatal galíciai zsidó is velünk együvé került a
                  6-osba. Fénylően sápadt arcuk, bágyadt csillogású, napvilágtól irtózó szemük
                  volt. Mintha pincében nőttek volna fel. Egész nap szalmazsákukon hevertek. Csukott
                  szemhéjukat mintha a rettenetesen hosszú szempilláik véglegesen arcukhoz
                  ragasztották volna. Nagyon hasonlítottak egymáshoz. Lehet, hogy ikertestvérek
                  voltak. Csak két hónapig tartózkodtak Noirmoutier-ban. Egy alkalommal minden
                  különösebb feltűnés nélkül eltűntek. Egy éjjel vitték el mind a hármat. Csendben,
                  panasz vagy tiltakozás nélkül öltözködtek fel. Holmijukat közös batyuba rakták.
                  Fejüket lehajtva, némán vonultak el a fénysávon, amelyet a katonák viharlámpása a
                  szoba sötétjében elébük vetített. Vissza sem néztek, fel sem sóhajtottak. Csak
                  mentek, mint akiknek végzetük az örök vándorlás... Én úgy bámultam őket, mintha
                  álmodnék. Csak másnap ijedtem rá, hogy valóságot láttam. Kérdezősködtem, mi lett
                  velük; senki sem tudott választ adni.</p>
               <p>A két Feldenczer, Koródy, Schlotter, Schnitta, azután egy Laya Tamás nevű szőke,
                  gyermekarcú asztalossegéd, Bombesz János, Nagy Zsiga buzgó segédje és
                  foltozótársa, Sztancsik, egy másik szabó s végül egy Rezanovics István nevű
                  szűcssegéd, szintén a két ablak közötti fal mentén laktak. Ilyenformán ez volt a
                  fiatalok oldala.</p>
               <p>Velük szemben, a véletlen folytán, vagy talán mert itt a léghuzam nem érződött
                  annyira, az öregebbek húzódtak meg egymás mellett.</p>
               <p>Szobánk nesztora kétségtelenül az öreg Sarkadi bácsi volt. Az egykori legidősebb
                  trójai királytól azonban annyiban különbözött, hogy nem szeretett sokat beszélni,
                  s viszont ő nemcsak király, hanem - “isten” volt. Őrültségének kitörését ő maga
                  mondta el nekem egyszer szűkszavúan, homályosan odavetett szavakkal úgy, hogy
                  nekem kellett a történetet összeállítani. A Maros partján sétált, borzasztó
                  meleget érzett, valami kényszerítette, hogy vegye le fejéről a cilindert, s dobja
                  a vízbe. Meg is tette. Erre elkezdett kiabálni, emberek gyűltek köréje, s ő
                  elmondta nekik, hogy ő az isten. Ekkor vitték először őrültek házába.</p>
               <p>Később kikerült Párizsba. Ismerősei azt mondták, jó szűcsmunkát végzett. Párizsban
                  is dühöngeni kezdett egyszer, s fél évet ült Charantonban. A háború előtt
                  valamelyik nagyobb párizsi szűcsműhelyben dolgozott. Szótlan komorsággal végezte
                  munkáját, és csak ha rájött, akkor mondta el rögeszméjét, hogy ő isten, őt “je
                  sais tout”<hi xml:id="ftnref61">[61]</hi>-nak hívják, s jövetelét már megjósolta
                  Csokonai is. Persze, zavarosan mondta el a dolgot, de francia nyelvű munkatársai
                  azt hitték, hogy nem tud jól franciául, s nem vették észre őrültségét. Munkaadói
                  sem tudták soha, hogy őrülttel van dolguk. Magyar társaik szegény öreget sohasem
                  adták ki.</p>
               <p>A fogságba elhozta minden megtakarított pénzét. Körülbelül háromezer frankot. Én
                  először úgy kerültem vele össze, hogy az öregúr odavolt a nyugtalanságtól, amikor
                  az őrmester a pénzét elvette tőle. Elhozták hozzám, hogy vigasztaljam meg. Sarkadi
                  bácsi zöld színű lópokróccal volt befedve, amelyet úgy hordott magán, mint valami
                  tógát. A pokróc alól csak jéger alsónadrágja nyúlt ki, és szőrös, kiszáradt
                  meztelen lábai hatalmas cúgoscipőben tűntek el. Kétoldalt sűrű, göndör ősz hajjal
                  benőtt nagy feje olyan volt, mint tudós professzoré. Csak ha pápaszemén át
                  óriásivá nőtt kék szemébe nézett az ember, akkor tekintett vissza rá az ijesztő
                  üresség. Ezek a szemek egyébként könnyel voltak ellepve, amikor elpanaszolta, hogy
                  elvették egész élete megtakarított pénzét. Nagy fáradsággal sikerült
                  megnyugtatnom, hogy hiánytalanul visszakap majd mindent. Elmagyaráztam, hogy a
                  fogságban pénzt senki sem hordhat magával. Pénzért annyi zsetont kap, amennyit
                  akar, s ezzel vásárolhat a kantinban. De valódi pénzt sem ő, sem más nem hordhat
                  magánál. A hatóságok ezzel az intézkedéssel szökésünket akarják lehetetlenné
                  tenni.</p>
               <p>Az öregúr legyintett kezével:</p>
               <p>- Ha akarnék, megszökhetnék, tudja meg, Koncz úr! - Széles, lassú kiejtéssel
                  beszélt, s engem állandóan Koncz úrnak hívott. - Én vagyok a zsőszétu!...
                  Megtehetném, de nem akarom. Csak csinálják nélkülem! A végén úgyis csak nekem lesz
                  szavam! Ugyan!...</p>
               <p>Megint legyintett kezével... Én pedig örültem, hogy Sarkadi bácsi ismét
                  istenségéről beszélt. Ez mutatta, a pénz dolgában már megnyugodott...</p>
               <p>Esős napokon különben a 6-osnak egyik szórakozása volt, hogy Sarkadi bácsit
                  összeheccelték Bistrán Demeterrel, a másik őrülttel.</p>
               <p>Bistrán nem sokat adott Sarkadira. Látta rajta, hogy őrült. Viszont a maga
                  bolondságait természetszerűleg nem nézte olyan tárgyilagos szemmel, attól
                  eltekintve, hogy Bistrán valójában nem is volt egészen őrült, csak alkoholista és
                  kicsit kótyagos. Hosszabb időt töltött Amerikában, s ott megismerkedett a
                  szabadkőműves szervezetekkel. Az Unióban majdnem mindenki tagja valamilyen
                  szabadkőműves páholynak. Bistrán is ott szerzett némi fogalmat a “grádokról”, a
                  “kalapácsról”, amelyekre beszélgetés közben sűrűn kitért. Ugyancsak New Yorkban
                  lehetett szerelmi kalandja egy Enyedi Klára nevű magyar lánnyal. Biztosan pórul
                  járt a nővel, s talán eztán kezdett el inni. Párizsba már úgy jött vissza mint
                  alkoholista, súlyos üldözési mániával s egy grádokra és tőle ellopott kalapácsra
                  épített világszemlélettel. Meg volt győződve róla, hogy az ő kalapácsát
                  ellenségei, akik féltékenyek voltak grádjaira, Enyedi Klárával lopatták el. De
                  egyszer majd visszakerül hozzá a kalapács, mert hiszen ő próféta, s mint olyan, a
                  grádosok listáján az élen áll. Azon a holdas éjszakán, amikor a tetőn megátkozta a
                  háborút, már azt hitte, hogy az elveszett kalapács a kezében van.</p>
               <p>Bistrán egyébként eltekintve ettől a zavaros, de nem minden szín és poézis nélküli
                  elmélettől, egészen kellemes ember volt az érintkezésben. Jól adott elő, jól
                  énekelt, s humor híján sem volt. Az alkohol főleg munkaerejét őrölte fel.
                  Megbízhatatlan munkás lett belőle, ezért ritkán jutott keresethez, lassanként
                  elhanyagolta magát, és teljes nyomorba züllött.</p>
               <p>A fogságba is újabb nagy nyomorúság-periódusból érkezett. Prémgalléros kabátját,
                  egyetlenegy ruhát s némi fehérneműt mentett át magával. Dolgozni a fogságban sem
                  igen akart. Néha megcsinálta más helyett a korvét, de a keresett pénzt rögtön
                  elitta. Részeg állapotban gyakran szidta a németeket, akik borzadtak tőle, mert
                  oly sötéten nézett rájuk, mint valami gyilkos. Pedig Bistrán nagyon ártatlan ember
                  volt. Hogy az ő szavajárásával éljek: “fehér galamb fészkelt a lelkében”...</p>
               <p>Ha Bistrán keveset tartott Sarkadi bácsiról, viszont Sarkadi egyenesen megvetette
                  őt. Nemcsak bolondsága képzetei szerint, mint az “öreg isten” megvetheti a
                  “prófétát”. Hanem, mint ahogy pénzes, kispolgár-ember lenézi a rongyos, részeges
                  csavargót. Nem is állt volna szóba vele, ha esős napokon a 6-osba szorult lakók
                  vagy az 5-ösből átszivárgó vendégek nem hergelték volna folytonosan egymásra
                  őket.</p>
               <p>Sarkadi bácsi hamarosan kijelentette ilyenkor, hogy Bistrán részeges csavargó,
                  akinek a prófétasághoz semmi köze sincsen. Ezzel szemben az ő istenségét már
                  megjósolta Csokonai, tudja az egész világ, maga Poincaré is, aki szántszándékkal
                  csukatta ide be, de majd végén csattan az ostor!...</p>
               <p>Bistrán viszont az ilyen beszédre megpödörte bajuszát, s ravaszul az emberre
                  kacsintott: “Hallod, mit beszél a bolond?”... Kerülte a szemtől szembe való vitát.
                  Csak fel s alá járkált a szobában, s a bajusza alatt odamotyogott egy-egy gúnyos
                  megjegyzést az öreg felé. Ezt aztán a többiek felkapták, s vitték Sarkadi
                  bácsihoz.</p>
               <p>Sarkadi ült a szalmazsákja végén, zöld pokrócával betakarva, keménykalappal fején,
                  és végtelen gőggel jegyezte meg:</p>
               <p>- Baland likból baland szél fú!...</p>
               <p>Egyszer azután próbatevést rendeztünk kettőjük között, hogy nyilvánvalóvá legyen,
                  melyikük tud többet. Előzetesen összejátszottunk Sarkadi bácsival, s megmondtuk,
                  hogy egy skatulya cigarettát fogunk bal kéz felől a nyolcadik szalmazsák alá
                  rejteni. A verseny abból fog állani kettőjük között, hogy melyikünk tudja
                  kitalálni, hol a cigaretta. Bistrán ellen ment a játék nemcsak azért, mert ilyen
                  tréfában illik az “isten”-nel összejátszani, hanem azért is, mert nagy dohányos
                  volt, míg Sarkadi bácsi nem cigarettázott. A verseny díja pedig az volt, hogy aki
                  megmondja, hol a cigaretta, az mindjárt meg is tarthatja.</p>
               <p>Az “istenek” párviadala nagy érdeklődés mellett folyt le. Külön bírálóbizottságot
                  is állítottunk össze, amelynek elnöke Müller bácsi, a fehér női cipők készítője
                  volt, aki nagyon szeretett elnökölni.</p>
               <p>Először Bistránt kérdeztük, hogy mondja meg, ha olyan nagy próféta, hol a skatulya
                  cigaretta? Bistrán vakargatta bozontos, szalmatörmelékkel teletűzdelt fejét. Végül
                  is rossz tréfával ütötte el a dolgot:</p>
               <p>- Hun van? Hát biztosan nem az én zsebemben!...</p>
               <p>Most került Sarkadi bácsira a sor. Az öreg “isten” minden várakozásunk ellenére
                  kitűnően megjátszta szerepét. Először körülhordta ezüsthajtól koszorúzott nagy,
                  piros fejét, aztán biztos határozottsággal mutatott a szalmazsákra:</p>
               <p>- Bal, nyolcadik!...</p>
               <p>A zsűri a jelzett helyre sietett, s a cigarettát valóban ott találta. Bistrán
                  zavartan nézte a jelenetet. Nem szerette az olyan prófétai versengéseket,
                  amelyeknek végén más kapja a cigarettát. Gondolt rá, hogy valami csalás van a
                  dologban. De viszont azt sem tartotta lehetetlennek, hogy ez a vén Sarkadi valóban
                  érti a csodás dolgokat.</p>
               <p>A főjelenet most következett. A zsűri ünnepélyesen átnyújtotta a cigarettát
                  Sarkadinak. Az öregúr azonban nem fogadta el. Összehúzta magán a zöld lópokrócot,
                  megvetéssel mérte végig Bistránt, azután megszólalt:</p>
               <p>- Vigyék ennek a koldusok prófétájának!... Hehe! A prófétának éhen kopna az álla,
                  ha az öreg isten nem volna a világon!...</p>
               <p>Ezzel Sarkadi bácsi sarkon is fordult, s a legönérzetesebb lépésekkel hagyta el a
                  6-ost.</p>
               <p>Bistrán le volt sújtva, össze volt törve, de nem annyira, hogy a cigarettát el ne
                  fogadta volna.</p>
               <p>De a 6-os öregei között az esőtől, sártól ránk szabott hosszú szobafogsági
                  időszakokban a legtöbb szórakozást mégiscsak Müller bácsi nyújtotta, a fehér női
                  selyemcipők szakértő készítője. Müller úr már jóval túl volt a hatvanon, s a
                  fogságba mégis valami kisebb nemi bajjal került. Mikor emiatt ugratták, cseppet
                  sem jött zavarba. Ellenkezőleg, nagyon büszke volt rá, hogy még lehetett nőkhöz
                  köze, s bizalmasabb embereinek elárulta, hogy most levelezést folytat
                  háziasszonyának lányával, aki csodálatosan szép és művelt teremtés, s még nincs
                  túl a harmincon.</p>
               <p>Egy ízben érdeklődtem franciául írt levelei után, s ettől az időtől fogva minden
                  alkalommal hozzám hozta szerelmes leveleit, amelyeket végig kellett olvasnom.</p>
               <p>Müller úr ilyenkor nagy kopasz fejét bal oldalra billentve, zöld kötényesen,
                  fekete térdnadrágban, sapkáját kezében szorongatva állt előttem, s várta, míg a
                  sokszor húsz-huszonkét oldalas, gyermekírású levelek végére jutok, amelyeknek
                  egyes szólamait az öreg, azt hiszem, szerelmi levelezőből írta ki.</p>
               <p>Nagyon megdicsértem, amikor levelét elolvastam. A dicsérőszavak Müller úrra a
                  legviharosabb hatást tették. Bókjaimat valósággal szürcsölte, mint szirupot. Arca
                  belesápadt, és szája, kis krumpliorra alatt, olyan széles mosolyra nyílt, hogy azt
                  hittem, feje felső része elválik az alsótól.</p>
               <p>Közben folyton ezt hebegte:</p>
               <p>- Meggondolja, Monsieur?... Meggondolja, Monsieur?... - ami a francia
                     “pensez-vous”<hi xml:id="ftnref62">[62]</hi>-nak volt egyéni fordítása.</p>
               <p>Müller önmagában is különös alak volt. Azt hiszem, nagy kopasz feje, borotvált,
                  ráncos bőrű arca miatt. Emellett bugyigószerű térdnadrágja és zöld köténye is
                  fokozta érdekességét. De külsejénél is figyelemreméltóbb volt az a vonása, hogy
                  mindig nagyon udvarias, választékos beszédű akart lenni. Úgy festett, mint
                  udvaroncnak ripacs színésztől megjátszott alakja. Legfőbb hibája végtelen
                  hiúságában rejlett. Belebódult, belerészegedett egy dicsérő szóba; ilyenkor mintha
                  teljesen elvesztette volna józan eszét, nem tudott semmit sem mérlegelni, s azt
                  lehetett vele csinálni vagy elhitetni, amit az ember éppen akart.</p>
               <p>Volt benne komoly hajlam is a művelődésre. Egyszer arra kért, hogy tartsak francia
                  nyelven irodalmi előadásokat a foglyok számára. Müller úr kérésének siettem eleget
                  tenni. Rögtön nevelésügyi bizottságot alakítottunk, amelynek egyik tagja Fenyvesi
                  volt, a másik én, és megválasztottuk elnöknek Müller urat. Egy francia nyelvű
                  plakát jelentette be előadásainkat, amelyet Willersdorfer nevű osztrák festő
                  rajzolt. A kép romban lévő épületeket ábrázolt, s ezek felett dicsfénytől
                  körülvéve könyv lebegett, amely a romokat felépítő tudományt jelképezte.</p>
               <p>A francia nyelvű előadások az “ebédlő”-ben folytak le. Ugyanazt adtam elő, amit
                  egy évvel ezelőtt Budapesten a Társadalomtudományi Társaság előadássorozatán a
                  XIX. századi európai gondolat és művészi eszmény fejlődéséről.</p>
               <p>Különös ellentét a két előadássorozat között: ott fényes előadóterem ötszáz főnyi
                  hallgatósággal, itt a faoldalú csonka építmény, petróleumlámpával s rongyokba
                  burkolt árnyékalakokkal. Egy évvel ezelőtt az utolsó budapesti előadásomon
                  valamelyes ösztönszerű előrelátással az elkövetkezendő világháborúról beszéltem, s
                  azt fejtettem ki, hogy a mai műhely-irodalomnak különböző műformáiból majd az a
                  társadalmi osztály fog választani, amely a világháború után hatalomra kerül. Ha a
                  munkásosztály lesz az, úgy akkor az expresszionizmusnak s az úgynevezett túlzó
                  művészi irányoknak lesz akadémikus szerepük és túltengésük... Most benne voltunk a
                  világháborúban, s ezeken a katakombaszerű tudomány-istentiszteleteken inkább csak
                  vigasztalásra csalogattam körénk, nyomorúságunk színfalai közé, a XIX. századi
                  Európa nagy szellemeinek és művészeinek álmait.</p>
               <p>Az irodalmi előadások minden második nap folytak felváltva Fenyvesi tanfolyamával,
                  amelyben mérnök barátom egyszerű nyelven s mesteri szemléletességgel a XIX.
                  századi technika fejlődését s annak nagy eredményeit vázolta fel ájtatos csendben
                  figyelő hallgatóságának.</p>
               <p>Természetesen, ezeken az előadásokon mindig ott volt Müller úr is. Vállpántos zöld
                  kötényével és bugyogós térdnadrágjával. Ott ült az előadó mellett, a tört ernyőjű
                  petróleumlámpa fölötti félhomályban, ahol nagy, verejtékező feje sajátságos
                  ragyogással telt meg. Müller úr bizonyára azt hitte, hogy minden tudomány és
                  ezeknek az előadásoknak minden tanulsága az ő fejéből sugárzik ki.</p>
               <p>Müller úr ezekről az előadásokról francia leveleiben beszámolt párizsi
                  háziasszonya lányának is, s annak a reményének adott kifejezést, hogy bokros
                  érdemeit a tudomány népszerűsítése körül bizonyára a francia hatóságok is
                  tekintetbe fogják venni és végül is kiszabadítják őt, aki egész életében csak
                  ártatlan női selyemcipőket készített, s most is főleg csak azért akar
                  kiszabadulni, hogy a legszebb francia női lábra készítsen menyasszonyi cipőt, s
                  annak elbájoló tulajdonosnőjét oltárhoz vezesse...</p>
               <p>Ez a virágos nyelv természetesen feltűnt Guillaume őrmesternek és Georges-nak is,
                  akik leveleinken, amennyiben franciául voltak írva, az első cenzúrát végezték el.
                  Jól mulattak rajtuk, külön felhívták Müller urat az irodába, s nagyon
                  megdicsérték, sőt az öreg számára olyan ugratást rendeztek, amely neki élete
                  legboldogabb perceit szerezte.</p>
               <p>Egyik nap az őrmester felhívatta Müller bácsit, azonkívül Däumling professzort s
                  engem az irodába, ahol már az egész fogolytáborban elterjedt hírek szerint, Müller
                  úrnak hivatalos elismerést, a Légion d’honneur<hi xml:id="ftnref63">[63]</hi>
                  ígéretét kellett kapnia. Mikor az irodába felvonultunk, természetesen az összes
                  szobák kiürültek, s fogolytársaink utánunk tódultak az udvarra.</p>
               <p>Fent pedig, az őrmesterrel és Georges káplárral szembe helyezett székeken, helyet
                  foglaltunk Däumlinggal, közrefogva az ünnepelt Müller urat, aki szegény a
                  meghatódottságtól úgy remegett, mint a nyárfalevél.</p>
               <p>Az ünnepi szertartás azzal kezdődött, hogy Däumling és én, felváltva, felolvastuk
                  Müller utolsó szerelmes levelét Mademoiselle Marie-hoz, amelyben éppen az
                  előadások befejezéséről volt szó.</p>
               <p>Ezután felállt a mindig jókedvű, tréfacsináló Guillaume őrmester, s valami
                  könyvből fennakadás nélkül, hivatalos cikornyássággal felolvasta Poincaré
                  köszönetét Müller úrhoz, amelyben a tudományszomjas cipésznek nemcsak a Légion
                  d’honneurt helyezte kilátásba, hanem még szobrot is ígért a noirmoutier-i fekete
                  kolostor előtt.</p>
               <p>A felolvasás után néhány meleg szóval Georges üdvözölte Müller bácsit, s “őrei”
                  nevében fonnyadt virágcsokrot nyújtott át.</p>
               <p>Müller úr hitt mindent, és könnyezett. A csokrot úgy szorította zöld kötényes
                  melléhez, mint valami kislány, s nagy, facipős lábával valósággal pukedlit
                  csinált, amikor meghajolt.</p>
               <p>Kint az udvaron folytatódott az ünneplés, amikor Müller úr csokorral a kezében, az
                  irodából levezető lépcsőn lejött. Szegény öreget vállukra emelték, végigvitték az
                  udvaron, azután minden szobában. A szobafőnökök mindenütt külön üdvözölték. Az
                  öreg úgy ült két izmos német gépész vállán, mint az elbűvölt. Ajkán különös mosoly
                  vonaglott, arca, nagy feje világított, mint a laterna.</p>
               <p>Némi zavaró mozzanat csak a 6-osban érte az ünneplő menetet, ahol Fenyvesi
                  üdvözlés helyett kikergette az ordítozókat, és Müller urat élő piedesztáljáról
                  leparancsolta. Igazán, az ember már sajnálta az öreget, hogy ilyen otromba
                  ünnepléssel végre is megbántják, vagy teljesen meghibbantják.</p>
               <p>Müller úr vasból kivert hiúsága azonban elbírt minden ünneplést. Semmit sem talált
                  túlzottnak, ami kiválóságát és erényeit magasztalta. Viszont Fenyvesire sem
                  haragudott, amiért ünneplőit kikergette. Látszott arcán, hogy megérti Fenyvesit, s
                  természetesnek találja, ha az őt ért kitüntetés miatt irányában irigységgel van
                  eltelve...</p>
               <p>Szemben velem, az öregek sorában, Müller úr és Sarkadi bácsi között, hárman
                  feküdtek, akiket sajátságos, előttem egy darabig érthetetlen barátság fűzött
                  össze. Ezek voltak: Varga Tamás műasztalos, továbbá Edouard Bilharz, egy kis
                  termetű, fogatlan, tréfás kedvű, kissé züllött bécsi ember, akit mindenki csak
                  keresztnevén szólított s végül Rosenberg úr, aki Párizsban is házalásból élt.
                  Három, egymástól minden tekintetben annyira elütő alak, hogy nemcsak nekem, hanem
                  másnak is feltűnt, milyen, még fogság előttről származó érzelmek köthetik őket
                  egymással össze.</p>
               <p>Vargának hullámos szőke haja, szőke szakálla volt. Nagyon egyszerűen, de mindig
                  tisztán öltözködött. Modora kellemes volt és válogatott beszéde is, amelybe már ő
                  is sok francia szót és kifejezést kevert el. A francia világkiállítás alkalmával
                  került Párizsba, ahol azután egy francia lány meg a jó kereseti alkalom miatt
                  végleg ott is maradt. A háború előtt már arra gondolt, hogy megnősül, és műhelyt
                  nyit. A mozgósítás napjaiban mindenét elpusztították. Most nem maradt egyebe, csak
                  a bicskája, ezzel is azonban igen szép rámákat, berakásos dobozokat tudott
                  faragni.</p>
               <p>Varga feltűnő tisztelettel beszélt Edouard-ról, aki viszont öreg, megbízhatatlan
                  csavargónak látszott mellette. Edouard a háború előtt üvegfúvó volt Párizsban, s
                  ebbe a mesterségbe belevesztette minden fogát. Állítólag két lánya francia
                  tisztekhez ment nőül, s igen jómódban éltek. De Edouard-t nem segítették. Mikor
                  Noirmoutier-ban megismertem, már akkor is ilyen ágrólszakadt volt. Még a hamar
                  lerongyolódó Bistrán Demeter is jobban tartotta magát. Pedig Edouard több pénzt
                  keresett, mint Bistrán. Hízelkedésével és bécsi humorával a jómódú Maravics
                  szolgálatába került. Udvari bolondja, titkárja és szolgája lett ennek az egész nap
                  pipázó, geneológiai könyveket tanulmányozó fiatalembernek.</p>
               <p>Edouard csakhamar mindenkit ismert, mindenkivel kedélyeskedő jó viszonyt tartott
                  fenn. Összeköttetései voltak még a katonákkal is, mert a párizsi argót olyan jól
                  beszélte, hogy ezek előtt is tekintélyt szerzett.</p>
               <p>Barátja viszont, a vörös házaló zsidó, úgyszólván senkivel sem érintkezett.
                  Engedte megnőni vörös haját, szakállát, s ebbe a dús szőrözetbe napról napra
                  jobban elbújt. Közben fogyott is, egyetlen őszi felöltője, amelyet mindig magán
                  hordott, lassanként bő lebernyeggé vált rajta, amelyben szintén jól el lehetett
                  tűnni. Ivóedényét, egy sárgaréz lekváros bödönt, állandóan magánál hordta, s még
                  éjjel sem tudott megválni tőle. Azt mondták, vallásosságból. Nekem azonban úgy
                  nyilatkozott ő maga, hogy azért, mert fél, hogy megmérgezik. Egyszer hosszasabban
                  elbeszélgettem vele, amikor az első irodalmi előadáson Rousseau-t ismertettem, s ő
                  előadás után hozzám jött, hogy a természet és a magány nagy barátjáról még többet
                  tudjon meg. Előadás alatt Rosenbergnek valósággal kivilágosodott szőrös arca,
                  amikor arról beszéltem, hogy Rousseau hívta fel a figyelmet a magánosság
                  gyönyöreire. Rosenberg is csak a magánosságot szerette.</p>
               <p>Egy este, amikor végre elállt az egész nap zuhogó, ólmos eső, lakótársaim kimentek
                  a bástyaudvarra, s Varga, aki utolsónak maradt a szobában, távozás előtt még
                  odajött az ablakfülkét és szalmazsákjainkat elválasztó védőfal elé, s olvasnivaló
                  könyvet kért tőlem. Közben azután elbeszélgettünk. Kedvelt helye volt ez a 6-os
                  idősebb lakóinak. A védőfalra rá lehetett támaszkodni, én meg az ablakmélyedésben
                  ültem könyvek, papirosok között, s úgy beszéltem vissza hozzájuk. Ők láttak
                  tisztán engem, én viszont a szoba árnyékaiban csak megvillanni láttam néha
                  szemüket vagy arcukat. Így állt itt előttem sokszor Bistrán, a próféta, Sarkadi,
                  az “öreg isten”, Vantur, a nagyvilágot bejárt lengyel-magyar szűcs, Müller úr, a
                  tudományok rajongója, és még sokan mások. Furcsa, sokszor megdöbbent szavak
                  hallatszottak át tőlük hozzám. Néha a sötétség egészen elnyelte őket, csak a
                  hangjuk, csak a szavuk élt. Azután szeggel kivert, kopogó facipőjükben elindultak
                  a megnyitott ajtón át ki az 5-ösbe, majd a csigalépcsőn le a bástyaudvarra.
                  Lépésük egészen elhalkult. Én meg, ha arra gondoltam, amilyenek voltak, amiket
                  mondtak, tűnődve vetettem fel a kérdést: nem álmodom-e?...</p>
               <p>Varga úr nem vallott, istennel-emberrel nem perelt. Csak csendesen beszélgetett
                  mint jómódú iparos, aki saját házának tornácára támaszkodik ki, és a napi munka
                  után elszívja esti pipáját.</p>
               <p>Pedig Varga nem beszélt egészen megnyugtató dolgokról. Elmondta, hogyan
                  ismerkedett meg Edouard-ral és Rosenberggel a Conciergerie-ben. Egészen véletlenül
                  dobták hármukat egy cellába, s azóta sorsuk, életük sötétté vált fonala mintha
                  összenőtt volna. Nem tudnak elválni egymástól.</p>
               <p>A mozgósítás napjai mindnyájunk számára nagy izgalmakkal jártak. De voltak köztünk
                  olyanok, akik egy csapásra minden vagyonukat, jövedelmező foglalkozásukat
                  veszítették el, azonkívül még a Conciergerie külön gyötrelmeit is megízlelték,
                  mielőtt internálótáborba kerültek volna.</p>
               <p>Varga úrnak a Rue d’Acass-ban kellett volna jelentkeznie, de első nap, a nagy
                  tömeg miatt, nem tudott bejutni, másnap pedig már késő volt, nem fogadták el
                  jelentkezését, hanem bevitték a Conciergerie-be. Megismerte a panier à salade<hi
                     xml:id="ftnref64">[64]</hi>-ot, a rabszállító csukott kocsikat, amelyekbe most,
                  a nagy forgalom miatt, a rettenetes hőség ellenére is egy fülkébe kettőt
                  zsúfoltak. Mintha egy szekrénybe két embert zárnának. Kirakták a Conciergerie
                  udvarán, azután folyosóra vitték, ahol egy ősz német asszonyt a hajánál fogva
                  húzott végig egy börtönőr. Az asszony feszült homlokbőrét, szemének kitágult
                  fehérjét Varga úr álmában még azután is sokszor látta.</p>
               <p>Betolták őt és társait a “pofozógép” elé. Egyenként kerültek markos börtönőrök
                  kezébe, akik kikutatták, megrugdalták, megverték őket. Egyik még vállába is
                  harapott.</p>
               <p>- Hárman kerültünk egy cellába - adta elő Varga úr. - Én és két másik társam,
                  akiket teccik ismerni: Edouard és Rosenberg. Így barátkoztunk össze. De nem
                  mindjárt. Előbb szédelegtünk, nyögtünk. Azután, amikor kicsit magunkhoz tértünk,
                  nem volt hová leülni sem. A kövezeten bokáig bűzlött az emberből kijövő
                  rondaság. De ilyet kérem!... Edouard segített rajtunk. Ha tetszik hinni, ha nem,
                  ez akkor még úriforma ember volt. Un véritable Monsieur!<hi xml:id="ftnref65"
                     >[65]</hi> Aranykeretes szemüveget hordott, ami később beleesett volna az
                  emberpiszokba, ha Rosenberg el nem kapja... Mert nekiláttunk Edouard utasítására a
                  munkának. A falba vájt üregben, amely fekvőhelynek szolgált, találtunk egy
                  seprűnyelet. Arra rákötöztünk ingünkből, alsónadrágunkból leszakított
                  fehérneműdarabokat. Ezzel a furcsa seprűvel dolgoztunk felváltva több órán át,
                  amíg a kövezeten levő lyukba benyomtunk, beerőszakoltunk minden emberi
                  rondaságot...</p>
               <p>Két hétig voltunk együtt a Conciergerie cellájában. A folyosóról állandóan
                  villanycsengők berregése, szitkozódás, jajveszékelés hallatszott be. Többször
                  dobtak be hozzájuk letartóztatottakat vagy elítélteket, akiket azután hamarosan
                  el is vittek. Egyszer négy apaccsal töltöttek egy éjszakát, akik először ki
                  akarták fosztani őket, de amikor látták, hogy semmijük sincs, megosztották velük
                  cigarettájukat. A négy fiatal fiú cinikus tréfálkozással mesélte el, hogy halálra
                  vannak ítélve s hajnalban viszik őket a Vincennes árkaiba...</p>
               <p>Mindezt Varga úr keresetlen, egyszerű szavakkal mondta el. Talán éppen azért
                  elevenedett meg szavai hatása alatt oly tiszta élességgel a mozgósítás idejebeli
                  Corciergerie, amelynek zárt falai között oly hirtelenül és könyörtelenül döntöttek
                  azoknak sorsáról, akiket kémkedéssel vagy háború ellen való lázítással vádoltak.
                  Varga úr csak egy gondolatot fűzött csupán a tényekre szorítkozó előadásához:</p>
               <p>- Azért higgye el, Monsieur, minden rosszban van valami jó. Ha engem két hétig nem
                  gyötörtek volna minden éjszaka a Conciergerie-ben, hogy visznek lelőni, talán a
                  szívem nem romlott volna le annyira, s nem lenne kilátásom rá, hogy az első
                  betegszállítmánnyal hazavisznek Budapestre, amelyet már úgy szeretnék
                  viszontlátni!... De megyek is már! Hallom, trombitálnak levesre... Ez a Rosenberg
                  pedig addig nem nyúl az ételhez, amíg én meg nem kóstolom!...</p>
            <milestone n="2" unit="startSubChapter"/>
               <p rend="head"> 2</p>
               <p>Csábító alkalmak megint megmozgatták azt a porréteget, amelyet a fejünk felett
                  elsikló, szürke fogsági napok kezdtek ránk rakni. Noirmoutier-ban is megint
                  lehetett az idegenlégióba jelentkezni. Azután íveket köröztek, amelyen bányai vagy
                  mezei munkára lehetett feliratkozni.</p>
               <p>Az idegenlégióba most már alig jelentkezett valaki. De annál fájdalmasabban esett,
                  hogy a távozók között ott volt a két lengyel művész, Rucki és Sztronszki. Hogy
                  annyi habozás után végre is mért mentek el, nem lehetett tudni. Békés művészmunkát
                  végeztek egész életükben; színben, formában az álmok, az eszmények körvonalait
                  keresték, most feliratkoztak az idegenlégióba, ahol boldogulni csak az aljas,
                  nyers és ravasz emberek tudtak, s ahol az is elpusztult, akinek száz élete
                  volt...</p>
               <p>Különösen csodálkoztam Ruckin, aki művészi benyomások befogadására folytonosan
                  kész, lelkes, ízig-vérig művész vérmérséklettel rendelkezett. Fogsága idején is
                  csak a művész-szemléleti kérdések érdekelték. Életemben sem találkoztam még
                  valakivel, aki annyi közvetlen, egész lényét elöntő festői érzékkel lett volna
                  megáldva. Számára az egész élet színeknek és vonalaknak, fény- és árnyékjátékoknak
                  folyton változó képleteiből állt. Az élet erkölcsi, érzelmi vagy értelmi
                  szemléletéhez nem volt érzéke. Mihelyst valamit ilyen szempontból kellett néznie,
                  elvesztette türelmét, ideges lett, s az első idegen befolyásnak engedett. Barátja
                  nem tudta meggyőzni, hogy egy ablaküvegen az arcra eső fénynek reflexe sárga,
                  mikor ő azt lilának látta. De egy szavába került, hogy az idegenlégióba való
                  belépés gondolatánál megtartsa, holott ez a dolog végeredményben egész életére
                  végzetes hatással lehetett.</p>
               <p>Rucki ugyanis utolsó pillanatban vissza akart lépni, amit könnyen meg is tehetett
                  volna. Barátja azonban azt mondta: “Nem!”... Ment hát ő is, Sztronszki pedig azzal
                  indokolta makacsságát, hogy őt éppen Rucki vette rá a jelentkezésre, s ha már
                  szavát adta, ki akart tartani mellette.</p>
               <p>Ez azonban, azt hiszem, csak kifogás volt. Sztronszkit mélyebb indokok vezették.
                  Ebben a szótlan, visszahúzódó emberben szerencsétlen házasságának és szerelmének
                  utójátéka zajlott le. Gazdag, gyönyörű lengyel lányt vett el feleségül, akivel
                  Párizsban nagyon boldogan élt. Közvetlenül a háború előtt azonban megtudta, hogy
                  felesége megcsalta. A bizonyságszerzésnek rettenetes mániája tört ki rajta,
                  végignyomozta az összes lebujokat, garni szállókat, barátainak műtermeit, minden
                  helyet, ahol csak sejtése szerint a felesége megfordult. Mindenütt kikutatta,
                  kivel mennyi időt töltött a hűtlen asszony. Ebben a borzalmas visszafelé való
                  élésben rájött arra, hogy felesége házasságuknak úgyszólván első napjától fogva
                  megcsalta. És megcsalta nem egyvalakivel, hanem mindenkivel, aki csak kicsit
                  megnyerte tetszését. Mindezt pedig olyan ártatlan, angyali jóságot sugárzó arccal,
                  annyi hazudott hitvesi hűséggel tette, hogy ha férjének a szörnyű bizonyítékok nem
                  lettek volna kezében, képtelen lett volna még gyanakodni is rá.</p>
               <p>Felesége a háború kitörése előtt három nappal szökött meg tőle. Azóta teljesen
                  nyoma veszett. Sztronszki hiába kutatott utána Párizsban, majd a fogságból is
                  hiába írt ismerőseinek, hogy nyomozzanak utána. A hűtlen asszony képe a
                  szerencsétlen szobrászt folyton kísértette. Alig tudott éjszakánként aludni. Az
                  volt az érzése, hogyha most Párizsban lenne, valamelyik szállodában biztosan
                  megtalálná. Képzeletében látta a hotelt, ahová ment, hallotta, hogy kialkudtak a
                  szobára, lélekszakadva akart futni utána, kiragadni a férfi karjaiból... Az 5-ös
                  lakói sugdosva beszéltek róla, hogy fekvőhelyéről néha éjjel ordítva tört fel, s
                  rohant ki a szobából.</p>
               <p>Egy ilyen éjszaka találkoztam én is vele a bástyaudvaron. Csak ing és facipő volt
                  rajta. Hörögve, fejét lehajtva állt a donzson falánál, mint sebesült madár, amely
                  akadályba törte bele szárnyát. Azt hittem, beteg. Kabátot adtam rá, s leültettem a
                  kőlépcsőre. Akkor mondott el mindent, akkor hallottam tőle hátborzongató
                  részletességgel a felesége szerelmei után való nyomozásáról.</p>
               <p>Úgy gondolom, hogy inkább felesége, mint adott szava miatt vétette fel magát a
                  légióba. Remélte, hogy egyszer majd szabadságot kap, s akkor Párizsba megy, hogy
                  valamelyik zugszállodában szeretőjének karjai között elfogja hűtlen asszonyát.</p>
               <p>Ez a rém, a másokkal szeretkező, kísértő asszony képe hívta őt a légióba, s az
                  adott szó bilincsével vitte magával barátját, Ruckit is. Egy reggel indultak el.
                  Azelőtt való nap az elzásziakat vitték el, akik különben Noirmoutierban is
                  különleges bánásmódban részesültek. Az elzásziaktól senki sem búcsúzott. Az
                  idegenlégionistákat, éppen a lengyelek miatt, sokan kísértük a kapuig. Még utolsó
                  pillanatban is hívtuk, hogy maradjanak. Tettetett jókedvvel mondták, hogy most már
                  úgyis mindegy. A kapu döngve csapódott be utánuk. Mi felszaladtunk a donzson
                  erkélyére, s úgy integettünk utánuk, amint az országúton haladtak... Lassanként
                  már csak olyanok voltak, mint kis pontok... Azután végleg eltűntek...</p>
               <p>Két hónap múlva úgy hallottuk, hogy mind a ketten elestek Afrikában. Kiképzésük
                  után az első kis összecsapásnál lemészárolták őket.</p>
               <p>A szerencsétlen nyomorék “lovag” napokon át sírt, nyivákolt utánuk, mint magára
                  hagyott kutya. Returecki nem szólt semmit, csak még inkább hallgatagságba
                  burkolódzott. Vadul növő haja, szakálla és bajusza úgy megnőtt fején, teste
                  annyira lesoványodott, hogy valósággal hosszú nyelű ecset lett belőle, amellyel
                  egy óriási kéz bizonyára a világ legszomorúbb dolgait festhette volna az égre, ha
                  azt szólaltatta volna meg, ami az árván maradt festő lelkében tanyázott.</p>
               <p>A mezei munkára jelentkezők csoportjában elvitték azután Retureckit, a lovagot és
                  a lengyel házalót is, akinek helyét egyébként Noirmoutier-ban már sokkal ügyesebb
                  német eladóügynökök foglalták el. Ezzel a munkáscsoporttal együtt, eleganciáját
                  mindig megőrizve eltűnt a pesti ügyvéd is. Úgy hallottuk, hogy sok kaland után
                  hazaérkezett, harcolt a fronton is, majd ismét fogságba került, de ezúttal
                  Vlagyivosztokba. Noirmoutier-tól Vlagyivosztokig hatalmas utat tett meg, s idegei,
                  úgy látszik, kibírták, pedig már Noirmoutier-ban panaszkodott, hogy attól fél,
                  minden pillanatban megőrülhet.</p>
               <p>A lengyel művészek távozása után most már a piac, ahol a foglyok között kis
                  művészi tárgyak elkelhettek, teljesen egy német szobrász és egy osztrák grafikus
                  kezébe került. A két német eladóügynök közvetítette a vásárt, akik most ócska
                  nadrágok, cipők és rongyos ingek között állandóan von Bergen vagy Willersdorfer
                  dolgait árulták.</p>
               <p>Von Bergennek hívták a német szobrászt. Ennek az érdekes, jellegzetes művészfejű
                  embernek zivataros múltja volt. Angliában állítólag öt évet ült bankóhamisításért.
                  Látszott rajta, hogy bizonyos gyakorlottsága van a fogság megélésében. Kis
                  térdeplő női faszobrokat faragott, s ezeknek eladásából szerzett magának bort és
                  dohányt. Kissé gyáriasan készített szobraiban az volt a megható, hogy mind párizsi
                  szeretőjét, egy némileg néger szájú orosz forradalmárnőt ábrázolták. Rendszerint
                  maga is azzal az ajánlással kínálta szobrait, hogy elmondta, kit ábrázolnak, s
                  nagy vágyakozással tapintgatta a fejlett női melleket, és búcsúzó gyöngédséggel
                  simított végig a combokon, amikor meg kellett válnia tőlük. Másnap azonban már új
                  Natasája volt. Ugyanolyan nagyajkú, nagykeblű és gömbölyű combú orosz nő.</p>
               <p>Willersdorfer sokkal fiatalabb és pedánsabb művész volt, mint von Bergen. Gondosan
                  és határozott stílusérzékkel rajzolt. Munkáján kívül egyetlen szenvedélye a
                  macskák voltak, amelyek félvad állapotban egyik lezárt udvari épületben
                  tartózkodtak. Az osztrák grafikus valami varázsigével annyira magához szelídítette
                  őket, hogy ezek a várépület egerein és patkányain túlságosan elhízott óriás
                  macskák esténként a lezárt épület kapuja alól egymás után jöttek elő, s idomítójuk
                  keze alatt kéjesen hullámoztatták át gerincük vonalát... Willersdorfert sokszor
                  felkerestem a 4-esben. Egyik ablakmélyedésben görnyedt papírjai felett, mint
                  iniciálékat másoló barát. Fényesre kent, lesimított fekete haja benőtt a
                  gallérjába. Arcbőre olyan volt, mint a pergamen. Ha nincs vastag szemöldöke,
                  kiugró, erőteljesen férfias orra, arcának vénasszonyos aszottságát semmi sem
                  zavarta volna. Némán, mozdulatlanul dolgozott, mintha alakjai az áhítatos csend
                  méhéből jöttek volna elő. Az ember azt gondolta, ekkora magábaszállással bizonyára
                  szentképeket készít, s ha rajzai fölé hajolt, elképedéssel látta, hogy szomjas
                  képzelete a legbujább szerelmi képleteket égeti papírra.</p>
               <p>November utolsó napjaiban még vagy két kisebb, mezei munkára vállalkozó csoport
                  vált le a fekete kolostor lakóiból. Úgy hallottuk, hogy ezekkel a munkásokkal, ha
                  tanyákra vagy nagyobb birtokokra kerültek, elég emberségesen bántak. Mi is
                  szívesen elmentünk volna dolgozni, csakhogy különösen télen, gyötrelmes
                  elzártságunkból kimeneküljünk. De akkor már a mód, ahogy bántak velünk,
                  kikalapálta fogoly önérzetünket, amely nem engedte meg, hogy ellenségnek menjünk
                  dolgozni, ha nem kényszerítenek rá. Inkább rothadjunk el mind az öreg várban, mert
                  mentől tovább tart a háború, annál inkább kötelességünk, annál inkább egyetlen
                  értelmünk a mi országaink szempontjából, hogy a franciáknak ne dolgozzunk semmit.
                  Ezt abban az időben már világosan éreztük mindnyájan, s ezért volt az, hogy
                  kétszáznegyvenünkből mindössze húszan-harmincan jelentkeztek munkára.</p>
               <p>A noirmoutier-i várban történt mozgolódások egyébként az ország valamennyi civil
                  fogolytáborában keresztülvitt változásokkal függtek össze. Mindenütt még egyszer
                  verbuváltak az idegenlégióba, szerveztek munkáscsoportokat, kiválasztották a
                  lengyeleket és cseheket, s végül intézkedtek, hogy a családi fogolytáborokból a
                  nők s mindenünnen a hatvanöt éven felüli férfiak s a tizenhat éven aluli gyerekek
                  hazakerülhessenek.</p>
               <p>Hozzánk az intézkedés híre november végén jutott el. Ez már természetesen nagyobb
                  érdeklődést és izgalmat keltett, mint a munkáscsoportok kiválása. Végre is arról
                  volt szó, hogy egyesek közülünk hazamehetnek, élőszóval előadhatják, hogy mi
                  történt velünk, s illetékes helyeken közbejárhatnak, hogy ha már emberi bánásmódot
                  nem kényszeríthetnek ki számunkra, legalább a Vöröskereszt útján ruhanemű,
                  fehérnemű és dohány küldéséről gondoskodjanak. A francia hatóságok elnézték, hogy
                  valaki egész télen mezítláb vagy a leghiányosabb öltözetben járjon, a maguk
                  részéről semmi ruházati cikket nem adtak, arról nem is szólva, hogy valamiféle
                  zsold fizetésére gondoltak volna, holott mindnyájunkat éppen katonai
                  kötelezettségeink teljesítésének megakadályozása miatt tartottak vissza.
                  Helyzetünk egyáltalában nem volt rendezve, később, mikor rendezték, nem volt
                  köszönet benne.</p>
               <p>Az öregek és gyermekek hazaszállítható kategóriáiba a mi fogolytáborunkból csak
                  néhányan estek. Ezek között volt egy ősz, rövidre nyírt bajuszú, csavargókinézésű
                  beteges ember, akivel meggyűlt a hatóság baja, mert sehogy sem tudták kisütni,
                  hogy hová küldjék. Az öreg egy nyelven sem tudott beszélni. Állítólag a lengyelt
                  bírta aránylag legjobban. De mikor meghallotta, hogy Krakkóba akarják küldeni,
                  óriási patáliát csapott. Német, lengyel, francia és szerb szavakból összekevert,
                  dadogó nyelven tiltakozott, hogy oda ne vigyék, mert ott van anyja, ott vannak
                  nagynénjei, s azokat ő nem akarja viszontlátni. Megmagyarázták neki, hogy mivel ő
                  maga hetvenéves, anyja és nagynénjei a legnagyobb valószínűség szerint nincsenek
                  már életben. Az öreg azonban mégsem akart Krakkóról hallani. Végül is Bécsbe adták
                  fel. Ebbe belenyugodott, s előbbi apátiájába visszasüppedt.</p>
               <p>Az öregről különben, amikor elvitték, kiderült, hogy leírhatatlanul piszkos
                  fekvőhelyet hagyott hátra. Kisebb szükségleteit éjjelente üvegbe végezte el
                  szalmazsákja felett. Szomszédja erre mindig felébredt. Hogy megbosszulja magát,
                  egy ízben kitörte az üveg fenekét. A művelet erre zajt nem csinált, hanem szépen a
                  szalmazsákra ömlött. Így az öregember és szomszédja is meg voltak elégedve, s
                  viszont fekvőhelye állapotán ez a kis mellékkörülmény egyáltalán nem
                  változtatott.</p>
               <p>A listára felvettek között volt a legfiatalabb német tanítvány is. Távozása igazán
                  mindnyájunkat megindított. Däumling, Nagel, a két professzor, tanítványaikkal
                  együtt igen rossz viszonyok között a 2-esben laktak. Ez volt a legsötétebb,
                  legnedvesebb szoba, azonkívül a mennyezet résein át a felső szobából állandóan
                  szemét hullott rájuk. Lakótársaik német napszámosok, hajómunkások, matrózok és
                  csavargók voltak. Hangos, piszkos szájú emberek, akik egész nap a szobában
                  kártyáztak, veszekedtek és verekedtek. Däumlingék ennek ellenére függönyökkel,
                  pokrócokkal a maguk helyét oly ügyesen el tudták keríteni, hogy aránylag
                  nyugalomban és teljes elvonultságban szentelhették idejüket tanulmányaiknak. A két
                  német tanár valóságos kis iskolát alakított ki ebben a rettenetes környezetben.
                  Tanítványaik számára könyveket hozattak, rendes óraszámmal tanították őket, s az
                  otthoni intézet igazgatóságával levélben megállapodtak, hogy a fogsági éveket a
                  fiúknak rendes iskolai évekül számítsák be. Így a négy jómódú bajor diák szülei
                  gyermekeik sorsán legalább némiképpen megnyugodhattak.</p>
               <p>Ezen a bensőséges együttélésen most fájdalmas rést ütött a legfiatalabb és
                  legkedvesebb fiú távozása. Egy héten át nem tanultak, hanem búcsúztatták,
                  dédelgették távozni készülő társukat. Meg kellett tanulnia, hogy az ottmaradtak
                  hozzátartozói és ismerősei közül kinek mit fog írni. A bizalmasabb leveleket a fiú
                  fejből megtanulta, mint a latin memoritert<hi xml:id="ftnref66">[66]</hi>. Ez a
                  sok hagyakozás, megbeszélés a másik három diáknak is, akik csak hónapokkal voltak
                  nála idősebbek, oly közvetlenül közelbe hozta az otthont, a szülőket, ismerősöket
                  és barátokat, hogy szinte belebetegedtek.</p>
               <p>Däumlingékkal ekkor kerültünk közelebbi barátságba. A két tanárt vigasztalásul
                  megtanítottuk a négyes, kötött tarokkra, s mind a ketten azután hűséges hívei
                  maradtak ennek a játéknak, amíg a fogságban együtt maradtunk.</p>
               <p>A magyarok között a kis Feldenczer s az öreg Sarkadi bácsi kerültek fel a
                  hazautazók listájára. Mind a kettő a 6-osban lakott. Feldenczert már napokkal
                  azelőtt kezdték el varrni, toldozni-foldozni. Minden elképzelhetetlen helyre
                  levelet rejtettek el, cipőtalpától kezdve kalapja béléséig. A kis Feldenczer aztán
                  haza is vitt mindent ügyesen. Otthon a szűcspályát abbahagyta, s nyelvtudását
                  felhasználva, egyik szállóba ment segédportásnak.</p>
               <p>Sarkadi bácsinak éppen Kolozsvárra kellett mennie, mert eredetileg onnan indult
                  ki, először Aradra, majd Párizsba, s Kolozsváron még éltek rokonai. Rám nézve
                  kétségbeejtő volt, hogy valaki Kolozsvárra megy s mégsem tudok vele üzenni.
                  Sarkadi bácsi nem engedte meg, hogy ruhájába akármilyen kis levelet is
                  bevarrjanak. Azt mondta, hogy neki az felesleges, mert ő úgyis “mindentudó”...
                  Alapjában véve, azt hiszem, félt az öreg.</p>
               <p>Elutazás előtt való este még egyszer odaállt hozzám a védőfalhoz búcsút
                  mondani.</p>
               <p>Arcán nem látszott semmi izgalom. A nagy utazás, ami rá vár, az otthon
                  viszontlátása, mindez nem érdekelte őt.</p>
               <p>- Hát, Sarkadi bácsi, elviszik Kolozsvárra? - kérdem tőle, s képzeletem sóvárogva
                  kapaszkodik az öreg emberroncsba, hogy elkísérje a gyönyörűséges útra, ami rá
                  várakozik. - Mondja, elmegy-e apámhoz, ha Kolozsvárra ér? Tudja-e, hol van a
                  Majális utca?...</p>
               <p>Sarkadi bácsi kicsinylőleg int: - Hogyne tudnám, nyolcvanötben jártam ott.</p>
               <p>- Mit fog otthon mondani, Sarkadi bácsi? - kérdem aggódva és reménykedve, hátha
                  üzenetet küldhetek haza, hátha rábízhatok valamit innen, az itteni életemből,
                  utánuk való sóvárgásomból, amit a betűre bízni nem lehet.</p>
               <p>- Megmondom, hogy értem zárták be Koncz urat - mondja hideg, hozzáférhetetlen,
                  őrült gőggel. - Mindenkit értem zártak be. Az egész háborút értem csinálták.</p>
               <p>Szeretném kirázni az öreget őrültsége abroncsaiból. Szinte könyörgök neki, hogy
                  figyeljen arra, amit mondok. Mesélje el majd otthon, hogyan élek, hol lakom, kik
                  között vagyok. Mondja meg, hogy mindig Kolozsvárról álmodom. Már meg volt váltva a
                  jegyem Kolozsvárra júniusban, és utolsó pillanatban a sors úgy akarta, hogy
                  Párizsba menjek. Hányszor teszem meg azóta képzeletemben, álmaimban az utat
                  Budapesttől Kolozsvárig. Elmegyek a Majális utcai házig, s mikor a kapu kilincsére
                  teszem kezemet, egyszerre eltűnik az egész kép. Felriadok álmomból.</p>
               <p>Sarkadi bácsi hidegen, minden megértés nélkül bámul rám. Látom, hogy én is,
                  körülöttem minden s ez az egész élet, már csak szemében tükröződik, de agyáig nem
                  ér, amely felett mint prédáján a keselyű, undok rögeszme őrködik féltékenyen.</p>
               <p>- Sarkadi bácsi, simogassa meg a házat, a Majális utcai házat, amikor odaér -
                  mondom végső kétségbeesésemben. - Ezzel a kezével, amit én fogok, megteszi,
                  Sarkadi bácsi?...</p>
               <p>Az öreg fejével bólint, s furcsán elmosolyodik. Talán azt hiszi, én vagyok
                  őrült.</p>
               <p>- Jól van, jól, Koncz úr - mondja megnyugtatóan. - Megteszem szívesen!...</p>
               <p>Hosszan fogjuk egymás kezét, azután az öregurat lekísérem a sötét lépcsőkön, hogy
                  el ne botoljék. Egy sor írást, egy üzenő szót se tud vinni tőlem, mégis olyan
                  féltve kísérem, mintha drága kincset bíztam volna rá.</p>
            <milestone n="3" unit="startSubChapter"/>
               <p rend="head">3</p>
               <p>Il fait bien froid chez nous!<hi xml:id="ftnref67">[67]</hi> - Müller úr vontatott
                  s minden dallamot megcsúfoló bömbölése ébreszt fel álmomból. Reggel hat óra lehet.
                  Kívül még ködös, esős homály. Müller azonban kis kézilámpa fényénél megkezdi már a
                  cipőszegek kalapácsolását. Kedves nótáját énekli a “polichinelle”<hi
                     xml:id="ftnref68">[68]</hi>-ről. Kisgyermekről van benne szó, aki betegágyon
                  fekszik, s anyjától játékbábuját kéri. Anyja azonban a polichinelle-t odaadta a
                  szomszédasszonynak tejért meg kenyérért. A gyermek nem akar enni, csak a bábuját
                  kéri. “Maman, ou est mon polichinelle?”<hi xml:id="ftnref69">[69]</hi> és még egy
                  panasz: “Il fait bien froid chez nous!”</p>
               <p>Ezt a két passzust Müller úr hangját remegtetve énekli. A többiek csúfolódva
                  éneklik vele együtt: “Il fait bien froid chez nous!”... Csakhamar egész kórus
                  alakul. Mindenki szívesen bőg belé, mert valóban hideg van a szobában. Müller
                  nagyon boldog. Mosolyogva tartja a facipőt térdei között, s buzgón veri talpába a
                  különböző szegeket.</p>
               <p>A szomszéd szobában ajtó nyílik. A szél, mintha csak feldühödött volna, amiért
                  eddig kizárták, nyivákolva, zúgva, sisteregve tolong be minden résen.</p>
               <p>Valaki jön jelenteni, hogy ma a 6-oson a “fürdés sora”. Az első két ember számára
                  már kész a melegvíz.</p>
               <p>Fenyvesivel mi ketten vagyunk a szobában az 1. és 2. szám.</p>
               <p>Noirmoutier-ban ez az első alkalom, hogy meleg víz áll rendelkezésünkre. Magamra
                  húzom fürdőköpenyemet. Azóta sem volt rajtam, amióta a kis breton fürdő
                  homokpartján a végtelen, kék hullámokban tükröződhetett. Fehér bolyhaiban még a
                  tengeri só íze, a sárga fövény illata bujkál. Hamar ráhúzom zöld átmeneti
                  kabátomat, hogy a kényes, fényűző jószág elől eltakarjam a siralmas környezetet,
                  ahová azóta került.</p>
               <p>- Monsieur, nem ákárjá, hogy segítsem? - szólal meg Vantur Jakab a szemben levő
                  szalmazsákok egyikéről.</p>
               <p>A sok nyelvet beszélő, de minden nyelvet összekeverő Jakab már rég kínálgatja
                  szolgálatait. Mióta pénzem jött, ő csinálja helyettem a korvét. Ha kell, ezt vagy
                  azt a szívességet is megteszi, s a legkisebb anyagi ellenszolgáltatás végtelen
                  örömmel tölti el. Jakab egyébként elég rokonszenves ember. Az arcbőre talán
                  túlságosan fakó, de zöldesbe játszó, világoskék szláv szeme sok jóindulatot fejez
                  ki. Stein Móric, aki együtt dolgozott vele Párizsban, s a többi szűcsök is azt
                  mondják róla, hogy kissé pénzsóvár. A háború előtt szőrmében szép vagyont gyűjtött
                  magának. Most minden holmija szétszórva fekszik, s amit a szőrméből nem loptak el
                  Párizsban lakótársai, azt ládában valahová félredobták, s emiatt szegény Jakabnak
                  sok álmatlan éjszakát okoztak, mert folyton attól fél, hogy a molyok megeszik, még
                  azt is, ami vagyonkájából maradt... A tönkrement Jakab a fogságban sem mondott le
                  gyűjtési szenvedélyéről. Csakhogy most lyukas bádogedényeket, rengeteg üres
                  konzervdobozt, rozsdás abroncsokat, eldobott rongy- és fehérneműdarabokat
                  halmozott össze, amelyek elfoglalták nemcsak az ő, hanem Bistrán Demeter
                  polcrészét is, akinek semmije sem volt. Elveszett pénzét pedig, úgy látszik, most
                  rajtam akarta visszakeresni.</p>
               <p>Valamit hümmögök, nem is adok érthető választ, s Jakab máris fekvőhelyemnél terem.
                  A szappant, törülközőt kezébe veszi. Azután sietve kabátot vesz magára, s
                  felrántja facipőjét. Együtt ballagunk le a facsigalépcsőn, a kőlépcsőn, a sárban
                  úszó udvarra, ahol egyik kőről a másikra ugrálva érjük el a fürdőhelyiségnek
                  elkeresztelt pincét.</p>
               <p>Valóságos katakombában áldozunk a higiénia istennőjének. A sötét pincében gyertya
                  világánál két magas, szűk hordót pillantunk meg, amelyekből füstölögve száll fel a
                  forró víz gőze. Ezek a fürdőkádak... Igazán, jó volt ide Jakab segítsége. A
                  hordóban csak térdelni vagy ülni lehet, úgy, hogy a térdem államhoz nyomódik.
                  Magamat megszappanozni már nem tudom. Azért jött Jakab, hogy ő fürösszön meg. Ő
                  már tudott a fürdő nyomorúságairól.</p>
               <p>Fogja a nagy mosószappant, beken, bedörzsöl, veregeti hátam, felállít, visszanyom
                  a vízbe, a szappanos lével végigönt. Közben szappan megy szemembe. És erről
                  eszembe jut az az idő, amikor még szegény anyám fürösztött. Hirtelen,
                  önkéntelenül merül fel a régi kép, amikor utoljára fürösztöttek. Különös
                  meghatódottság fog el arra a gondolatra, hogy ez a kérges munkáskéz azokon a
                  nyomokon súrol, ahol egykor anyám keze szaladt végig. Ahogy a vállamtól a
                  csípőmig megnyúlt útra nézek - régen tenyérnyi, most hosszú, bordákkal rögösített
                  -, eszembe jut az életpálya, amit azóta végigfutottam, s úgy nézek most magam
                  körül, mintha gyötrő álomban élnék...</p>
               <p>- No, most gyorsan bebújni köpenybe! - adja ki az utasítást Jakab. Jó szárazon
                  megtöröl, segít felöltözni, s futva visszajön velem a várépületbe. Szalmazsákomra
                  már nem tudnék visszadőlni, olyan piszkosnak érzem. Asztalomhoz ülök, s pár perc
                  múlva csodálkozva látom, hogy Jakab forró kávét és lekváros kenyeret hoz.</p>
               <p>- Ezentúl mindig így lesz, Monsieur! Én csinálok mágának, hogy mondjam “dráp”-ot
                  (lepedőt), s áz Vántur Jákáb lesz, áki Kuncz úrnak tisztán tártjá á
                  pállyászát!...</p>
               <p>Így állt be hozzám Jakab mindenesnek: dajkának, inasnak, szakácsnőnek s bizony sok
                  tekintetben: jó barátnak is.</p>
         </div>
         <div type="chapter">
            <head>ÖTÖDIK FEJEZET</head>
            <head>AZ ELSŐ TEMETÉS</head>
            <p>Nagyothalló, rövidlátó öreg bácsi volt az orvosunk. Minden második délelőtt bejött és
               fogadta azokat, akik elég hiszékenyek voltak, és bíztak az öreg fecsegő falusi orvos
               megállapításaiban.</p>
            <p>Egyszer én is voltam nála konzultáción. Felvette személyi adataimat, és mikor
               megmondtam, hogy magyar vagyok, többször ismételte: “Á, magyar, magyar?... Budapest,
               nemde?”...</p>
            <p>Megmondtam, hogy betegségemnek milyen tünetei vannak. Lefektetett a kietlen szobában
               egyedülálló vaságyra, s elkezdte nyomkodni a hasamat. Miközben ezt a műveletet
               végezte, folyton ezt mondogatta:</p>
            <p>- Tudja? Bent vannak az oroszok. Az oroszok vannak bent!...</p>
            <p>Ha nincsenek éles fájdalmaim, igazán kedvem lett volna felnevetni és megjegyezni,
               hogy nem csoda, ha fáj a hasam, mikor az oroszok vannak benne. Az öregúr megszűnt
               gyömöszölni, kiegyenesedett, s mint végítéletet, tragikus komolysággal mondta a
               következőket:</p>
            <p>- Ha nem tudná, uram, megmondhatom: Budapest elesett. Az oroszok bevonultak az önök
               fővárosába.</p>
            <p>Ezzel a diagnózissal távoztam. </p>
            <p>November utolsó napjaiban volt ez.</p>
            <p>Ugyanekkor adta le híres orvosi prognózisát egyik idősebb német fogolytársunknak, aki
               szívéről panaszkodott.</p>
            <p>- Voyons<hi xml:id="ftnref70">[70]</hi>, maga panaszkodik, ezzel a szívvel elélhet
               még száz évig.</p>
            <p>Az öreg Jungblut, ahogy fogoly társai hívták, a “vén sas”, fejcsóválva botorkált le a
               kis kőlépcsőn, amely az orvosi “rendelő”-ből vezetett le, s amint az udvarra ért,
               összeesett.</p>
            <p>Fogolytársai körülvették, dörzsölgették. Többé nem tért magához. Megölte a szíve,
               amellyel még “száz évig élhetett volna”.</p>
            <p>Jungblut volt az első halottunk. Hirtelen kiszenvedése érthető izgalmat keltett a
               fogolytáborban. Mindenki tudni akarta, ki volt, milyen betegségben szenvedett.
               Kiderült róla, hogy senki sem ismerte, beszélgetésbe senkivel sem ereszkedett, amíg
               közöttünk tartózkodott. A “vén sas” nevet Bismarck adta neki, mert mindig vagy a fal
               romjain vagy egy-egy korhadó fatörzsön gubbasztott, s fénytelen szemével közömbösen
               bámult maga elé. Arca mindinkább összeaszott, s így a kiugró, merész hajlású orr
               egybefolyó, tépett szakálla s lelógó bajusza felett egyre jobban hangsúlyozta
               hasonlóságát a ragadozó madarak királyával.</p>
            <p>Egyébként tudtuk róla, hogy öt évig szolgált a francia idegenlégióban, azelőtt pedig
               a holland légióban katonáskodott. Érthetetlen volt, hogy ezt az öregedő embert, aki
               végre is öt éven át Franciaországot szolgálta, csakúgy bezárták, mint a többi
               boche-t. Lehet, hogy Jungblutnak ez esett rosszul, és ezért adta fejét
               búsulásnak.</p>
            <p>Mindössze egy rend foltozott, piszkos ruhája volt, abból a jellegzetes, nyűhetetlen
               bársonyféle anyagból, amelyből a francia munkások ruhája készült. A nadrág a párizsi,
               bő munkásnadrágok divatja szerint volt szabva, ebből arra lehetett következtetni,
               hogy a háború kitörése előtt Párizsban dolgozott. Semmiféle igazoló papírt sem
               találtak nála. Volt egy katonai bizonyítványa, azt még Perigueux-ben elvették tőle.
               Minden értéktárgya egy nagy nikkelóra s hatalmas ezüst óralánc, amelynek végén ezüst
               érem fityegett, egyik lecsiszolt oldalán ezzel a névvel: Emília.</p>
            <p>Cókmókját kis, feketére festett faládába tették. Ez a kis katonaláda, amelyben néhány
               fehérneműdarab, pléhskatulyába gyűjtött gombok, csavarok, három kurta szárú pipa, egy
               elmosódott szövegű, német nyelvű képeskönyv volt csomagolva, pecsétet kapott, s ott
               maradt a noirmoutier-i fogolytábor adminisztrációjának valamelyik polcán, mint
               hivatalos dossziéja egy ember ismeretlen életének.</p>
            <p>Más hivatalos eljárás jutott ki az öreg hadviselt Jungblut tetemének. Kivitték a
               noirmoutier-i kórház halottasházába, tiszta fehérneműt és egyetlen ruháját feladták
               rá, mellényzsebében otthagyták az órát, gyomra felett szépen kiteregetve az ezüst
               óraláncot, az Emíliás éremmel. Volt azonkívül egy teljesen olvashatatlan írású,
               elsárgult, foszladozó levél a zsebében. Ezt is velehagyták.</p>
            <p>Ilyen módon tették a “vén sas”-t egyszerű, gyalulatlan fakoporsóba.</p>
            <p>Másnap volt a temetés. A hatóságok úgy rendelkeztek, hogy a szertartást feltűnés
               nélkül kell elvégezni. Attól tartottak, hogy a lakosság esetleg tüntet ellenünk.</p>
            <p>A fekete kolostorból mindössze húszan mentünk ki: a szobafőnökök, a német
               vöröskeresztes bizottság tagjai, a konyha emberei, akiket a faluban már ismertek, s
               én, akinek a vén sast el kellett búcsúztatnom.</p>
            <p>Elmentünk a kórház halottas házába a koporsóért, amelyet fekete lepelbe takarva
               négyen a vállukra emeltek. A koporsóvivők között volt Bismarck is, a nagynémet, aki
               immár Jungblutnak megbocsátotta, hogy öt éven át szolgált a francia hadseregben.
               Pirospozsgás, gyermekes arcán könnyek peregtek végig. Örökösen hordott térdnadrágja
               most is rajta volt.</p>
            <p>A gyászmenet a falu legfélreesőbb utcáin át ment a kórháztól a templomig. Négyes
               sorokban vonultunk, sűrűn körülvéve mindkét oldalon fegyveres katonákkal. Egyetlen
               gyászi pompánk a lépések komor üteme, amelyet a szűk utcában megnagyítva vernek
               vissza a házfalak. Vajon ez a különös, zord zaj nem hallatszik-e el oda, ahol ennek
               az árva halottnak hozzátartozói vannak? Nem hallják-e a lépések néma panaszát, s nem
               szorul-e össze szívük önkéntelenül?</p>
            <p>A katonák sietve betuszkolnak a templomajtón. Az egész úton gyorsított ütemben,
               szinte lopva kellett jönnünk, mintha csak gaztettet követnénk el.</p>
            <p>Amint belépünk a templomba, a kaput döngve becsukják utánunk.</p>
            <p>Itt azonban már más világ fogad. A nagy ablakokon beszűrődő ezüstös fény szelíden
               világítja meg a templom belsejét. A főoltáron kék köpenyes, szelíd mosolyú fa
               Mária-szobor fohászkodik az ég felé. Minden oly halk, fényes itt. A kinti
               ellenséges, megalázó légkör után szinte úgy isszuk ezt a békés, szerető hangulatot,
               mint a halálosan szomjazó a forrásvizet.</p>
            <p>Jungblut koporsóját katafalkra teszik. Ősz hajú pap közeledik, kezében
               szenteltvíz-tartóval, és meghinti a koporsót. Nem siet, nem kapkod. A szertartás
               teljes, komor pompáját megadja az idegen, ellenséges halottnak. Az ünnepélyes
               hangsúlyban, amelyet áldó és búcsúzó szavának ad, úgy érzem, mintha tüntetés volna a
               gyatra polgári hatóságokkal szemben, amelyek a halottban is csak ellenséget tudnak
               látni.</p>
            <p>A templomon kívül megint közrefognak a katonák, s ugyanazokon az utcákon át sietve
               lopózkodunk vissza a kórház, majd a temető felé.</p>
            <p>A temető zárt kapuja előtt katonák állnak, akik kitárják az ajtószárnyakat, amikor
               odaérünk, majd gyors mozdulattal csapják be utánunk. Attól félnek talán, hogy a
               lakosság ide is eljön, s megtámad bennünket?</p>
            <p>A temető egyik sarkában feketéllik a megásott gödör, szótlanul sorakozunk a sír
               körül. Csak mi vagyunk, foglyok és az idegen katonák. Harangszó nem hallatszik, csak
               különös, figyelő, mindent magába szívó csönd. A késő ősz ellenére az idő kellemes. Az
               alkonyati ég szelíd, zöldeskék színben játszik. A fákon még itt-ott leveleket
               látni.</p>
            <p>Előlépek a koporsó mellé, amely gyászlepel nélkül, kötéllel átcsavarva nyugszik egy
               szál deszkán. A sír közelében magas platánfa emelkedik, amelynek majdnem egészen
               csupasz, nedvességtől fekete ágai élesen válnak ki az ég szövetén. Abban a
               pillanatban, amikor szólni akarok, a faágon megzörren egy levél, és lassú
               surranással, mint alélt, fekete kis madár, leereszkedik a sír fölé, majd eltűnik a
               gödörben, mintha csak utat mutatna.</p>
            <p>Ebben a különös, meghatódott pillanatban elfelejtem azt a pár francia szót, amit
               tanultam. A levélre mutatok, s azt mondom, hogy ez a levél sem halt meg olyan árván,
               mint Jungblut testvérünk, aki pedig mégiscsak ember volt, és akihez bizonyára éppen
               úgy tartozik valahol egy ág, egy egész fa, mint ahhoz a levélhez, amely a nyitott
               sírba hullt, hogy társuljon a halálban elhagyatott embertestvérével...</p>
            <p>A kísérő katonák csapata velünk szemben állt fel. Nem sorakoztak vigyázzba, hogy
               tisztelegjenek a halott előtt, aki az élettel együtt az elválasztó nemzetiségek
               határát is túllépte. Vezetőjük azonban, egy hatalmas termetű káplár, megindult arccal
               hallgatta a búcsúztató szavakat, s amikor azt mondtam, hogy mi foglyok és katonák
               egyformán árvák vagyunk, mert az a sorsunk, hogy távol haljunk meg azoktól, akik
               szeretnek - széles, piros arcán egyszerre csak könnyek peregtek le...</p>
            <p>Valami kis mozgolódás, a feszült hangulatnak enyhülése következett.</p>
            <p>A hatalmas termetű káplár megfordult, s magával vitte a katonákat.</p>
            <p>Teljesen magunk maradtunk a sír körül. Ekkor Bismarck letérdepelt, s német nyelven
               hangosan elmondta a Miatyánkot.</p>
            <p>A német ima mellett eresztették le társaink a koporsót, s azután még volt elég időnk,
               hogy behantoljuk a sírt és halmot emeljünk föléje.</p>
            <p>Leszállt már az este, amikor hazaindultunk. Bomlott sorrendben, nyugodtan mehettünk.
               Sietésre nem nógatott senki. Valahogy úgy éreztük, hogy az előbb mindnyájan nagy
               terhet vittünk, s most könnyű, üres kézzel térünk vissza.</p>
         </div>
         <div type="chapter">
            <head>HATODIK FEJEZET</head>
            <head>KARÁCSONYEST NOIRMOUTIER-BAN</head>
            <p>Guillaume sergeant emlékének, aki sohasem tudott volna ölni, és aki elesett a
               francia-német fronton, anélkül, hogy fegyverét kilőtte volna.</p>
            <p> Az esős ősz után jött az esős tél. Csak december első hetében állt be némi
               változatosság az időjárásban, mert hó esett, s egy-két napig fehér lepedővel
               beborította a szigetet. Nagy eseményszámba ment ez errefelé. A szigetnek különösen
               felső, délnyugati része egészen enyhe éghajlatú volt. A Golf-áram arra húzódott el,
               és ez lényegesen befolyásolta az időjárást a szigetnek az Atlanti-óceán felé néző
               részében. Itt már január végén mimóza virágzott, februárban a gyümölcsfák is ünnepi
               díszt öltöttek, a vetemények pedig több mint egy hónappal előzték meg a kontinenséit.
               A szigetnek ezen a felén, közvetlenül a tengerparton, elég nagy erdő terült el,
               amelyben villák, nyaralóházak épültek. Nyáron Noirmoutier-nak ezt a felét sok
               fürdővendég kereste fel.</p>
            <p>A fekete kolostor a szigetnek szárazföld felé néző részén emelkedett. A szigetet
               keskeny földnyelv kötötte össze a kontinenssel, ahová apály idején kocsin is át
               lehetett menni, ha valaki jól meghajtotta a lovakat. A szigetnek ezen a felén az
               éghajlat korántsem volt olyan kedvező, mint a nyugati oldalon. De kemény teleket itt
               sem láttak, úgyhogy a szigetlakók körülbelül húsz év óta azt sem tudták, mi az a hó.
               A rendkívüli hóesést a lakosság természetesen a boche-ok jelenlétének
               tulajdonította.</p>
            <p>Lehet, hogy volt benne valami, de annyi bizonyos, hogy mi sem örültünk sem a
               hidegnek, sem a szüntelen esőzésnek. A dohos levegőjű szobákban való örökös
               tartózkodás rosszkedvűekké, túlságosan érzékennyé és idegessé tette az embereket.
               Ha idegen ilyen elzárt napokon végigjárja a várépület helyiségeit, bizonyára a
               bolondokházában képzelte volna magát. Minden szobában legalább két-három harmonika
               szólt, azonkívül hegedültek, mandolinoztak, citeráztak. A tiroliak között volt hét
               megszelídíthetetlen cigány. Ezek soha életükben egy helyen oly sokáig nem ültek, mint
               itt. Örökös mozgási kedvüket úgy elégítették ki, hogy egész nap táncoltak. Az egyik
               cincogott hegedűjén, a másik hat énekelt, ugrált, csapkodta a lábát. Ezek a 3-asban
               laktak. A 2-esben, a németek szobájában, ahol szegény Däumlingéknak kellett tanulni,
               örökös volt a veszekedés a hely miatt. Most, hogy a kis német diák s még egy öreg
               bajor elmentek a szobából, a fennmaradt két helyet osztották szét egymás között. Nem
               volt olyan könnyű feladat a szélességben alig egy és fél méter helyet negyvenkét
               ember között igazságosan felosztani. Ezért hát érthető volt az örökös veszekedés,
               amelyet citerák, mandolinok, kopácsolások és fűrészelések hangja sem tudott
               elnyomni.</p>
            <p>Von Bergen is ebben a szobában lakott. Csellót rendeltem nála, amelyet a német
               szobrász eredeti módon készített el. A cselló teste háromszögű volt, s nyakát egy
               darab fából faragták ki, természetesen úgy, hogy a csiga helyett, a kulcsokon ülve,
               orosz barátnője aktját mintázta meg. Zaj, lárma nem zavarta, nem érdekelte.
               Összecsucsorodó ajakkal faragta az óriási mellbimbókat. Mikor elébe álltam, szinte
               álomból ébredő szemmel tekintett fel rám. Azután szeretettel mutatta meg a miniatűr
               női alak minden báját. Oly szenvedéllyel szorította kezében a kis szobrot, hogy azt
               hittem, sohasem adja át nekem...</p>
            <p>Aránylag csendesebb szoba volt az 5-ös, ahol a magyarok nagy része lakott. Talán
               Soltész, Németh és Neufeld örökké olvasó sziluettjei árasztották maguk körül a
               nyugalmat. Legtöbben különben ebből a szobából mentek el munkára vagy az
               idegenlégióba. A magyar fiúk: Stein Móric, Schnitta, Koródy, Jakuts mindnyájan
               csendes foglalkozást űztek. Ha kártyáztak is, sohasem támadtak olyan veszekedések,
               mint a németeknél vagy a tiroliaknál. Esténként Soltésznál ültek össze e szoba
               magyarjai. Soltész a piszkos környezetből valóságos kis “otthont” varázsolt elő.
               Vigasztalta fogolytársait, lelket öntött beléjük, ha mód volt rá, kávéval, teával
               kínálta. Esténként, ha akadt magyar könyv, felolvasott. Ilyenkor a 6-osból nagy
               szerényen odahúzódott Müller bácsi is. Zöld kötényével végigtörölt a szalmazsákok
               során elhúzódó alacsony deszkapalánkon, és csendesen lekuporodott. A hallott magyar
               szavak, magyar történetek boldog ragyogással öntötték el arcát.</p>
            <p>A két legzajosabb szoba volt az 1-es és a 4-es. Ezekbe csak ritkán tettem be a
               lábamat. Csak ha ajtajuk előtt mentem el, akkor hallottam a pokoli lármát. A 4-esbe
               egy négyszög alakú közös előszobából egyenesen lehetett bejutni. Ebből az előszobából
               mentünk fel a csigalépcsőn hozzánk az 5-ösbe és a 6-osba, s innen jutottunk ki a
               kis főlépcsőre, amely a bástyaudvarra vezetett. Ez az előszoba féle helyiség a három
               nagy szobának, a 4-esnek, 5-ösnek és 6-osnak közös társalgója volt. Ha takarítottak a
               szobákban, ha kicsit mozogni akartunk, és az eső miatt nem mehettünk ki, ide
               jöttünk.</p>
            <p>Ebben az előszobában, a fa-csigalépcső feljárata alá eső mélyedésben húzódott meg egy
               ideig szegény Bistrán Demeter, amikor a tetvek ellepték, s ezért minden lakószobából
               kiközösítették. A “próféta” megadással tűrte sorsát. Tudta, hogy ezt is ellenségei
               küldik rá, s bizony ebben a pillanatban “grád”-jai oly halványan működtek, hogy még
               ilyen kis nyavalyát sem tudott elhárítani magától. Magányos vackában egy ideig bölcs
               megnyugvással húzódott meg, de amikor tapasztalnia kellett, hogy esős időben egyesek
               kisebb szükségleteik elvégzésére nem mennek ki legalább is a bástyaudvarra, hanem a
               sötét szobában az ő vacka felé járnak, s fekhelyére, sőt ő magára is illetlenkednek,
               komor elhatározásra szánta el magát. Egy reggel forró fürdőt vett a pince hordóiban,
               azután kölcsönkért, elviselt holmikból tetőtől talpig átöltözött. Régi ruhaneműit
               elkeseredett kézmozdulattal bedobta a kemencébe, ahol a fürdő számára a víz
               melegedett. A tetvek ezúttal a ruhával együtt végleg elpusztultak, s Demeter próféta
               ismét elfoglalhatta rendes, polgári helyét a 6-osban.</p>
            <p>A 6-osban egyébként életünk rendje ment minden különös változás nélkül a maga útján.
               Sarkadi bácsinak, a kis Feldenczernek és a három eltűnt galíciai zsidónak helyét
               lakótársaim is hamar elosztották. A szoba zsúfoltságán azonban az öt megüresedett
               hely alig változtatott.</p>
            <p>Egész nap az ablakmélyedésben ültem, és olvastam. Az elzártság hónapjai néha teljesen
               beleveszítettek a könyvek által felidézett képzeleti világba vagy saját
               álmodozásaimba.</p>
            <p>Ha kifáradtam az olvasásban, vagy szürkülni kezdett, folyton az árkon túli magános
               házat néztem, amelyet a vadszőlőnek megfeketedett ágai s gallyai úgy hálóztak be,
               mintha e régi épületet bedrótoznák, hogy szét ne essék. A ház ablakait sohasem
               nyitotta ki senki. Négy lépcsőn a csukott verandáról kis kertbe lehetett menni. A
               kerti úton a száraz faleveleket csak a szél kergette. Sohasem járt itt senki...
               Megvolt még helye a virágos gruppnak. Fa alatt pad várt valakire. Nem ült rajta
               senki. Alkonyatkor órákon keresztül bámultam át a házba, s azt hittem, egy fehér
               ruhás asszony majd lejön a lépcsőkön, s végigsétál a kertben. Furcsa, mindig arra
               vártam, hogy a fehér ruhás breton asszony jön el, az utolsó, akit csókoltam. Úgy
               éreztem, hogy ez az ő háza. De nem jött, nem jött egyáltalában senki... Így hát
               lassanként magam költözködtem át képzeletemben az elhagyott házba. Berendeztem a
               szobákat, beültem a karosszékekbe. Barátokat, ismerősöket fogadtam. Olyan nevű
               embereket és asszonyokat, akiket sohasem ismertem. Már mindegyiknek megvolt az ideje,
               amikor jött, megvolt a tárgy, amiről beszélgettünk. Ha nem volt senki nálam, a
               polcról könyveket vettem le, és csodálatos szép dolgokat olvastam. Néha napokig,
               hetekig éltem így az ablakmélyedésben, éltem ott túl a magános házban, s alig
               eszméltem rá, hogy csak a képzeletem játszik velem!</p>
            <p>Nem tudom, nem merülök-e el teljesen a valóságos életemtől menekülő képzelődésekben,
               ha nem jönnek levelek hazulról, amelyek kedvesen, buzdítón eszméltettek helyzetemre,
               és a kiszabadulás reményét festették elém. Különösen szép, meleghangú, franciául írt
               leveleket kaptam Laczkó Géza feleségétől. Ebben az időben kezdte meg leveleimnek
               közvetítését hazulra egy Svájcban élő magyar asszony is, aki a háború első
               hónapjaiban lányával együtt internálva volt Perigueux-ben. Lányának levelei a későbbi
               időben nagy örömet szereztek. Jött néha Ferenczi Sáritól is egy-egy levél. Sűrűbben
               írt Kőnig György. Apámtól is érkezett majd minden héten beszámolás családunkról...
               Ezek a levelek élesztették és táplálták bennem a valóságos élethez való ragaszkodást,
               és egy messzi országot festettek elém, ahol minden a boldogság aranyfényében fürdött.
               Érdemes volt tűrni, szenvedni, mindent elviselni, csakhogy egyszer ebbe az országba
               ismét visszakerüljek.</p>
            <p>Általános nagy örömet keltett köztünk két hatalmas vöröskereszt-láda, amely svájci
               közvetítéssel Budapestről érkezett címünkre. Ez a küldemény bizonyította, hogy a kis
               Feldenczer hazajuttatta levelünket, amelyben a budapesti vöröskeresztnek lefestettük
               helyzetünket. A ládákból pompás meleg ruhadarabok, csizmák, trikók és fehérneműk
               kerültek elő. A fogolytábor minden szűkölködőjének jutott belőle. Mellékelve volt
               még két liter rum is. A küldött szivaroknak és cigarettáknak csak hűlt helye
               maradt... A magyar vöröskereszt adománya volt az első, amely hozzánk érkezett, s
               gazdagságával felülmúlt minden más küldeményt, amely azután jött.</p>
            <p>Karácsony hetében engem még külön nagy öröm is ért. Finály Gábor, annak a budapesti
               gimnáziumnak igazgatója, ahol tanárkodtam, az első pillanattól fogva legmelegebb
               érdeklődéssel és nemes fáradozással járt el félbeszakadt otthoni ügyeimben.
               Megtalálta módját, hogyan küldjön pénzt. Hosszú, mindenről beszámoló levelekben
               fenntartotta bennem a reménykedést és az erkölcsi kitartást. Valószínűleg az ő
               biztatására volt tanítványaim és iskolám volt növendékei nagyobb összeget gyűjtöttek,
               és azt elküldték, hogy a karácsonyi ünnepek alatt saját belátásom szerint használjam
               fel magyar fogolytársaim segélyezésére.</p>
            <p>A pénzösszeg idejében megérkezett. Akkora volt, hogy nemcsak közös karácsonyi
               vacsorára telt belőle, hanem kisebb ajándékokat is vehettem fogolytársaimnak. Az
               ajándékok megvásárlására ki kellett mennem a kis szigeti városkába. Guillaume
               őrmestertől kértem erre engedelmet. Az őrmester beleegyezett a dologba. Napokig
               készültem a kimenetelre, s az utolsó éjszaka olyan izgalomban voltam, hogy le sem
               hunytam szememet.</p>
            <p> A szent este napján délelőtt tíz órakor jelentkeztem a kapu előtt az őrségnél.
               Fekete szakállas, öregedő breton katonát adtak mellém. A “poilu”<hi xml:id="ftnref71"
                  >[71]</hi> szuronyát belecsattintotta puskájába, s már éppen vállára akarta tenni,
               amikor Georges káplár, az őrmester mindenható szárnysegéde, hozzálépett:</p>
            <p>- Öregem, csak nem a frontra készülsz? - szólt a mogorva katonára. - Ez az ember még
               járni sem tud facipőben, nemhogy megugranék tőled.</p>
            <p>Így megesett velem, a szabadelvű és kedélyes Georges káplár jóvoltából, hogy francia
               fogság alatt egyetlenegyszer szuronyos puska nélkül kísért végig az utcán a
               katona.</p>
            <p>Átmentünk az árkon átvetett fahídon, s kikanyarodtunk az országútra.</p>
            <p>A toronyóra tízet kongatott.</p>
            <p>Szemem előtt minden lágy, színes ködbe burkolódzott. Azt hittem, álomban járok. Olyan
               kedves, jelentőséges és érdekes volt minden.</p>
            <p>A tér, amelyen először kellett átmennünk, sápadtan, előkelő zárkózottsággal
               hallgatott. “Place d’Armes”<hi xml:id="ftnref72">[72]</hi> - olvastam egy táblán, s
               most a hosszú ablakú, egyemeletes régi házak dölyfe egyszerre érthető lett előttem.
               Itt, egyik házban lakott Charette, a hírhedt, vendée-i paraszt királypártiak vezére.
               Ezen a téren, ülve végezték ki D’Elbée-t, a másik vezért, mert tizennégy nyitott sebe
               miatt nem tudott felállni. Mit sem sejtő felesége éppen az ablakot nyitotta ki, talán
               virágait akarta megöntözni, amikor a férje a ráirányított sortűz alatt holtan
               hanyatlott vissza karosszékébe.</p>
            <p>A tér most néptelen. Az ablakok zárva. Mintha ezek a sok mindent látott, elaggott
               házak többé már nem volnának semmire sem kíváncsiak.</p>
            <p>A térből nyíló főutcán már élénkebb a forgalom. A szembejövő emberek rám néznek,
               azután messzire térnek ki. Apáca kíséretében két iskolás leány közeledik. Az apáca
               súg valamit fülükbe, a leánykák keresztet vetnek magukra, és elfordítják fejüket.
               Öreg nénikék jönnek fekete ruhában, ezüstös hajukon fehér, széles főkötővel.
               Megállnak, motyognak valamit, s hosszan utánunk néznek.</p>
            <p>Engem mindez nem bánt. Túláradó, boldog érzés önt el. Úgy szeretem őket mind, akik
               kitérnek, akik megvetnek, akik félnek tőlem. Szeretnék hozzájuk szaladni,
               megsimogatni őket. Benézni minden ablakon, megállni minden bolt előtt, csengetni a
               kapukon, szót váltani az emberekkel, együtt futni a lovakkal... A kutyákban lehet
               ilyen érzés, akikkel az emberek sokszor rosszul bánnak és akik mégis minden ember és
               emberi dolog iránt oly őszinte, hűséges érdeklődéssel és rokonszenvvel
               viseltetnek.</p>
            <p>A bazár, ahová igyekszem, szemben van Madame Mignale szállójával. Ez a szelíd,
               mosolygós szemű, idősebb asszony vezeti nálunk a kantint, amióta férjének is be
               kellett vonulnia. Most kissé meghajlottan áll a szálloda kapujában, és szomorúan rám
               mosolyog. Ő tudja, mit jelent nekem ez a séta. Ebben az ellenséges világban egyetlen,
               aki megért, védelmez, és együttérez velem. Nekem úgy tűnik fel, mintha nem is élőlény
               volna, hanem talán megtestesülés. Mosolya olyan, mint meghalt anyámé, aki a messzi,
               éteri világból néz le fájdalmas életutakon járó fiára.</p>
            <p>A boltban szőke, csinos lányka fogad. Az elfojtott vágyak kisüthetnek belőlem, amikor
               ránézek, mert sápadt arcát elönti a vér. Sok mindent vásárlok össze fogolytársaimnak.
               Az egyiknek inget, a másiknak gyapjúujjast. Van, akinek facipő kell, vagy aki trikót
               akar. Akad itt minden. A szivarosskatulyába be lehet markolni. Cigaretta annyi van,
               amennyi csak kell... A szőke leány mindent elém rak. Válogatjuk, rakosgatjuk,
               csomagoljuk a holmit s közben, hogy a katona se hallja, hogy a boltba belépő észre ne
               vegye, suttogva, szaggatott, sietős mondatokban beszélgetni kezdünk. Egy férfi s egy
               nő, akik többé sohasem látják egymást, s akik e pár gyorsan múló percben szeretnének
               egymásnak mindent elmondani. Talán kivégzés előtti búcsúnál fogja el az embert
               hasonló, lázas állapot... És különös, ez a kis sápadt bolti leány milyen
               természetesen, milyen zökkenés nélkül megy bele a játékba!...</p>
            <p>A fekete körszakállas katona sietésre nógat, mintha valamit észrevett volna.</p>
            <p>A kis szőke lánynak mind a két keze le van foglalva a csomagolással. Közben néhány
               gombostűt az ajkai közé vett, amire a selyempapír összetűzésénél van szüksége.
               Figyelmeztetem, hogy ez veszélyes dolog. Csak úgy a fogai között duruzsolja:</p>
            <p>- Akkor tűzze a blúzomba!...</p>
            <p>Ujjam nedves ajkához ér, kiszedem a tűket és megkísérlem blúzába tűzni. De sehogy sem
               megy. Kezem úgy reszket, mint ahogy felijesztett madár repdes fészke felett... Ezen a
               kislány nagyot nevet. Még a szigorú breton “poilu” is elmosolyodik...</p>
            <p>De azért menni kell már. Csomagokkal megrakva térek vissza a fogolytáborba. A
               négytornyú donzson kopott, kietlen falai az égnek merednek. A nyitott ablakokon át
               színes, rongyos pokrócok, kitett fehérneműk lógnak le...</p>
            <p>Úgy érzem, hogy a kapu becsapódásával mögöttem valami lármás, derűs muzsika egyszerre
               elnémul, és zord halotti csendbe lépek.</p>
            <p> Este a karácsonyi ünnepre való tekintettel, kilenc óráig lehetett fennmaradni. A
               magyar karácsonyestre, amelyet budapesti diákok rendeztek noirmoutier-i
               fogoly-honfitársaiknak, az 5-ös számú szobában terítettünk. Itt volt a legtöbb magyar
               és a többi lakó, kettő kivételével, meg volt híva más szobákba. A két árva tiroli
               olaszt, akik még a fogsági élet könnyen kifejlődő szolidaritásában sem kaptak egy
               ünneplő társaságban sem helyet, meghívtuk asztalunkhoz. A meghívást és egyéb ünnepi
               formaságokat ezúttal komolyan lehetett venni. Hosszú hónapok óta most először ültünk
               terített asztalnál. Az egymásra rakott, pokróccal betakart szalmazsákok díványul
               szolgáltak. Az asztal közepén hópelyhes, csillogó karácsonyfa állott. A nyárfa száraz
               gallyaiból állította össze Nagy Zsiga, aki úgy látszik, női szabómesterségében
               megtanulta, hogyan lehet értéktelen semmiségekből mutatós, illúziót keltő dolgokat
               elővarázsolni.</p>
            <p>A vacsorának magyaros jellege volt. Stein Móric kapott hazulról paprikát, aminek
               segítségével Schnitta, az előkelő megjelenésű magyar pincér, kitűnő borjúpörköltet
               készített. A pörkölt mellé bort is lehetett inni. Karácsonyeste ez is meg volt
               engedve.</p>
            <p>Az alkoholtól elszokott kedélyekben a mámor hamar erőre kapott. A legfurcsább
               asztaltársaság, amelyet valaha csak láttam, kezdett egymás iránt felmelegedni és
               csakhamar mindenki közös, nosztalgikus hangulatba olvadt fel.</p>
            <p>Az asztalfőn ült Müller úr. Keménygallér, fekete nyakkendő, fekete kabát és csíkos
               szürke nadrág volt rajta. Olyan feszesen tartotta magát ünnepi öltözékében, mintha
               ruhájába belevasalták volna. Az öltözet ünnepélyessége különben nemcsak őt, hanem a
               többieket is egészen átváltoztatta. Eleinte furcsán, szinte idegenül néztük egymásban
               hajdani társadalmi lényünk feltámadt kísérleteit. Fenyvesi rákvörös volt egész este a
               magas keménygallértól, amelyet Perigueux óta nem hordott. Neufeld tanártársamnak
               majdnem be akartam mutatkozni, amikor sötétkék ruhájában, frissen kiborotválva
               megjelent. A tökéletes előkelőséget a pesti ügyvéd távozása után most egyedül Dudás,
               az aviatikus képviselte. Hatalmas utazóládájának egyik legpompásabb remekművét vette
               fel erre az alkalomra, amely magából bódító parfümillatot lehelt. Soltész és Németh
               Andor is újra olyanok lettek, mint amikor először találkoztunk az osztrák-magyar
               konzulátus előtt a mozgósítás izgalmas napjaiban: Csak önmaguknak árnyékává lettek.
               Lefogytak, arcuk sápadttá vált, szemük kidülledt az esős hónapok elzártsága alatt.
               Megváltozott lényükön át nézve milyen messzire tolódtak már emlékezetemben a háború
               első, párizsi napjai!...</p>
            <p>Csak Rosenberg úr jelent meg őszikabátban, csuklóján lóbálva elmaradhatatlan lekváros
               bödönét. Varga úr sötétkék ruhában ült mellette, mint előkelő képviselő, aki
               választói közé ereszkedik. Megvolt az az örömük, hogy elválaszthatatlan társuk, az
               üvegfúvó fogatlan Edouard is mellettük kapott helyet, mert amióta Maravics inasává
               szegődött, ő is magyarnak számított. Ma este megfordított világrendnek kellett lenni.
               Maravics szolgálta ki Edouard-t, s én raktam ki hatalmas porciót Vantur Jakab
               tányérjára. Egyébként Jakab is nagyon kicsípte magát. Úri ruhájában sült ki róla,
               hogy ólába van, valamint Müller úrról is most tudtuk megállapítani, hogy kissé púpos
               és erősen ikszlábú.</p>
            <p>Valóságos új ismerkedés folyt le az első félórában.</p>
            <p>Müller úrtól jobb és bal kézre a két főhelyet kor szerinti rangsorban Jakab és
               Bistrán Demeter foglalták el. Bistrán megjelenésében is volt némi ünnepélyesség.
               Ragyás arcáról a felesleges szőrt eltávolította, csak huszárosra kifent, hosszú,
               hegyes bajuszát őrizte meg. Azonkívül Németh Andornak egyik eldobott rézbarna
               nadrágjából huszársipkát szerkesztett magának, amelynek három gombja három
               fokozatosan kisebbedő tükördarabkából állott. Azt mondta, hogy ebben a három tükörben
               látja a jelent, múltat és jövőt.</p>
            <p>Bistránnak zavaros elméleteiből sohasem lehetett tisztán kivenni, hogy milyen érzései
               vannak. Hiszen azt sem tudta róla senki, hogy milyen szülőktől és hol született.
               Erdély, Nagyszeben szerepelt sokszor előadásaiban. Valószínűleg román lehetett.
               Mindez nem volt biztos. A háborút elítélte, és úgy lehetett kivenni szavaiból, hogy a
               németekkel szemben a franciákkal rokonszenvezik... Most, amikor a tányérja mellé
               elhelyezett ajándékot megkapta, s végignézett a fényesen felterített asztalon, ahol
               húsznál többen foglaltunk helyet, vállamra tette kezét, és szokása szerint mélyen,
               kutatva szemembe nézett.</p>
            <p>- Te, ezek a diákok, ezek a budapesti diákocskák, hogy is mondjam - kezdte el a
               beszélgetést Demeter testvér, akivel már hosszabb ideje tegező viszonyba kerültem. -
               Szóval, ez mind tőlük jött?... És nekem is, külön, érted, megérted?... Külön nekem
               is?... Bistrán Demeternek?</p>
            <p>A fejemmel igent bólintottam.</p>
            <p>Demeter csak nézett rám, hosszan, jelentősen, és a bajuszát húzogatta,
               pödörgette.</p>
            <p>- Ne mondd! - szólalt meg végre, hosszabb idő után. - Ne mondd! - ismételte, és a
               szeme könnybe lábadt.</p>
            <p>Bistrán ezután egy darabig nem szólt hozzám, maga elé nézett, és tűnődött. Azalatt
               Boromisszával, másik szomszédommal merültem el beszélgetésbe. Elmondta, hogy mialatt
               fogságban ül, “feleségét” újabb istenáldás érte. Megszületett a tizenkettedik
               gyereke. El is határozta, ha kiszabadul a fogságból, okvetlenül törvényesíteni fogja
               barátnőjével való életét.</p>
            <p>Közben a hangulat kezdett felmelegedni. Koródy és Jakuts, a két legjobb énekes,
               belekezdtek magyar karácsonyi énekekbe. Erre Demeter testvér is felugrott az
               asztaltól, mint aki végre megtalálta, amit keres.</p>
            <p>Vállára vette az egyik, falon lógó kabátot, botot vett kezébe, s előadta a
               Betlehemmel járó falusi gyerekek mondókáit, majd lefeküdt a földre, mint öreg
               pásztor, s maga elé könyökölve, halkan, meghatódva elénekelte a pásztorok dalát.</p>
            <p>Bistrán énekébe azután belekapcsolódott mindenki.</p>
            <p>Csak Müller úr nem énekelt velünk. Nagy, zöldessárga, kopasz fejét ide-oda forgatta,
               hogy elkapjon egy-egy szót, mert a szöveget már teljesen elfelejtette. Úgy fájt neki,
               hogy nem tudott beleolvadni a kórusba. Ötven év óta talán először érintette
               gyermekkori emlékeinek elfelejtett közössége. Meg azután őt is nagyon meghatotta,
               hogy a budapesti diákok megemlékeztek róla. Akárcsak Bistrán, ő is ezt egészen
               személyi ajándéknak tekintette, amelyet nem egy fogolynak, hanem egyenesen neki,
               Müller bácsinak küldtek.</p>
            <p>Mikor az ének elhangzott, Müller úr felállt, megköszörülte torkát, és töredezett
               magyarsággal felköszöntőt mondott a budapesti diákokra, akik nem feledkeztek el a
               szegény noirmoutier-i magyar internáltakról. Azután megkért bennünket, hogy
               elszavalhassa az egyetlen verset, amire még emlékezik, s amit második elemista
               korában tanult. Ezzel akart hódolni magyarságának. Nevetve, ujjongva biztatták az
               öreget, hogy csak tegye meg.</p>
            <p>Müller bácsi kiállt a szoba közepére, széles, ráncos bőrű kezét combjához szorította,
               s különös fejhangon hadarva, elkezdte mondani:</p>
            <p>Ej, mi a kő, tyúk anyó, kend </p>
            <p> A szobában lakik itt bent...</p>
            <p>Néha elakadt, akkor körmeivel idegesen kaparászott nadrágján, kínlódott, gyötrődött,
               szája majd sírásra görbült, de mégiscsak kivágta magát. Arca belesápadt az izgalomba,
               nagy, kopasz feje a verejtéktől gyöngyözött. Irtózatos lelki felindultságába került,
               amíg ötven év távlatán át visszaküzdötte magát azokba az időkbe, amikor még magyarul
               tudott.</p>
            <p>Az öreg cipész szavalata mulatságnak készült, de nem nevetett rajta senki, mikor
               visszaült helyére. Megindultan ölelték meg, és azután egész este neki énekeltek, őt
               ünnepelték.</p>
            <p>Fél kilenc felé megtelt a szoba a többi foglyokkal. A hangulat fokról fokra
               magasabbra szállt. Most már a német karácsonyi dalokat is végigénekeltük. A mulatság
               olyan arányokat öltött, hogy nem hallottuk a kilencórai kürtjelt, amely a lefekvést
               rendelte el. Külön kellett az őrségnek feljönni, hogy a lámpákat eloltassa.</p>
            <p>Az őrség halotti csendben vonult végig a szobán. Mikor kiléptek, a lámpafény kialudt,
               és a sötétben mindenki botorkálva kereste meg helyét.</p>
            <p>Énekszó, mámor, ünnepi hangulat egyik pillanatról a másikra elvágódott.</p>
            <p>A szobafőnökök kiadták a jelszót:</p>
            <p>- Kein Wort mehr! Schlafen!<hi xml:id="ftnref73">[73]</hi>...</p>
            <p> Órákig hánykolódtam alvás nélkül a szalmazsákon. Régi karácsonyesték emlékei újulnak
               fel képzeletemben, és mindegyiket újra meg újra átélem.</p>
            <p>Éjfél felé jár az idő, mikor a szobánkhoz vezető facsigalépcsőn, sűrű, szabályos
               lépések koppannak meg. Az őrség jön vissza. Vajon kit keresnek? Mindenki ijedten ül
               fel fekvőhelyén. Rendszerint éjszaka szokták azokat elvinni, akiket fegyelmi okból
               más fogolytáborba deportálnak.</p>
            <p>Most az 5-ösben vannak. Ajtónk alatt a rés kivilágosodik... Most mihozzánk nyitnak
               be. A kézilámpák fénysávja kettészeli a sötétséget. Mindnyájan visszabújunk a
               szalmazsákra, s úgy teszünk, mintha aludnánk.</p>
            <p>Erélyes, rideg hang nevemen szólít. Riadtan ülök fel, s ebben a pillanatban, amikor
               nem tudhatom, milyen végzetes döntést közölnek velem sorsom felől, még komédiázni is
               van kedvem: szememet dörzsölöm, és értelmetlenül bámulok a katonákra, mintha aludtam
               volna.</p>
            <p>- Öltözködjék fel, s jöjjön a sergeant-hoz - hangzott a parancs. </p>
            <p>Dideregve, remegő kézzel kapom magamra holmimat. Hová visznek ebben a fagyos, hideg
               éjszakában? A szalmazsák, amelyen feküdtem, a kékesen világító ablak, az egész,
               fülledt levegőjű szoba egyszerre kedves és marasztaló lesz...</p>
            <p>A katonák közrevesznek, s megindulunk. Az ajtó nyikorogva csukódik be utánunk.</p>
            <p>Az őrmester egyik épen maradt bástyaszobában lakott. Átszeljük a sötét udvart és a
               kis lépcsőn, amely hozzávezet, már magam mászom fel. A katonák alul maradnak.</p>
            <p>Benyitok. Guillaume sergeant barna trikóban, piros nadrágban a jól fűtött kis szoba
               közepén áll, és mosolyogva néz rám. A kandalló tüze fölött kék edényben illatos bor
               fő, amely előtt Georges térdepel.</p>
            <p>Ó, itt baj nem lehet! Az aggodalom, a bizonytalanságtól való félelem egy pillanat
               alatt leválik rólam, és olyan könnyen érzem magam, mintha súlyos terhet raktam volna
               le.</p>
            <p>Guillaume közel lép hozzám, vállamra teszi kezét, s kedves, lágy hangon mondja:</p>
            <p>- Maga ajándékot vett szegény fogolytársainak. Lássa, ez tetszik nekem. Egyszerű
               pékmester vagyok, sok gyermekem van. Tudom, mi az a Jézus, tudom, mi az a szeretet.
               Életemben sohasem bántottam senkit, és kiküldhetnek százszor is a frontra, mégsem
               fogok senkit sem megölni... Ezt akartam magának mondani, és most igyunk egy pohár
               bort a szent, a boldog karácsonyestére!...</p>
            <p>Georges tölt, koccintunk, és szürcsölve ízleljük az édes, forró italt.</p>
            <p>Több mint egy órát tartózkodom náluk. Közben sok mindent megtudok az elejtett vagy
               félig elmondott szavakból.</p>
            <p>Ünnepek után nagy változások lesznek. Guillaume-ot és Georges-t elküldik. Új őrmester
               jön, aki egyszersmind az adminisztrációhoz is ért. Szigorú rendszabályokat fognak
               életbeléptetni, de rendbe hozzák az udvart. Kéthetenként egyszer katonai kíséret
               mellett séták lesznek. Megállapítják a levelezések rendjét is.</p>
            <p>Guillaume megmondja véleményét:</p>
            <p>- Szóval tilalomfákat állítanak erre a szemétdombra: ez szabad, ez nem szabad!...
               Mintha ezzel segítenének valamit. Én legalább nem piszkáltam magukat. Nem volt semmi.
               Sár volt, piszok volt, de legalább itt belül a várban nem ült senki a maguk nyakán.
               Nem igaz?...</p>
            <p>Az őrmester szavaiból jövőnknek szomorú távlata nyílik... Kezet rázva, melegen
               búcsúzik tőlem. Azt mondja, többet aligha látjuk egymást. Ővele pedig mi lesz?...</p>
            <p>Két rövid karját élénken a levegőbe csapja: ki tudja?... Arcán ott borong a frontra
               való küldés réme...</p>
            <p>Az is történt vele. A fényképért, amelyen a két német tanárral és diákokkal levétette
               magát, megbüntették, és a frontra küldték. Később megtudtuk, hogy mindjárt az első
               napokban elesett. Katonáit rohamra vezette, de maga nem nyúlt fegyveréhez, s úgy
               esett el, hogy a kezében szorongatott pisztolyból egy golyó sem hiányzott.</p>
           
         </div>
         <div type="chapter">
            <head>HETEDIK FEJEZET</head><head>AZ ÚJ ADMINISZTRÁTOR URALMA</head>
            <milestone n="1" unit="startSubChapter"/>
               <p  rend="head">1</p>
               <p>1915 január közepe táján megjelent az az ember, aki most már ellenőrizni akarta
                  még álmainkat is, folyton figyelt és figyeltetett, kémleltette mozdulatainkat és
                  szavainkat, hivatalos aktacsomagokat készíttetett tőlünk írt és hozzánk érkezett
                  levelek lemásolt részeiből, úgyhogy elrabolta egyetlen gyönyörűségünket, a
                  levélolvasást is, mert kapott leveleinken mindenütt ott éreztük kutató
                  tekintetének piszkát, beteges kíváncsiskodásának váladékát.</p>
               <p>Ch.-nak hívták. Jöttét már hetek óta rémhírek előzték meg. Azt mondták: jön a rend
                  embere, a vasöklű férfiú.</p>
               <p>Szombati nap jött. Magas, kövér ember, de lényében volt valami szétfolyó
                  határozatlanság, tekintetében valami gyáva alattomosság. Cseppet sem látszott
                  vasból öntött embernek. Inkább leselkedő, bujkáló rendőrkém-típus volt. Azt
                  mondják, a prefektúrán ilyenféle hivatalt is töltött be. A spicliséggel férkőzött
                  a megye urának, Tardif prefektusnak kegyébe.</p>
               <p>Vörös nadrágot hordott, barna blúzt, amelynek vállán vékony aranysáv díszelgett.
                  Több volt, mint őrmester és kevesebb, mint tiszt. Egyáltalán nem katonatípus. A
                  feje felül egészen elkeskenyedett, az arca lent szétpuffadt. Ha sipkáját levette,
                  izzadt, petyhüdt bőrű körtearc tűnt elő. Nagyon büszke volt erre az elkorcsosult
                  ábrázatára s mint minden szájaskodó, “lógós” francia, szidta a németek
                  “négyszögletű fejét”. Az, hogy “lógós” (vagy amint a franciák mondták, embusqué),
                  mindjárt látszott poltron lényéből, bárhogy is igyekezett erélyes, szigorú és
                  megfélemlíthetetlen férfit játszani. Soha szembe nem nézett, még velünk sem, pedig
                  teljesen ki voltunk szolgáltatva neki. Elhízott arcán nem volt semmi határozott
                  vonás, csak valamely titkolt, letagadott, vörös árnyalat, amely gyér hajszálain és
                  különösen angolosan nyírt, tömött bajuszán azután nyilvánvalóan kiütközött. Vörös
                  ember volt, de ezt is tagadta; gyáva ember volt, de ezt is rejtegette; azért jött,
                  hogy gyötörjön bennünket, hogy fizikai szenvedéseinket a lelki fájdalmak
                  válogatott fajtáival tetézze, de ezt sem tette nyíltan, hanem a rendcsinálás, a
                  fegyelem, a higiénia, a parancs, a “kölcsönösség”, a “jeu de représaille” ürügyei
                  mögül lődözött ránk.</p>
               <p>Huszonnégy óra alatt elérte, hogy már mindenütt láttuk, sejtettük, vagy
                  gyanítottuk őt. Angolbajuszos, sárga körtefejével, büszkén hordott pocakjával
                  benépesítette piszkos zugjainkat. Mintha csak mindenüvé az ő portréit akasztották
                  volna ki.</p>
               <p>Pedig a “rend embere” lényeges változtatásokat nem csinált. A dézsamosdók, a
                  patkányos pincében a havonkénti hordófürdők, az esőtől, hótól áztatott
                  mellékhelyiségek, a zsúfolt, poloskás és tetves szobák, mindezek megmaradtak. De
                  mindennek elviselését nehezebbé tette azzal, hogy mindenüvé parancsokat
                  függesztett ki. A dohos, büdös szobákban nem lehetett cigarettázni. Reggel hétkor
                  pontosan fel kellett kelni. Este kilenckor mukkanni sem lehetett a szobákban. A
                  bástyaudvarra nem volt szabad kimenni és így tovább.</p>
               <p>Ezenkívül jöttek az általános intézkedések, amelyeket Ch. a prefektúráról hozott.
                  Úgy látszik, kezdték a civil internáltaknak eddigi lehetetlen helyzetét a
                  “kölcsönösség” alapján rendezni. Az első ilyen “humánus” intézkedés volt, hogy a
                  levélírást heti egy levélre csökkentették, annak sem volt szabad harminckét sornál
                  hosszabbnak lenni. Azt mondták, hogy ez “kölcsönösség”, holott nagyon jól
                  tudhatták, hogy Ausztria-Magyarországon a háború kitörésekor ottrekedt franciák
                  egyáltalában nincsenek internálva, tehát kölcsönösségről szó sem lehet. Ezt
                  azonban nem akarták tudomásul venni. Megvonták levelezésünket, elkobozták
                  csomagjainkat, eltiltották ezt vagy azt, mindig arra való hivatkozással, hogy ez
                  kölcsönösség, a hírhedt jeu de représaille-nak, a megtorlási játéknak egyik
                  sakkhúzása. Nekünk tűrnünk kellett, s ellenvetés nélkül le kellett nyelnünk azt
                  is, hogy mindez csak viszonzás, csak a nálunk létező bánásmód visszhangja. El
                  lehet képzelni, hogy ez a tudatos, hazug beállítás csak növelte
                  szenvedéseinket.</p>
               <p>De Ch. adminisztrátor úr általános intézkedései között voltak olyanok is, amelyek
                  javunkra szolgálhattak volna, ha azokat is nem fegyelmezési célokra használja ki.
                  Kihirdették, hogy ezentúl minden két hétben egyszer katonai felügyelet mellett
                  sétálni megyünk. Az udvarra azonkívül kavicsot, homokot hordattak, s utat
                  csináltak, amelyen esős időben is lehetett járni. Ch. úr később mind a két
                  kedvezményt arra használta fel, hogy büntessen velük.</p>
               <p>Egy komoly érdeme volt azonban az adminisztrátor úrnak. Az étkezést, a maga
                  ínséges keretei között is, igyekezett megjavítani. A hetenkénti kétszeri marhahús
                  megmaradt, de a szállítótól jobb húst kényszerített ki. Utánanézett, hogy a
                  főzelékek változatosabbak és jobbak legyenek. Az örökös bab, lencse és
                  marharéparendszert borsóval, burgonyával élénkítette, sőt egy ízben makarónit is
                  szerzett be, ami valóban elsőrendű teljesítmény volt. Büszkélkedett is eleget
                  vele.</p>
               <p>Ch. úr megjelenése, intézkedései természetesen felkavarták eddigi apatikus
                  nyugalmunkat. Minden pillanatban attól kellett tartanunk, hogy ő vagy valamelyik
                  káplárja belép, és patáliát rendez, mert a negyvenemberes szobákban mindig volt
                  valaki, aki a sok tilalom közül valamit megszegett. Egész nap folyamán sűrűn
                  hangzottak a jeladások: Der Dicke kommt!<hi xml:id="ftnref74">[74]</hi> Az alsó
                  szobákból felkiáltották a felsőkbe, az udvarról az alsó szobákba. Mikor
                  megtanulta, hogy mi az a “dicke”, akkor jelt változtattunk, s felkopogtattunk
                  egymáshoz, vagy az udvarról kavicsot dobtunk fel.</p>
               <p>Emelt fővel, hátratett kézzel, hasát előretolva lépett be a szobába a nagydarab,
                  puha ember. Mindent megnézett, mindent kilesett. Ha a fal penészfoltját tettetett
                  figyelemmel vizsgálta, az annyit jelentett, tudni akarja, valaki mit ír, mit
                  olvas, mit dolgozik, talán, hogy min gondolkozik is. Kövér háta, barna foltos
                  nyaka is látott, szaglált. Ha valakit rajtacsípett valamin, rögtön a
                  kísérőkáplárnak vagy katonáknak adta át.</p>
               <p>De néha nem szólt semmit, csak titkos büntetést mért az illetőre. Visszatartotta
                  csomagját, amíg a benne levő holmi megrothadt. Eltiltotta a levelezést, anélkül
                  hogy a megbüntetett tudta volna, oly módon, hogy a címére érkező leveleket nem
                  adta ki, vagy a tőle írottakat nem küldte el. Ezt csak azokkal csinálta, akik
                  sűrűn kaptak csomagot, levelet hazulról. Azután heteken át figyelte a hatást,
                  kéjelgett a nyugtalanságban, gyönyörködött a félőrült várakozásban.</p>
               <p>Délutánonként irodájában dolgozott. Guillaume őrmester romantikus fekvésű kis
                  szobáját kicserélte egy földszinti helyiséggel, amely szemben volt az őrséggel.
                  Ezt a helyiséget pár nap alatt rendbehozatta, azután kartotékjaival,
                  iratcsomóival, statisztikáival, az egyes szobákról készített térképeivel ide
                  vonult be. Itt biztonságban érezte magát, mert szemben vele állandóan katonák
                  tartózkodtak, s a kapun is hamar ki lehetett ugorni.</p>
               <p>Délután órákon át tanulmányozta levelezésünket, a rólunk szóló iratcsomókat.
                  Lassanként mindent kifürkészett. Kiderítette, hogy a szép, kacskaringós bajuszú
                  Braggiottinak három francia nő is küld pénzt és szerelmes leveleket. A nőket
                  feljelentette a párizsi rendőrségen, ahol azután valamit csináltak velük, mert
                  Braggiotti sem pénzt, sem levelet nem kapott többé. Müller bácsit elvágta szintén
                  szerelmesétől. Szegény hóbortos öregúr majd belepusztult, amikor egyszer csak azt
                  vette észre, hogy a Mademoiselle-től nem jönnek válaszok rajongó leveleire,
                  amelyekről nem tudta, hogy el sem mentek. Estefelé végezte ezt a munkát az
                  adminisztrátor, azután még egyszer végigjárt a szobákon, s úgy hét óra tájban
                  kiment a faluba. Azt mondták, ilyenkor a község előkelőségeivel fogyasztgatott
                  bort, s büszkén tartott előadást arról, hogyan sikerült megfegyelmeznie az
                  átkozott boche-okat.</p>
               <p>Ch.-val egyidőben a kontinens közeli civil-fogolytáboraiból többeket szállítottak
                  a noirmoutier-i várba. Ezek között volt néhány magyar is. Mindjárt közelebbi
                  ismeretségbe kerültünk velük. Bárczy és Weiffert, két budapesti Eötvös-kollégista,
                  szintén tanulmányúton voltak, mint a német diákok, s így kerültek fogságba.
                  Természetesen nagyon örültem nekik, ha másért nem, már azért is, mert valamikor én
                  is Eötvös-kollégista voltam. Ez az intézmény a párizsi École Normale Supérieure<hi
                     xml:id="ftnref75">[75]</hi> mintájára alakult Budapesten, és jeles végzettségű
                  tanárjelöltek internátusa volt. Igazgatónk, a nagyon kedves, művelt, áldott emlékű
                  Bartoniek Géza, szerette a franciákat, s bizonyára befolyásának is volt
                  tulajdonítható, hogy a kollégiumot franciabarát érzelmeiről ismerték s mi, a
                  növendékei, kiolthatatlan rajongással viseltettünk a francia irodalom és
                  művészetek iránt. Bizonyos kapcsolatok voltak is a párizsi École Normale
                  Supérieure és az Eötvös-kollégium között. De sem ezek a kapcsolatok, sem
                  ismeretségem az idősebb Tarraud-val, aki az Eötvös-kollégiumnak volt egykor
                  tanára, nem segítettek fegyencsorsunkon.</p>
               <p>Bárczynak és Weiffertnek némi megkülönböztetés jutott osztályrészül, mert egy
                  kistermetű, erősen fekete hajú budapesti bankárfiúval együtt csukták be őket, s
                  ennek a fiatalembernek párizsi pártfogói némi kedvezést eszközöltek ki a
                  prefektúrán. Ez a kedvezés abból állott, hogy a bankárfiú a tetőn rendbehozathatta
                  az egyik toronyszobát, s Bárczy és Weiffert ide költöztek vele együtt. A két
                  Eötvös-kollégista egész nap olvasgatott, dolgozott. Fiatal barátjuk pedig inkább
                  kártyázással ütötte el idejét.</p>
               <p>Egyik párizsi ismerősöm is, Lakatos Imre dr. ezekben a napokban érkezett. Idáig ő
                  is családi táborban volt, amelyet most, hogy a nők és a gyermekek hazamentek,
                  feloszlattak. Barátja, Vályi, a Revue Politique Internationale szerkesztője,
                  akinek nagy összeköttetései révén sikerült még Párizsból elmenekülnie, Svájcban
                  sokat dolgozott érdekében. Lakatos tudta, hogy csak ideiglenesen jött hozzánk,
                  amíg számára más megoldást találnak. Három katona kíséretében indították el régi
                  dépôt-jából a világ legbékésebb emberét. Elmondta, hogy mikor Fromantine-ban a
                  hajóra várakoztak, kísérői más katonákkal találkoztak, és csakhamar vitatkozásba
                  ereszkedtek. Ő kissé félrehúzódva ült egy padon. A vita hevesen folyt, amikor az
                  egyik katona rámutatva, e szavakkal vágta el a disputát:</p>
               <p>- L’ennemi est derrière vous et vous parlez commeça!... (Az ellenség mögöttetek, s
                  ti így beszéltek!)</p>
               <p>Az “ellenség” már nem árthatott. Helyet kapott ő is a fekete kolostorban.</p>
               <p>A csoportban Bárczyékkal együtt jöttek még: Reisner banktisztviselő, Rubin nevű
                  magántisztviselő, Kilár, egy Amerikát megjárt, mindig jókedvű, hangos pincér,
                  Schneider, Pozsonyból elszakadt párizsi pék, Szőke cipész, Poss nevű fiatal
                  borbély, Horváth, egy, a legjobb mulatóhelyeken is ismert cimbalmos. Azután még
                  három pincér: Ambrus, Bajusz és Kopolovits s a két Weiner testvér. Így a magyarok
                  száma harmincon felülre emelkedett.</p>
               <p>A kantinban most már vacsoraidőben egészen népes magyar asztalunk volt. Idejártak
                  Soltész, Németh, Dudás, Maravics, Neufeld, Reisner, Bárczy és Weiffert. Néha a
                  többiek is, Fenyvesi, Lakatos. Mme Mignale a könnyű, savanyú vörösbort hat-hét
                  souért mérte, s az ételt sem adta drágán.</p>
               <p>A kantinosné étkezések után néha odaállt asztalunkhoz beszélgetni. Lágy, muzsikáló
                  hangja volt. Ha meghajlott hátát, őszülő haját, csúnya arcát nem nézte az ember,
                  hanem behunyt szemmel hallgatta, hangjából kedves, álmodozásra hívó melódia
                  csendült ki. Néha ott volt kis nyolcéves lánykája is. Elmondta a verset, amit az
                  iskolában tanult, elhozta a képet, amelyet a Nővértől kapott.</p>
               <p>Ételnél, bornál jobban esett az a családiasság, ami a két lényből áradt. Az
                  adminisztrátor természetesen a kantinba is bedugta orrát, s megfenyegette Mme
                  Mignale-t, hogy állását elveszíti, ha velünk beszédbe ereszkedik.</p>
               <p>Néhány osztrák is került hozzánk a kontinensi fogolytáborok rendezésével
                  kapcsolatban. Egy gráci tanár: dr. Herz. Két banktisztviselő: a kövér, jóízű
                  Reichsfeld és a szelíd Ziffer. Mind a kettő bécsi. Egy fiatal, jóképű fél cseh,
                  fél osztrák egyetemi hallgató is jött velük, akit Seiffertnek hívtak. Azonkívül
                  egy Horovitz nevű, Beethoven homlokú vörös muzsikus, aki mindjárt az első napokban
                  zenekart szervezett, Crombeck órássegéd, nagy szakértője minden pengető
                  hangszernek és egy nyurga, púderes borbélylegény, akit Remlingnek hívtak. Nagyobb
                  feltűnést keltett egy Popper nevű osztrák tartalékos tiszt érkezése. Ennek a
                  felesége francia nő volt, s “haza” ment Ausztriába. Popper s a többiek is
                  rettenetes dolgokat mondtak el Tardif prefektus eljárásáról s a körzetébe tartozó
                  Sable d’Olonne-i, luçoni és Fontanay-le-Comte-i fogolytáborok szomorú sorsáról.
                  Büdös májat, rothadt húst, nyüves főzeléket etettek a foglyokkal, s mikor Tardif
                  látogatása alkalmával egy ízben panaszt tettek emiatt, egyszerűen annyit mondott,
                  hogy “dögöljenek meg a boche-ok”. Egyik családi táborban a gyerekek között kiütött
                  a tífusz. Az orvos nem volt hajlandó a boche-ok gyerekeit gyógyítani. A préfet nem
                  tett ellene semmit. A gyermekeknek több mint fele odapusztult. Egy francia anya
                  kitört a fogolytáborból, s megátkozta Franciaországot... Popper francia felesége
                  is akkor határozta el, hogy “hazamegy” Ausztriába.</p>
               <p>Természetesen az ilyen elbeszélések megint felkavartak mindent. A szobák hangosak
                  lettek a vitatkozástól, szidalmaktól. A hangulat amúgy is ideges volt, mert az
                  újonnan jötteknek helyet kellett szorítani. A rossz hangulatot csak növelték az
                  ilyen vérlázító dolgoknak felelevenítései... Meg azután lassanként kiderült az
                  is, hogy noha Sable d’Olonne-ban, Luçonban rossz volt minden, de mégis
                  kényelmesebb fekvőhely jutott, több szabadságot élveztek, s általában jobban
                  ettek. Egyszóval Noirmoutier rosszabb helynek bizonyult mindegyiknél.</p>
               <p>A vaskezű Ch.-nak mindennap két-három fegyelmi esete volt. Be kellett állítani két
                  új magánzárkát, mert a régi kettő nem bizonyult elégnek.</p>
               <p>Különösen sok baj volt a 2-ös hajómunkásaival s egy Schlitter nevű osztrákkal, aki
                  szobafestőnek mondta magát. Az ezekkel való bánásmódban derült ki először, hogy a
                  “vaskezű” Ch. gyáva. Schlitter a katonák fejéhez vágta a soupe-ot, mikor
                  magánzárkájába vitték. Az adminisztrátort rossz franciasággal szemtől szembe
                  szidta és gyalázta, anélkül, hogy ez ellene tenni mert volna valamit. Azonkívül
                  levetette ruháját, meggyújtotta, s felette meztelenül melengette kezét, mert azt
                  mondta, hogy nem bírja ki a nedves, penészes hideget. Börtöne ajtaját magára
                  zárta. A katonák csak úgy tudtak hozzá jutni, hogy gerendákból alkalmi
                  faltörőkosokat készítettek, s ezzel a vasajtót addig döngették, amíg végre betört.
                  Schlitter cigarettázva, mosolyogva fogadta őket ádámkosztümjében, s kezeit
                  melengette ruháinak hamvadó parazsa felett... Ch. nem tudta már, mit csináljon
                  vele. Végül is legjobbnak találta, ha szépszóval, hízelkedéssel szelídíti meg a
                  fékezhetetlen Schlittert. Mindenekelőtt ruhát adott neki. Ez volt az egyetlen
                  eset, amikor francia hatóságok valakit közöttünk felöltöztettek, ellátta rendes
                  ennivalóval, s egyáltalában a legszelídebb és legudvariasabb modorban kezelte. Két
                  hétig élvezte Schlitter a külön bánásmód előnyeit, amíg azután egy éjszaka Ch.
                  katonáival rátört, megvasaltatta s átküldte az Ile d’Yeu-i fogolytáborba. Ezzel a
                  meglepetésszerű, titkos deportálással állt rajta bosszút.</p>
               <p>Az izgatottság azután lassanként lecsillapult. Nem az adminisztrátor vaskeze
                  tette, hanem a megint meginduló esőzések, a szürke napok egymásutánjai, amelyek a
                  háborgó kedélyeket visszasüllyesztették régi, zord egykedvűségükbe.</p>
            <milestone n="2" unit="startSubChapter"/>
               <p rend="head"> 2</p>
               <p>Február közepe táján megyünk az első sétára. Nagy eseményszámba megy ez a várban.
                  Délelőtt tíz órakor a kapu előtt négyes sorokban felállt két szoba. A többi szobák
                  lakói odaállnak bámészkodni. Ch. izgatottan jár-kel és parancsokat osztogat. Elöl
                  felállítanak négy katonát feltűzött szuronnyal, hátul ugyanannyit. Oldalt, az
                  oszlop hosszában, sűrűn egymás után szintén katonák menetelnek. A banditákat sem
                  lehetne jobban őrizni. És az adminisztrátor még mindig nincs megelégedve. Újabb
                  fegyveres erőt rendel. Egyik kecskeszakállas, kistermetű káplárja súgva
                  ellenvetést tesz, hogy akkor nem marad elég őr a várban. Csak erre áll el tőle,
                  hogy még újabb őrzőket ne rendeljen.</p>
               <p>Indulás. A kapu szárnyai széttárulnak, s velünk szemben fölragyog a tiszta kék ég
                  egy foltja... Mintha csak oda mennénk.</p>
               <p>A menetelés jólesik. Természetesen nem a falun át megyünk. A templom előtt
                  kifordulunk arra az útra, amely a mezők és a tengerparti erdők felé vezet. Szinte
                  észrevehetőleg közeledünk a melegebb és szelídebb éghajlatú vidék felé, mert
                  amint az erdőtől nem messzire jutunk, a fű zöldebb és sűrűbb lesz, az enyhe
                  levegőáram virágok illatát hozza. Először rá sem ismerünk, hogy mi az az édes,
                  bódító a levegőben. Csak mohón, szédülésig, sápadásig szívjuk.</p>
               <p>Csak azután gondolunk rá, hogy mindez virág, mindez pompás tavasz, amikor az erdő
                  zöld lombkoronája felett megpillantjuk a mimózák sárga, egybefolyó felhőzetét.</p>
               <p>Amikor azután beértünk az erdőbe, már alig is tudunk járni. Ijesztően, leverően
                  szép és friss itt minden. A falevelek cikcakkos szitáján át ragyogó ég kacag be,
                  az erdő illatában porladó levelek halotti szaga mimózák szédítő, mézédes
                  leheletével keveredik. Lábunk alatt mohák bársonya. És az egész erdő madarak
                  énekétől csattog... Mintha nem is ezen a világon járnánk. A sok gyönyörűség
                  egyszerre úgy ránk támad, hogy már fáj. Lábunk elnehezedik, trikóval, kabáttal
                  melegen felöltöztetett, rossz szagú, sötétségre kárhoztatott egész lényünket
                  kínosan érezzük, és restelkedve mártjuk be a szín, fény és illat e gyönyörűséges
                  fürdőjébe.</p>
               <p>Az út egyik kanyarodójánál széles kalapú, borotvált arcú, művészi nyakkendős úr
                  tűnik fel. Háta mögött gyerek cipeli kosárban a halat. Ő, amikor meglát bennünket,
                  kalapját magasra emeli, s bal kezével kimért, színpadokról jól ismert
                  kézmozdulatokkal int felénk.</p>
               <p>- Jó napot, őrmester úr, jó napot, foglyaink! - kiáltja felénk harsány hangon, s
                  nála már ez a pár szó is olyan, mint ária, s körülötte az ezerhangú és ezerszínű
                  természet egyszerre színfallá kopik.</p>
               <p>Első pillanatban mindnyájan tudjuk, hogy színész. Szemünkkel szinte felisszuk. Oly
                  rég láttunk már békés, civil embert.</p>
               <p>Az öreg színész érzi, hogy bámuljuk. Valamit tehát mondani akart.</p>
               <p>- Nos, meg vannak elégedve főnökükkel? - kérdi, s a kövér adminisztrátorra mutat,
                  aki mosolyogva süti le szemét.</p>
               <p>Természetesen azt mondjuk: igen. </p>
               <p>A színész erre felsóhajt:</p>
               <p>- Bezzeg, a mi szegény fiainkkal maguknál nem bánnak így! </p>
               <p>Az adminisztrátor nagy kegyesen megjegyzi:</p>
               <p>- Ezek nem tehetnek róla.</p>
               <p>- Igaza van! - helyesli a színész. - Én sem mondom. Jól kell velük bánni, és majd
                  ha szétmennek a világba, legalább elterjesztik rólunk, hogy mi franciák milyen
                  nemeslelkűek vagyunk!...</p>
               <p>Ez már kicsit sok. Popper nem is bírja tovább. A hátsó sorokból odakiált a
                  lelkesen szavaló színésznek:</p>
               <p>- Tudja mit, uram? Nálunk, osztrákoknál és magyaroknál be sincsenek zárva a
                  franciák, s velünk itt úgy bánnak, mint fegyencekkel!</p>
               <p>- Ah! - kiált fel a színész. S már azt hisszük, kissé meglepődik, talán fejét
                  csóválja. De szó sincs róla. Az öreg színész e pillanatban fajtájának hiánytalan
                  képviselője. Meg sem érti, el sem tudja képzelni, hogy gáncsolni akarják.
                  Végtelenül kedvesen tér ki a kérdés érdeme elől, s vállát felhúzva, a világ
                  legtermészetesebb hangján folytatja:</p>
               <p>- No, igen, osztrákok, magyarok, csehek. Ez egészen más. Más nemzetek. Más
                  nézőpontok...</p>
               <p>És még talán tovább is beszélne. De Ch. indulásra sürget. Az öreg színész
                  köszöntését nem is viszonozza. Az ottmaradt széttárt karokkal, mosolyogva. Mögötte
                  a gyermek, a halas kosárral...</p>
               <p>Ellépdelünk előtte. Azután elhagyjuk egészen... Néhány pillanat múlva halljuk,
                  hogy az erdőben Tosca áriája kel versenyre a madarak énekével.</p>
               <p>Kimerülve, halálsápadtan érkezünk a várba. Még ki sem pihenhettük magunkat, máris
                  híre futott, hogy az adminisztrátor elrendelte: ezentúl a sétákat a poros
                  országúton kell tartani, ahol nincs kilátás rá, hogy emberekkel találkozzunk.</p>
               <p>Így lettek gyötrelmek a sétából, amelyre azután már alig akart valaki
                  jelentkezni.</p>
            <milestone n="3" unit="startSubChapter"/>
               <p rend="head">3</p>
               <p>Az adminisztrátor, aki maga is érezte, hogy tekintélye a német hajómunkásokkal és
                  Schlitterrel való szelíd bánásmódja miatt némileg csorbát szenvedett, azontúl
                  igyekezett minden alkalmat megragadni, hogy a csorbát kiköszörülje.</p>
               <p>Egyik nap Kopolovitscsal, a magyar pincérrel gyűlt meg a baja, s ebből olyan nagy
                  jelenetet rögtönzött, hogy a foglyoknak udvarra való csődülése, az őrség
                  felvonultatása lett belőle, de azért tekintélye az ügyből kifolyólag ismét inkább
                  vesztett, mint nyert.</p>
               <p>Kopolovits hosszú, kellemetlen kalandok után került a noirmoutier-i várba. Még
                  novemberben, amikor annak a családi tábornak, ahol ő is elzárva volt, női tagjai
                  és a fiatalkorúak hazaindultak, éjszaka kilopózott az állomásra, s a
                  fogolyszállító vonat egyik kocsijában a pad alatt meghúzódott. Négy napig
                  tartózkodott így összezsugorodva rejtekhelyén, anélkül hogy észrevették volna.
                  Végre, amikor már úgyis a határon voltak, az éhséget nem bírta tovább, a pad alól
                  kidugta fejét, s a felette ülő osztrák-cseh asszonyoktól ennivalót kért. Ezek
                  nagyon megijedtek tőle, nem merték a felelősséget vállalni, hogy tudtukkal
                  maradjon így továbbra is a pad alatt, hanem mindjárt feljelentették a
                  csendőröknek.</p>
               <p>Kopolovitsnak azután megkezdődött szörnyű katabázisa Vendée, illetve a
                  noirmoutier-i fogolytábor felé. Körülbelül két hónapig hányódott, börtönről
                  börtönre. Mindenütt megverték, megcibálták, azután továbbadták. Így került Sable
                  d’Olonne-ba, majd innen a többiekkel együtt Noirmoutier-ba.</p>
               <p>Mikor hozzánk jött, csontnál és bőrnél alig maradt rajta egyéb. Ruhája
                  foszlányokban lógott róla. Egyetlen ép darab volt rajta, rózsaszínű inge, amelyet
                  egyik fogolytársától Sable d’Olonne-ban kapott. Erre aztán nagyon is büszke
                  volt.</p>
               <p>Kopolovits a kedélyes fiúk közé tartozott. Mulatságosan mesélte el szökési
                  kalandját, s budapesti életéből is sok furcsaságot tudott elmondani. A Hazám nevű
                  zugkávéháznak volt éjjeli pincére. Amint ő mondta, már pikolóéveit éjjeli nők
                  között töltötte. Nyelveket nem beszélt. Valahogy kivetődött Párizsba, s mielőtt
                  még állásba került volna, kitört a háború.</p>
               <p>Összetűzése az adminisztrátorral úgy kezdődött, hogy a fiatal budapesti bankárfiú
                  feljelentette, amiért kártyázás közben leszidta, s tettlegességgel fenyegette.
                  Kopolovitsot erre Ch. magához hívta, alaposan lehordta, s eltiltotta, hogy ezentúl
                  az asztalnál kiszolgáljon.</p>
               <p>Ez a büntetés jellemző volt adminisztrátorunkra. Semmi köze sem lehetett ahhoz, ha
                  egyes internáltak közös kiszolgálót tartottak, aki tányérjaikat, evőeszközeiket
                  mosta, felszolgálta az ételt, s mindezekért hetenként pár sou fizetést kapott. Az
                  ilyen “állás” tisztára bizalmi volt, és személynek szólott. Végeredményben azt
                  célozta, hogy az illető keressen valamit. A korvék elvégzéséből meg az ilyen
                  munkákból lehetett némi pénzt szerezniük azoknak, akik sem szabók, sem cipészek,
                  sem borbélyok nem voltak s anyagi támogatást sehonnan sem kaptak. Erre a pár
                  sou-ra mindenkinek szüksége volt, hogy táplálkozását kiegészítse, dohányt vegyen,
                  s némi fehérneműt szerezzen be, mert minderről természetesen a hatóságok nem
                  gondoskodtak.</p>
               <p>Az adminisztrátor ezt a jövedelmi forrást tiltotta el Kopolovitstól, minden
                  illetékesség nélkül.</p>
               <p>Kopolovits erre rögtön az irodában megmondta, hogy a büntetést nem fogadja el.
                  Németül beszélt, pesti zsidó zsargonban, amiből Ch. szót sem értett. Lehívták
                  tehát Edouard-t, a fogatlan üvegfúvót tolmácsnak. Edouard továbbította az
                  adminisztrátornak Kopolovits válaszát, amire a teljhatalmú úr éktelen dühbe jött,
                  s kijelentette, hogy Kopolovitsot két hétre bezáratja. Kopolovits erre azt
                  mondta:</p>
               <p>- Versuch’s nus, dicker Schwein!<hi xml:id="ftnref76">[76]</hi>
               </p>
               <p>- Qu’est-ce qu’il dit?<hi xml:id="ftnref77">[77]</hi> - kérdezte mérgesen az
                  adminisztrátor. </p>
               <p>Edouard fejét vakarva tolmácsolta:</p>
               <p>- Il ne désire point aller en prison. (Nem óhajt börtönbe menni.)</p>
               <p>Ennek a furcsa és cseppet sem hű tolmácsolásnak azután még folytatása lett az
                  udvaron.</p>
               <p>Szép koratavaszi nap sütött. Mindenki kint tartózkodott, amikor Kopolovits és
                  Edouard az őrmester szobájából kijöttek, s útjukat az ebédlő felé
                  irányították.</p>
               <p>Ugyanakkor az adminisztrátor ajtajában állt, s harsányan az őrség után
                  kiabált.</p>
               <p>Hangjára mindenki felfigyelt.</p>
               <p>Nyolc katona, feltűzött szuronnyal s egy káplár az adminisztrátor elé állt, aki
                  kiadta a rendeletet, hogy Kopolovitsot azonnal be kell zárni.</p>
               <p>Kopolovits ekkor már a várépület tövében, a vizeshordó előtt állt. Innen várta
                  nyugodtan a feléje közeledő őrséget. Mikor azonban körülfogták, s a börtönbe
                  akarták tuszkolni, kiszakította magát közülük, s mindenre elkészülve, harciasan
                  állt velük szemben.</p>
               <p>Egy-két pillanat s már a foglyok sűrű gyűrűje vette körül a jelenet
                  szereplőit.</p>
               <p>Az adminisztrátor messziről látta ezt, rögtön fegyverbe állította az egész
                  őrséget, a kaput bezáratta, s maga minden katonájával felvonult a donzson elé.</p>
               <p>A katonák két kézbe kapott fegyverrel eltolták a foglyok folyton szaporodó
                  csoportját. Az adminisztrátor a megtisztított körbe ment, s felszólította
                  Kopolovitsot, hogy mielőtt erőszakot alkalmazna, menjen be békésen a börtönbe.</p>
               <p>Kopolovits megint németül káromkodott, s az őrmestert nem a leghízelgőbb jelzőkkel
                  illette.</p>
               <p>Újra hívták Edouard-t, aki Kopolovitsnak ezt a magyar kifejezését: “Sülj meg a
                  zsírodban”, jóllehet magyarul nem tudott, mégis gyors átültetésben csak az előbbi
                  udvarias francia kifejezéssel adta vissza: “Il ne désire point aller en
                  prison.”</p>
               <p>A jelenet a tolmácsoló Edouard-ral és az elszánt Kopolovitscsal nevettető, de
                  egyébként megrázó is volt.</p>
               <p>Ez a lesoványodott, lerongyolódott pincér, aki gyerekkora óta budapesti zughely
                  légkörében nőtt fel, vakmerően, mindenre eltökélten lökte vissza a katonákat, s
                  mikor azok szuronyt szegeztek rá, felszakította szegény egyetlen rózsaszínű ingét,
                  s a mellére csapkodva, úgy kiabált magyarul:</p>
               <p>- Ide lövess, gyáva disznó! Ide lövess, kutya!...</p>
               <p>Az adminisztrátor tudni akarta, mit mond. Edouard erre bevallotta, hogy ezt már ő
                  sem érti, valószínűleg héberül beszél.</p>
               <p>Az adminisztrátor nem mert parancsot adni, hogy belészúrjanak, vagy belélőjenek.
                  Tehetetlenül állt ott, amíg a kis, kecskeszakállas káplár, aki csak pár napja
                  jött, de máris megnyerte rokonszenvünket, oda nem ment Kopolovitshoz, és szép
                  szóval, barátságos kézérintéssel le nem szerelte.</p>
               <p>Kopolovits most már tudott egy kicsit franciául is:</p>
               <p>- Avec vous oui!<hi xml:id="ftnref78">[78]</hi> - kiáltotta, s engedte, hogy
                  Bourasso káplár egyedül és szép csendesen a magánzárkába vezesse...</p>
               <p>Ch. döngő lépésekkel, hátratett kézzel távozott a helyszínről. Utána mentek kézben
                  tartott szuronyos fegyverrel a katonák...</p>
               <p>Egyszerre óriási hahota támadt. Kopolovits, mielőtt eltűnt volna a kis udvarba
                  vezető ajtón, visszafordult, és szamárfület mutatott az adminisztrátornak.</p>
               <p>Az adminisztrátor nem nézett hátra. Bizonyára sejtette, miről van szó. És azt is
                  tudta, hogy uralmát ő már a személyéből kisugárzó tekintéllyel nem fogja tudni
                  fenntartani. Neki továbbra is alattomosan üldözni, gyáván bosszút állni kell,
                  mindig és mindennap ártani, tőrt vetni, settenkedve csapdát felállítani, hogy
                  féljenek, irtózzanak tőle, gyűlöljék és megvessék őt.</p>
         </div>
         <div type="chapter">
            <head>NYOLCADIK FEJEZET</head>
            <head>TAVASZ</head>
            <milestone n="1" unit="startSubChapter"/>
               <p rend="head">1</p>
               <p>Már napok óta súroljuk, meszeljük a szobákat. A szalmazsákot friss szalmával
                  tömjük, s a végére kis zsineget varrunk, hogy nappal a falra ennél fogva
                  lógathassuk fel. Az adminisztrátor most még inkább nyakunkon ül egész nap, mint
                  idáig. Mindig újabb és újabb ötletei vannak, amelyekkel tisztaságot, rendet és
                  lakhatóságot akar varázsolni a fekete kolostori - szemétdombon. Törjük a fejünket,
                  hogy mi lehet mindennek oka? Csakhamar kiderült a titok. Nagy látogatás készül. A
                  főporkoláb jön, maga Tardif préfer úr saját személyében. Ch. meg akarja mutatni,
                  amit tett. Elébe akarja tárni a rendet és a vasfegyelmet. Napról napra új
                  intézkedéseket ad ki. A szobákat lizoformos vízzel locsolják fel, loccsintanak
                  belőle még a díszes mellékhelyiségbe is.</p>
               <p>Egyik nap délelőttjén azután az előkészületek elérik tetőpontjukat. A réfectoire
                  asztalaira az adminisztrátor rendeletére tányérokat és evőeszközöket terítenek
                  fel. Ezen már mindenkinek nevetnie kell. Az adminisztrátor dohogva, piros füllel
                  hagyja el a gúnyos nevetések hallatára az “ebédlő”-t. A komédiát szinte már ő is
                  sokallja. “Ezentúl mindig így lesz!” - jegyzi meg, amikor kilép az ajtón.</p>
               <p>Végre egy óra felé megtörténik a nagy esemény. A katonák tisztelgő sorfala között
                  kíséretével bevonul a préfet. Sovány, beesett arca majdnem egészen eltűnik a nagy
                  sapka és a bundagallér ölelkező szőrzetében. Alaposan felöltözködött a kedves,
                  koratavaszi idő ellenére is. Vele hajlott hátú, hosszú ősz bajuszú, magas
                  férfialak. Kiskabátban van, csak a sapkája óriási nagy, fel van szerelve
                  mindenféle lekapcsolható mellékrészekkel. Azt mondják, amerikai előkelőség, akit
                  csak a kíváncsiság hozott ide. Mögöttük két alsóbbrendű hivatalnok lépked. De az
                  adminisztrátorhoz képest ezek is hatalmas urak. Mély hajlongások közepette beszél
                  velük.</p>
               <p>Az internáltak bámulva állnak föl, ahol a menet elhalad. Fűrész, kalapács megáll a
                  kézben, könyv az ölbe, kártya az asztal alá kerül. Némelyik üdvözli őket, a másik
                  csak némán rájuk néz. Mindenki hallott már a prefektusról. Ő dobatott rothadt
                  májat a fogolytársaknak, az ő körzetében haltak meg tífuszban tömegesen a gyerekek
                  orvosság és orvos nélkül. Mit keres itt a gyűlöletnek, a gonoszságnak ez a legfőbb
                  megyei hivatalnoka?... Az adminisztrátort is ő küldte nyakunkra, Guillaume-ot ő
                  vettette ki a frontra, hogy meggyilkolják.</p>
               <p>Tetteinek, szavainak fagyasztó légköre vele megy mindenüvé, amikor a szobákba lép,
                  amikor a refectoire-t látogatja meg. Szótlanul állnak fel előtte, de legtöbben
                  fejüket elfordítják...</p>
               <p>Két órakor katona jön értem, hogy jelenjek meg a préfet előtt. Pillanatig
                  reménykedő hitemben azt gondolom, folyamodásomra ad választ a megye ura. Talán
                  meg fogja engedni, hogy kint lakjak.</p>
               <p>Erről azonban szó sem esik, amikor a vaságyas betegszobában színe elé kerülök.
                  Állva fogad, bundája szétnyitva rajta, csontos, kékeres, pergamenbőrű kezében
                  papírlapokat tart.</p>
               <p>- Maga az a Kuncz Aladár? - kérdi.</p>
               <p>- Igen.</p>
               <p>- Apja főigazgató Erdélyben?</p>
               <p>- Igen.</p>
               <p>- Folyamodásában apja azt írta a köztársaság elnökének, hogy maga a pénzét nem
                  kapja meg. Viszont ezekből a kimutatásokból azt látom, hogy a pénzt, igenis,
                  megkapta.</p>
               <p>- Három hónapig semmi sem érkezett. A panasz bizonyára abból az időből való.</p>
               <p>A préfet türelmetlenül int kezével:</p>
               <p>- Írja meg apjának - kiált rám fátyolozott, rekedt hangján -, hogy
                  Franciaországban nem lopják el az internáltak pénzét.</p>
               <p>Ennyi az egész. A préfet utolsó szavait inkább az amerikaihoz intézi. A hosszú,
                  ősz bajuszos ember bólint fejével. Jelzi, hogy megértette, amit a préfet nem
                  mondott ki: ezzel szemben maguknál... Igen, bizonyára az amerikai is úgy tudja,
                  hogy nálunk a franciák be vannak zárva...</p>
               <p>Pár perc még s a látogatás lezajlik. A préfet és kísérete a kapu felé igyekszik. A
                  bejáratnál a préfet még egyszer visszanéz, s egy utolsó tekintetet vet ránk, akik
                  ekkor már mind szótlan merevségben az udvaron állunk. Ez a tekintet először
                  diadalmaskodó: a sovány, betegeskedő, örömtelen ember kéjelgő tekintete ennyi
                  fiatal, egészséges ember nyomora, szenvedése láttára. A francia főadminisztrátor
                  tekintete ily sok bezárt, ártalmatlanná tett boche láttára... De az ártatlan
                  szenvedésnek ez a hallgatag, szoborrá fagyott tiltakozása, ami most az udvaron
                  egyszerre és egy tömegben, a szeme elé tárult, mintha ennek a gyűlölködő, beteges
                  férfinak is belemarkolna szívébe! Egyszerre csak elkapja rólunk tekintetét,
                  gondolkodni látszik, s végül magához intve az őrmestert, kezével olyan mozdulatot
                  tesz, mint a kocsis, ha a gyeplőt kissé meglazítja.</p>
               <p>- Lâchez un peu! - mondja, s mi a távolság ellenére világosan halljuk, amit mond.
                  “Megereszteni kissé a gyeplőt!”...</p>
               <p>Mikor az ajtó betevődik mögöttük, a katonák leteszik puskáikat, s az őrség felé
                  vetődő internáltakkal szóba ereszkednek. Eddig tilos volt nekik velünk beszélni. A
                  mi kedves, öreg fekete kutyánk is, akit a vízhordók hoztak egy ízben magukkal,
                  ismét bejöhet, s farkcsóválva körülszaglász bennünket.</p>
               <p>Vígan recseg az ünnepi levest jelző trombita. A felszolgálók gőzölgő vödrökben
                  hozzák az ebédet. A nap előbújik a felhők mögül...</p>
               <p>Az egész ragyogó, tavaszi világ ismétli, visszhangozza fényben, hangban és
                  illatban: lâchez un peu!...</p>
            <milestone n="2" unit="startSubChapter"/>
               <p rend="head">2</p>
               <p>A szél a lelke ennek a penészes öreg várnak. Ajtók, falak és padlók hasadékain
                  betódul és sikongó, zúgó, nyivákoló körfutását veszettül járja pincétől a
                  padlásig. Századok óta meglapuló jajok új erőre kelnek ilyenkor, és mintha a szél
                  üvöltésébe szeges ostorral vert barátok ordítozásai, fojtogatott emberek utolsó
                  hördülései, kétségbeesetten imádkozó foglyok káromló fohászai vegyülnének bele.
                  Csak rémálmokat lehet ilyenkor álmodni, s akit nem nyűgöz a fáradtság vagy a csaló
                  vágyak álomba öltözött bűvölete, elhagyja a sóhajok és nyögések bűzös
                  hálókamráját. Ha megnyílik egy-egy vaspántos, nehéz ajtó, vihogva lódul ki a
                  széláram, és hanyatt-homlok zuhan le a szűk falépcsőn a kis udvarra, vagy szökken
                  a tető felé, ahol a réseken ezernyi vincogó patkánnyá szóródva ömlik szét...</p>
               <p>Hiába próbálok meg mindent, nem tudok aludni. Előkotorászom facipőmet, kabátot
                  veszek magamra, s kifelé indulok.</p>
               <p>Előbb az 5-ösbe nyitok be. A hold zöldes fénye elterül az egymás mellé zsúfolt,
                  horkoló, szuszogó, nyögő fekvő alakokon. Vigyázva megyek végig köztük, hogy
                  facipőikbe, utazóládáikba meg ne botoljak.</p>
               <p>Az 5-ösből a fa-csigalépcsőn óvatosan, kézbe vett facipőkkel lesurranok a közös
                  előszobába. Az új adminisztrátor óta füstös lámpa szór gyér világosságot ebben a
                  helyiségben. A lámpa alatt együtt guggol, és könyvet olvas a “kaszinó”. A Weiner
                  testvérek az elmaradhatatlan éjjeli olvasók közé tartoznak. Az idősebbik olyan
                  rövidlátó, hogy majdnem súrolja szemével a könyvet. Rendszerint ócska alkimista
                  művet vagy valamelyik ultramodern író alkotását olvassa. Egyképpen élvezi őket.
                  Vékony, borotvált ajka a mosoly fényében fürödve előre csucsorodik, amikor bennük
                  böngész. Az érzéklés örömei között, bármilyen rossz is a szeme, számára már csak a
                  látás maradt. Hallani még kevesebbet tud. Ízlésének és szaglásának pedig igazán
                  nincsen tápja.</p>
               <p>Pedig minden elfinomultságra és ritka szenzációra éhes ez a koravén, sorstól
                  üldözött ember. A fogságba is úgy került, hogy augusztus első napjaiban Genfben,
                  ahol az órásmesterséget űzte, olvasott arról, hogy Párizsban kitört a forradalom.
                  Gondolta, ezt megnézi. Vonatra ült, s egyenesen belerohant porkolábjai karjai
                  közé.</p>
               <p>Öccsével Párizsban találkozott össze. A fiatalabbik Weiner jellegzetesen görbe
                  orrú, sápadt arcú, köpködve beszélő fiatalember. Főként szociológiai műveket
                  tanulmányozott. Most is a petróleumlámpa fukar fényében Marxot olvasta.</p>
               <p>A két Weiner körül ül Ambrus, a domború homlokú, elszánt szorgalmú magyar pincér,
                  aki angol szavakat bifláz, Fritz, a citerás bécsi pincér, aki bizonyára valami
                  érdekes regénybe fogott, s nem tudja abbahagyni. Pár perc előtt köztük volt az
                  atlétatermetű Sedlar is, egy másik osztrák pincér, de valami incidens támadt.</p>
               <p>A fiatalabb Weiner arcának kék zúzódásai tanúskodnak erről. Az összeszólalkozásnak
                  semmi különösebb okai nem voltak. Egyes-egyedül szegény Weiner jellegzetes orra
                  viseli érte a felelősséget. Amint Ambrus mondja, néha ezzel a bolond Sedlarral nem
                  lehet bírni. Valami furcsa érzés elkapja, s akkor törni-zúzni, verekedni van
                  kedve...</p>
               <p>A fiatalabbik Weiner már nem is foglalkozik a kérdéssel. A kapott ütlegeknél Marx
                  jobban érdekli. A nagyobbik mosolyogva üdvözöl, s fülére illeszti tölcsérül kezét.
                  De hiába akarnék belekiáltani, a szelek zenekara elnyomja szavamat. Csak
                  mosolygunk, és kezet rázunk, mintegy jelezve ezzel, hogy különben nagyon kedves
                  dolgokat mondanánk egymásnak.</p>
               <p>Az ajtó felé megyek.</p>
               <p>A bástyaudvarra vezető néhány kőlépcső alján égő cigaretta árulja el, hogy
                  Bistrán, a hold reménytelen szerelmese, még szintén virraszt. Ilyenkor égő
                  cigarettájával jelt ad, amelyet szerinte testvérei, a fizikusok, a világ mind a
                  négy táján látnak. Körülötte bolond szél kavarog. Bistrán fel sem veszi. Csak
                  szíja, szíja bagóból összegyúrt cigarettáját, amelyből néha kékes láng csap fel,
                  vagy piros szikrák repülnek ki... Úgy látszik, ez is a jeladáshoz tartozik.</p>
               <p>Bele kell fogóznom a falba, amint a bástyafalak közé szorult forró széllel szembe
                  megyek. Nem is bírom sokáig a járást. A falhoz lapulok és hosszan, kéjesen szívok
                  bele az elsüvítő, illatos légáramba. Bolondító, szédítő virágillattal telik meg a
                  keblem. Vajon honnan hozhatta virágok illatát és e nyári forróságot a szél?...</p>
               <p>A csillagos ég kitáguló, derült és közömbös némasággal néz le a szelek játékára.
                  Nagy telihold úszik az égen, sápadt meztelenségét egészen kitárva, mintha csak
                  takaróját a forgószél lerántotta volna. Embernek, állatnak sehol semmi nesze.
                  Mégis valaminek megborzongató, szédítő közelségét érzem.</p>
               <p>Tovább kell mennem. Újra szembe megyek a széllel, bár első lépésre kicsapja
                  kabátomat, és alsóruhámat vitorlává feszíti rajtam.</p>
               <p>A bástyaudvar hátsó, szűk felén egészen elömlik a holdfény. Egy helyen a fal
                  leomlott, úgyhogy az egymásra hullott köveken fel lehet mászni a párkányra. A
                  párkányon túl, a magasságban, nem látszik más, mint a csillogó ég. Csalogatót,
                  szédítő fénytenger.</p>
               <p>A kőrakás felől nyögés, elfojtott hörgés hallatszik. Megdöbbenve nézek oda. Egy
                  meztelen alak kúszik fel a köveken, hol térdre, hol könyökre esve. Széles nyakát
                  néha hátraszegi, s ilyenkor szemébe hulló haja visszaesik tarkójára, és fogai
                  megcsillognak a holdfényben. Egyszer egészen felemelkedik, kinyújtja két karját,
                  és hatalmas mellét domborúan kifeszíti.</p>
               <p>Ráismerek a veszekedő Sedlarra. Úgy látszik, hatalmasabb ellenféllel küzd most,
                  mint Weiner. A párkány szédítő magasságában egy pillanatra kiegyenesedik,
                  beleüvölt a szélforgatagos éjszakába, azután önkínzó nekifelejtkezéssel újra a
                  kőrakásra veti magát, s visszagurul a földre. Testén összepatakzik a vér és
                  verejték, amint zihálva, remegő térdekkel újra feltápászkodik, és újra mászni
                  kezd, hogy vágyait, vérének lázadó követeléseit a fájdalomba fojtsa...</p>
            <milestone n="3" unit="startSubChapter"/>
               <p rend="head">3</p>
               <p>Jelentkeznek az első virágok. Rezedák, nefelejcsek és árvácskák. Az udvarnak egész
                  kis bemélyedésében, a refectoire épülete s az adminisztrátor kis házikójának
                  falai között, megindul az illatos világ növekedése, kibontakozása. Az ebédlő
                  mellett két borbély, egy német és egy osztrák részére kis fabódé épült. Ezeknek a
                  borbélyoknak volt ötlete, hogy kertet csinálnak, amelyhez hazulról, a svájci Croix
                  Rouge-tól s Mme Mignale révén a falusiaktól szereztek be virágmagvakat. Egész
                  nemzetközi viruló tenyészet indult meg itt. A német százszorszépek békésen
                  összeborultak a francia sárga violával, s a hármas virághalmot mindenütt
                  halványkék svájci nefelejcsek gyűrűzték.</p>
               <p>Ez a kis virágos folt a noirmoutier-i vár zordon világában a fény, a szín, az
                  illat boldog szigetét alkotta. Ha itt ültünk, s ránk sütött a nap, mintha külön
                  ünnepi ruhát vagy talán egészen más emberi formát öltöttünk volna magunkra,
                  beléptünk volna egy olyan környezetbe, amelyben az élet egészen más síkon folyik
                  le, mint mindennapjainkban.</p>
               <p>A kert növekvő palántái között már a kora reggeli órákban két kis, fadarabokból
                  összetákolt székre kucorodtunk Németh Andorral, s egész nap olvastunk. Francia,
                  német, angol, később spanyol könyveket. Magyar könyvhöz még ebben az időben nem
                  jutottunk, pedig több ízben kértünk a svájci Vörös Kereszt útján hazulról.</p>
               <p>Tolsztoj Háború és békéjével kezdtük, amelyet németül olvastunk fennhangon. Akkor
                  még fű és virágok egész kicsik voltak körülöttünk, mire azonban Cervantes Don
                  Quijotéjához fogtunk, a buja vegetáció egészen elfedett bennünket. Mennyi idő
                  futott el azalatt? Úgyszólván nem is tudtuk. Az a lényegtelen keret, amelyben
                  külső életünk a valóságos kalendárium beosztása szerint pergett le, igazán nem
                  számított. Képzeletünk időben és térben is, teljes odaadással és boldogan, oly
                  nagy kirándulásokat tett meg, hogy sokszor a gyűlölt környezetből teljesen
                  kiszabadultunk.</p>
               <p>Lassanként már nem is rendes élet, nem is egyszerű olvasás volt ez. Oly mélyen
                  merültünk el az olvasott regényekben, költeményekben és színdarabokban, hogy a
                  tőlük hozott világ sokkal élesebb és elevenebb volt, mint a mieink, annyira, hogy
                  fogolytársainkat is és egész környezetünket lassanként besoroztuk képzeleti
                  világunkba, különböző regényalakok maszkjába öltöztetve őket.</p>
               <p>Ha azután a nap lement, s a sűrűsödő esti szürkületben az olvasás már nehezünkre
                  esett, úgy néztünk a kis kerten túli világra, fogolytársainknak, a vizeshordónak,
                  a kantin elé emelt kiárusító bódénak kiélesedett árnyékvonalaira, mint váratlanul
                  elénk tolakodó idegen képre, amelyről egyelőre csak azt érzi az ember, hogy
                  nyomasztó és gyűlöletes, anélkül, hogy lett volna még ideje öntudatával azt is
                  átvilágítani, hogy miért...</p>
               <p>Örömmel fogadom el a hosszú, vöröses szakállú német borbélynak indítványát, hogy
                  segítsek vizet hozni a vár előtti kútból a kert öntözésére. Legalább mozgok
                  keveset, s elmenekülök a nyomasztó érzésektől. Nagy fadézsát fogunk meg kétfelől,
                  s a harmadik hozza a pléhvödröt, amivel a vizet felhúzzuk. A kapu félig nyitva. Az
                  őr már ki sem kísér, amikor a dézsával kimegyünk, hiszen a kút csak pár lépésnyire
                  van a vártól.</p>
               <p>A hídtól lefelé kis ösvény vezet a kúthoz, amelyben poshadt, csak mosogatásra vagy
                  öntözésre való víz van. A hosszú, nedves, rozsdás láncot nehezen húzom fel,
                  akárcsak életem terhét húznám. Azután ráillesztem a pléhvödröt, s merítem fel a
                  vizet.</p>
               <p>Mikor a dézsa megtelt vízzel, két társam fülön kapja, és beviszi a várba. Én meg a
                  kút mohos kőkerítésének támaszkodom, s várom, amíg a dézsát üresen újra
                  kihozzák.</p>
               <p>Ahogy így hirtelen egészen egyedül maradok a régi kútnál, különös, álomszerű
                  hangulat fog el. A mély űr fenekén megcsillogó víz hajdan fekete ruhás barátok
                  alakját verte vissza, és ez a hallgatag este, amely a néptelen úton ül, talán őrzi
                  a rég letűntek emlékét. Oly rossz, szinte szédítő itt állni, mintha könnyen
                  kieshetnék az ember az időből, s levetné a formát, amelyet életnek hisz...</p>
               <p>Az ég zöldeskék, itt-ott elősziporkázik egy-egy csillag, mintha a végtelen lágy
                  selyemfelület mögött a tűz világa rejtőznék s át-átgyulladna a lenge szöveten. A
                  templom két tornya hallgatag méltósággal emelkedik. Előtte két, egymás felé
                  forduló vénasszony alakvonala rajzolódik ki. Talán nem is beszélnek, csak
                  mozdulatlanul állnak ott szemben egymással, ki tudja már mióta?...</p>
               <p>Sehol semmi hang. Csak egy percig állok így, s mikor a feketén fénylő, csurgó
                  dézsával társaim visszajönnek, és felrezzentenek, úgy érzem, mintha öntudatom
                  végtelen messzeségből ijedt szárnyalással tért volna vissza.</p>
            <milestone n="4" unit="startSubChapter"/>
               <p rend="head">4</p>
               <p>Egyik áprilisi nap délutánján katonák kíséretében két új internált jelentkezik a
                  noirmoutier-e vár kapujánál. Éppen nagy tavaszi vihar vonult el felettünk, amely
                  szürke eget s még mindig szitáló felhőket hagyott hátra. A várnak ilyenkor cseppet
                  sincs előnyös megjelenése. Az öreg épületen kiüt minden nedvessége, az udvar
                  egyszerre sárba fullad. A késő ősz sivár képe kísérlik fel hirtelen.</p>
               <p>A két új internált csomaggal kezében megáll az őrség előtt, amíg a kísérő katona
                  irataikat átadja az adminisztrátort helyettesítő káplárnak. A káplár elkiáltja
                  magát:</p>
               <p>- Monsieur “Fenivezi!”</p>
               <p>A hangra az ablakokba gyűl mindenki. Én éppen a borbély bódéjában vagyok,
                  ajtajából jól látok a kapuhoz. A német borbély mondja, amit úgyis tudok, hogy új
                  lakók érkeznek.</p>
               <p>Szemügyre veszem őket. A kisebbik nagyon ismerős. Vékony, sápadt arca boldog idők
                  színteréről integet ide. Hol láttam, hol találkoztam vele?... Gondolkozni nincs
                  időm, mert a másik idegen leköti minden figyelmemet. Jól vasalt pepita nadrág van
                  rajta, hosszú, kétsoros kék zakókabát. Könnyű tavaszi felöltője karjára vetve,
                  kezében bőrtáska.</p>
               <p>Rögtön az az érzésem, hogy magyar ő is, valamint ismerősnek tetsző társa is.</p>
               <p>A magas férfi kezével idegesen nyúl fel állához, végigsimogatja, azután némi
                  megdöbbenéssel és sok felháborodással is, szembenéz az öreg, vizes, kopott
                  várépülettel. Mintha nem ezt várta volna. A kis zömök Fenyvesi óriási facipőjében
                  átgázolva a sártengeren, az érkezők elé lép. Gallérja most sincs, arca
                  leborotválatlan. Egykor szép szürke nadrágján két nagy idegen folt, kék kabátja
                  fényes, kopott és rongyos. Modora is bizonyára idegesebb, mint ahogy az újonnan
                  érkezett előkelő idegen ilyen furcsa öltözetű embertől elvárná.</p>
               <p>Fenyvesi megnézi a papírokat, azután felkiált:</p>
               <p>- Hiszen maguk magyarok!</p>
               <p>Az előkelő öltözetű, borotvált, kis oldalszakállas, magas úr, akiben egyébként van
                  némi színészi póz, emelt hangon mondja:</p>
               <p>- Én Zádory Oszkár szobrászművész vagyok. Adjanak nekem egy tengerre nyíló
                  szobát!...</p>
               <p>A hangját én is tisztán hallom a borbélyműhely ajtajából.</p>
               <p>Fenyvesinek úgy látszik, rossz kedve van, mert el sem mosolyodik erre a kérésre.
                  Csak ránéz a kifogástalan öltözetű úrra, azután visszatekint a várépületre, mintha
                  felmérné, hogy mennyi időre lesz szükség, amíg a nedves, piszkos épület ezt a
                  bizakodó, friss életerőt megőrli. Majd szelíden csak annyit kérdez:</p>
               <p>- Uram, ön melyik világból érkezik?</p>
               <p>Zádory nem hajlandó a kérdésnek gúnyos célzatát elérteni. Száraz gőggel mondja el,
                  hogy idáig Luçonban élt rendőri felügyelet mellett, de nem volt bezárva.
                  Ajánlólevele van Desbois-tól, Rouchet-tól, Brandt-tól s még sok művészi és írói
                  nevezetességtől. Ezért nem csukták be idáig. De élete kint lehetetlen. Állandóan
                  fenyegetik, éjjel követ dobnak be hozzá. Kénytelen volt maga internálását kérni,
                  de azzal a feltétellel, hogy emberileg bánjanak vele.</p>
               <p>Fenyvesi megjegyzi, hogy ez nem tőle függ. Ő mindenesetre helyet fog teremteni az
                  5-ösben, amely aránylag a legvilágosabb szoba. Ugyanoda helyezi el a másik urat
                  is.</p>
               <p>- Mi az ön neve?</p>
               <p>- Pesek.</p>
               <p>Pesek! Most már én is emlékszem. Fiatal, magyar származású párizsi bankhivatalnok
                  volt, akivel a háború előtti években egyszer-kétszer összejöttem a francia
                  fővárosban. Volt egy barátnője, Jeanette, akivel egyszer nagy baj esett, mert
                  kivittük Nogeant sur Marne-ba egy családi penzióba, s ott a lány, miután kissé
                  becsípett, nem a legillendőbben viselkedett... Máskor meg valamelyik Chartier-ban
                  együtt vacsoráztunk. Akkor barátjával összeveszett, s az én vállamat sírta tele
                  könnyel és kente be púderrel. Mindezek a képek mint kedves, letűnt világ fájó
                  visszacsengései, egyszerre jelennek meg előttem, ahogy a Pesek nevet hallom. A fiú
                  megsoványodott azóta, s régi eleganciája is letörlődött róla.</p>
               <p>Pár szót váltok vele, amikor előttem elmennek. Pesek másik fogolytáborból jött,
                  szóval nem élt szabadon, mint Zádory. Ennek nyomát láttam rajta. Biztosítottam,
                  hogy itt kedves fogolytársakra talál.</p>
               <p>Kezet szorítunk, s ő utánaszalad a másik kettőnek. Ezek éppen a várépületbe vezető
                  kis ajtóhoz érnek. A szobrász valamit élénken magyaráz, mert szétveti karját, és
                  megáll. Fenyvesi, akinek dolga van, tuszkolja előre. Egy pillanatig azt lehet
                  hinni, hogy az egész csak udvariaskodás: a szobrász nem akar előre menni. De a
                  jelenet elhúzódik. Fenyvesi még egyszer a derekához ér, s kínálja, hogy lépjen
                  be...</p>
               <p>A szobrász két karja még jobban, még kétségbeesettebben tárul ki. Úgy látszik,
                  sohasem fér be az ajtó szűk nyílásán. De azután hirtelen összecsapódnak a karok,
                  mint leeresztett, megtört szárnyak. És a szobrász lehorgasztott fejjel előre
                  indul...</p>
               <p>Utána mennek Pesek és Fenyvesi.</p>
               <p> Zádory az 5-ösben a sebekkel borított Boromissza és az üvegfúvó Edouard közé
                  került. Edouard-nak, amióta Maravics titkára, kiszolgálója és bohóca lett,
                  mégiscsak el kellett hagynia régi barátait, Vargát és Rosenberget, s az 5-ösben,
                  Maravics toronyszobájának ajtajától nem messze, keresett magának helyet, hogy
                  mindjárt kéznél legyen.</p>
               <p>A szobrász, amikor helyét megmutatták - azt mondják -, nem szólt senkihez egy szót
                  sem. Bőrkofferjét a feje alá tette, s azután ruhástól végigterült a szalmazsákon.
                  Könnyű, kis drapp felöltőjét magára terítette. Így feküdt itt két napig. Nyitott
                  szemmel, mellén összekulcsolt kezekkel. Ha valaki étellel kínálta, a párizsi
                  argónak legválogatottabb szólamaival utasította vissza...</p>
               <p>A beletörődésnek ez a tétlen és tehetetlen állapota azonban Zádorynál csak két
                  napig tartott. Azután annál elevenebb és hangosabb lett. Áprilisban érkezett
                  hozzánk, s lényegében volt valami ennek a hónapnak feszülő, szeszélyes,
                  kitörésekre kész fiatalságából. Regényalakoktól benépesített képzeletem hol
                  Dickensnek, hol Dosztojevszkijnek emberei közé helyezte. Mintha a friss kötekedő
                  tavasz Dickens figuráitól kért volna kölcsön ruhát, szókincsét Dosztojevszkijtől
                  orozta volna el, s bekopogtatott hozzánk, hogy tétlen életünket felzavarja.</p>
               <p>Megtudtuk, hogy Zádory nyolc-tíz évvel ezelőtt Nagyváradról került el, ahol a
                  szobrászkodást elkezdte. Adyékkal élt ott egyidőben, de sokkal fiatalabb volt
                  náluk. Gyalog indult el a Körös-partról, egyszer csak betoppant Párizsba, ahol
                  sokféle kaland után végre Rodin<hi xml:id="ftnref79">[79]</hi> műhelyébe
                  került.</p>
               <p>Zádory nagy elmesélő tehetség volt. Életét a hősi elbeszélések hatalmas
                  hömpölygésével a maga egészében hozta elénk úgy, hogy a mi kis életeink, amelyek a
                  megismerkedés mind bizalmasabbá mélyülő légkörében részletekként, szemérmes
                  huzakodással bújtak elő, egyszerre háttérbe szorultak, semmivé törpültek az ő
                  élményeinek harsogó árja előtt.</p>
               <p>A kantin magyar asztala esténként, amióta ő is odajárt, hangos lett a vitától, az
                  élénk elbeszélésektől. Zádory nemcsak a maga személyét állította előtérbe, hanem
                  szobrokat mintázó képzeletének fürgeségével és megelevenítő erejével közénk
                  idézte, hősies nagyítással elénk vázolta azokat a személyeket is, akik szerepet
                  játsztak életében: az öreg Desbois-t, aki szerinte Rodin után a francia
                  szobrászfejedelemség trónjára lépett; barátnőjét, akit bizalmasan nekünk is
                  Masticnak (Gittnek) kellett hívnunk, azután valami Brandt nevű gyárost, aki bronz
                  díszművekkel népesíti be a világot, amelyekhez a modelleket Párizsban Zádory és
                  még tizenegy szobrász társa készítette.</p>
               <p>Desbois, Mastic és Brandt! De ez még semmi sem volt. Lassanként ismerőseinkké
                  lettek életének múlt alakjai. És amilyen erőszakos elevenséggel hozta őket
                  közelünkbe, ugyanúgy kellett eszméit, ötleteit és gondolatait a háborúról, a
                  művészetekről, a franciák és magyarok jellemvonásairól magunkévá tennünk, ha nem
                  akartunk vele heves vitába bocsátkozni, amelynek végén nem restellt személyeskedni
                  sem, a hallgatókat vitatkozótársára uszítani, hogy azután egészséges fehér fogait
                  csattogtatva jelentse ki: “Ugye, megettelek?”</p>
               <p>Zádory megismerkedésünk első pillanatától kezdve érdekelt, később megszerettem.
                  Csüggedésre, elernyedésre könnyen hajló természetemet hite, önbizalma és örökös
                  életkedve felvillanyozta. Láttam, hogy sok benne a póz, erőltetettség és olcsó
                  retorika. De viszont az is nyilvánvaló volt, hogy művésztehetsége, életereje
                  őszintén száll harcba a fogsági élet apátiájával. Nem akart mocsárba süppedni, ha
                  lába százszor is ingoványba lépett. Azonkívül mindennek, még a fogsági élet
                  reménytelen horizontjának is, tudott a művészi elképzelés síkján értelmet, új
                  megvilágítást, messzibb pilléreken nyugvó átívelést adni. A fekete kolostor
                  számára óriási, kidolgozatlan anyag volt, amelyből gyönyörű művészi látomásokat
                  lehet kicsalni. Egyszer a leomló várfal köveibe képzelte bele hun csapatok
                  száguldó lendületét. Máskor a lábával felrúgott s a kezébe felvett csontdarabban
                  látta meg az ő imádott Mastic-jának mosolyát s kívánatosan kidomborodó mellét.</p>
               <p>Képzeletének ez a megszállottsága nem volt megjátszott nála, ha sokszor, mikor a
                  természetes sugallat hiányzott, igyekezett is önmagát utánozni, amikor azután
                  komédiázó ripacs szájába illő dolgokat mondott. A véletlenül felrúgott csont
                  megmaradt kezében, s abból egyszerű bicskával és kis fakalapáccsal valóban
                  kifaragta zsebóra nagyságban és igéző hűséggel Mastic mosolygó arcát és csábító
                  büsztjét.</p>
               <p>Egy ilyen látomásnak volt köszönhető az a síremlék is, amelyet Jungblutnak
                  készített, de amely, sajnos, sohasem került felállításra a noirmoutier-i
                  temetőben.</p>
               <p>Zádory mindjárt az első napokban megbarátkozott német kollégájával, von Bergennel,
                  aki az adminisztrátornak készített néhány ingyen faszobrocska révén egy fallal
                  elkerített, külön szegletet kapott az udvaron, ahol orosz barátnőjéről békésen
                  faraghatta kis szobrait. Von Bergen meghívta magához magyar kollégáját, s ezentúl
                  ketten együtt dolgoztak az elkerített helyen, amelynek megvolt az az előnye, hogy
                  a kantin egyik szobájának ablaka oda nyílott s azon, ha nyitva volt, a mindig
                  szomjas von Bergen kicsenhetett egy-két liter vörös bort. De előfordult az is,
                  hogy egyszer üveg híján a német szobrász maga mászott be a szobába s hanyatt a
                  csap alá feküdt, ahol annyira berúgott, hogy Zádorynak kellett érte menni és
                  kihúzni. Szerencsére, ez a délutáni órákban történt, amikor senki sem
                  tartózkodott a kantinban.</p>
               <p>El lehet képzelni, hogy milyen jól érezte magát ezen a helyen a német szobrász, s
                  milyen nagylelkűség volt részéről helyét Zádoryval megosztani, aki szintén
                  szerette az italt. A magyar szobrász társa szívességét úgy hálálta meg, hogy új,
                  sokkal egyszerűbben kifaragható helyzetekre tanította meg barátját, aki idáig
                  mindig térdeplő alakokat mintázott. Többek között mutatott neki egy földre boruló
                  női aktot, amelyet néhány vésőérintéssel meg lehetett alkotni, s emellett mégis
                  mutatós volt, mert a női testnek parázna, részeit hozta előtérbe. Ez az új
                  szobormű megint keresetté tette a Bergen-miniatűröket. Biesenbach, aki von
                  Bergennek árusítója volt, megveregette a mester vállát, amikor az első leboruló
                  nőt tíz perc alatt eladta a foglyok között, s azonkívül mindjárt három
                  megrendelést is hozott... Von Bergen kezdett megint népszerű lenni.</p>
               <p>A noirmoutier-i “művésztelep” két oldalát részben leomló várfal alkotta, amelyen
                  régen valamely pincelejárat is lehetett, mert boltívek, nagy terméskövek is
                  hevertek azon a helyen, ahol valószínűleg az egykori nyílás volt betömve. Zádory
                  képzelete a nyers mészkövekből érdekesebbnél érdekesebb alakokat csalogatott ki.
                  Volt egy nagyobb kő, amelyből Krisztus arcát látta kitekinteni, amint mondta,
                  olyan fenséges nyugalommal, hogy minden baját, nyugtalanságát elfelejti, ha
                  ránéz.</p>
               <p>Egyszer megkértem, hogyha már olyan élesen látja azt a Krisztus-arcot, faragja is
                  ki. A kő éppen alkalmas volna sírkőnek, s igazán sok mindent megérne, ha a szegény
                  Jungblut elhagyatott sírját a noirmoutier-i temetőben ezzel az emlékkővel
                  jelölnénk meg.</p>
               <p>Zádorynak tetszett a gondolat. A hatalmas követ munkába vette, s néhány nap alatt
                  csakugyan látnom kellett, hogy a művész látomása igaz volt: a kőből fénnyel
                  elöntött gyönyörű Krisztus-fej bontakozott ki. Az alkotás olyan szépnek
                  ígérkezett, hogy Bergen is abbahagyta a kuporodó nők gyártását, és segítségére
                  sietett Zádorynak, aki kiélesített rozsdás vasdarabokkal faragott. A kőből igazán
                  csak éppen annyit vettek el, hogy a sejtelmes Krisztus-arc kibontakozzék, s alája
                  kivésték a nevet: Jungblut.</p>
               <p>A munka két-három hétig tartott. Alkonyatkor csoportostul jöttek fogolytársaink
                  csodájára, sőt egyszer maga az adminisztrátor is leereszkedett, és személyesen
                  nézte meg az emlékművet. Első látogatását azután többször megismételte. Ezzel a
                  kis elkerített helynek elveszett a nyugalma és kedves érintetlensége.</p>
               <p>Zádoryval sokat törtük fejünket azon, hogy mit írjunk a sírkőre, amely sejtetné,
                  milyen alkalomból készült. Németül nem lehetett, franciául nem akartunk írni.
                  Végre is megállapodtunk a latinban, és indítványomra Zádory a következő szöveget
                  véste a név és a dátum alá: Pro gladio vinculum obtenuit. Ezt a mondatot lehetett
                  úgy is fordítani: “kard helyett bilincset kapott”, ami egyszerűen arra vonatkozott
                  volna, hogy ezt az örökké katonáskodó embert bezárták, éppen olyan időben, amikor
                  mindenki katona lett. De lehetett úgy is értelmezni: “kardjáért cserébe bilincset
                  kapott”, s ez nyílt vád volt a franciák ellen, akik az ügyükért harcoló egykori
                     légionáriust<hi xml:id="ftnref80">[80]</hi> börtönbe csukták.</p>
               <p>Akárhogy is volt a dolog, Ch. adminisztrátor úr nagyon tanácstalanul állt meg a
                  szöveg előtt, amikor egyik látogatása alkalmával megpillantotta. Le kellett
                  fordítani, maga lemásolta a latin szöveget, s a prefektúrára küldte. Mi
                  természetesen a szöveg békés értelmezését mondtuk be. “A la place de son épéé”
                  (kardja helyébe), és nem “pour son épéé” (kardjáért cserébe).</p>
               <p>Hetekig tartott a levelezés a prefektúrával, amely maga is latin szakértőt
                  kérdeztetett meg ebben az ügyben.</p>
               <p>Végre egy délután az adminisztrátor beállított az elkerített zugba. Véletlenül én
                  is ott voltam.</p>
               <p>A mű teljesen készen állott. Krisztus arca égi békével nézett le a sugarakkal
                  körülvett Jungblut névre s a titokzatos latin mondatra.</p>
               <p>Az adminisztrátor rámutatott a felírásra:</p>
               <p>- Azt a latin mondatot le kell kaparni onnan. Ez a prefektúra rendelete.</p>
               <p>Zádory fejét rázta: - Én nem kaparom le.</p>
               <p>- Akkor talán Monsieur de Bergen?</p>
               <p>“Monsieur de Bergen” hasonló szilárdsággal jelentette ki: </p>
               <p>- Én sem.</p>
               <p>- Ebben az esetben - jegyezte meg Ch. - az emléket nem állítjuk fel.</p>
               <p>- A demokrata francia köztársaság dicsőségére - fűzte hozzá Zádory.</p>
               <p>Az adminisztrátor magából kikelve kérte ki, hogy Zádory gúnyolódjék “a dicső
                  Franciaországgal”.</p>
               <p>Zádory erre felállt a kis, összetákolt zsámolyon és rettenetes dolgokat mondott
                  oda az adminisztrátornak. Kezdte azon, hogy őt patkányok, egerek, poloskák és
                  tetvek közé csukták. Úgy bánnak vele, mint rablóval, pedig tíz esztendőn át a
                  francia iparművészetért dolgozott. Szemére hányta az adminisztrátornak, hogy
                  elsikkasztotta leveleit, ahol őszintén megmondta, milyen “merde”-be taszították, s
                  milyen “disznók és gazemberek” őrködnek felette... De ez már úgysem fog sokáig
                  tartani! A németek most Oroszországot hengerlik le, de várjon csak az
                  adminisztrátor, hiába csábították háborúba Olaszországot, egy-két hónap sem telik
                  bele, az egész német hadsereg visszajön ide, s akkor lesz nemulass!... Különösen
                  az olyan gyáva, pöffeszkedő embereknek, mint maga!</p>
               <p>Az adminisztrátornak erre a dühtől, elkeseredéstől izzó kitörésre elakadt a szava.
                  Mi is, von Bergennel, halálos csendbe fagytunk. Mi fog most történni?...</p>
               <p>Végre az adminisztrátor gúnyos mosolyt erőltetve, csak annyit mondott:</p>
               <p>- Igen, Zádory úr?... Hát így vagyunk?... Gondoskodni fogok róla, hogy amit itt
                  mondott, felsőbb helyen is meghallják.</p>
               <p>Ezzel sarkon fordult, s maga után becsapva az ajtót, eltávozott.</p>
               <p>Zádory még utána kiáltotta: - Piszkos árulkodó!...</p>
               <p>A heves jelenetnek még azon a délutánon folytatása lett. Két szuronyos katona
                  jelent meg a “művésztelepen”, felszólított bennünket, hogy távozzunk. Azután
                  hatalmas, rozsdás kulccsal becsukták az ajtót.</p>
               <p>A Krisztus-arcos síremlék még hetekig állt a magára hagyott, elkerített sarokban.
                  A réseken át kivettük körvonalait.</p>
               <p>Egyszer aztán valaki a földre döntötte. Bizonyára az adminisztrátor rendeletére.
                  És ősszel, mikor a konyha számára a téli szenet hozták, az egész rakományt
                  ráborították a síremlékre.</p>
               <p>A Krisztus-arc végleg eltűnt szemünk elől. Mind jobban és jobban süppedt a
                  földbe... S talán majd egyszer elindul a föld alatt, hogy megkeresse annak
                  hamvait, akinek emlékét meg akarta vele jelölni a kegyelet.</p>
         </div>
         <div type="chapter">
            <head>KILENCEDIK FEJEZET</head>
            <head>NYÁRI IDILLEK</head>
            <milestone n="1" unit="startSubChapter"/>
               <p rend="head">1</p>
               <p>Olyan ezekben a nyári hónapokban az elnyűtt, szennyes várépület, mint a
                  felfordított, óriási kő, amely alatt a hirtelen betóduló levegő és napfény a
                  gilisztáknak, fényes hátú bogaraknak és férgeknek ijedt nyüzsgését idézi fel.</p>
               <p>A chambrée-kban nagytakarítás dúl. Szalmazsákok, színes, elrongyolódott takarók,
                  útiládák kikerülnek a napfényre. Az udvaron két fal között köteleket, drótokat
                  feszítenek ki, s erre kiterítik a gondosan eltett ünnepi ruhát, a felöltőket. Az
                  egyenletes bőséggel ömlő napfénynek mennyi piszkot, port, büdös nedvességet kell
                  felszívnia! Ha az ember a nagy súrolás, porolás, féregirtás között elmegy, szinte
                  beleszédül, s egyszerre úgy érzi magát, mintha a sok piszok, a fürtökben lógó
                  férgek az ő testét lepték volna el. Most látjuk csak, mekkora rondaságban éltünk
                  s mégis, hontalanul, idegesen bolyongunk, mert a sarok, ahova megszoktuk, hogy
                  behúzódjunk, fel van dúlva, szét van bolygatva.</p>
               <p>A nagytakarítás hullámai elcsapnak egészen a kis kertig is, ahol olvasni szoktunk.
                  Megbolygatják a virágokat, leveleknek összebújó, színes paravánját, amely idáig
                  életünk ijesztő színterét eltakarta. Egész nap céltalanul járunk-kelünk.
                  Ugyanolyan idegesen kószálnak a többiek is, akik megszokták, hogy valahová
                  félrehúzódva, szellemi munkát végezzenek. Däumling és Nagel professzorok
                  tanítványaikkal együtt már órák óta sétálnak fel s alá a kantin épülete s az
                  elzárt “művésztelep” közé eső pár méteres területen. Sohasem láttam őket
                  veszekedni, de most alighanem összekaptak valamin, mert nagyon dühösen és hangosan
                  tárgyalnak. Soltész és Neufeld, magyar tanártársaim, bár könyvet tartanak
                  kezükben, mégsem tudnak az olvasásban elmerülni, mert attól kell félniük, hogy
                  vagy a kiterített dolgokba ütődnek, vagy leöntik őket valami tisztító forró
                  nedvességgel. Maravics, Dudás és Lakatos egy csoportban állnak, s azt hiszem,
                  arról vitatkoznak, hogy milyen módon lehetett volna kikerülni a háborút. Von
                  Bergen, Zádory és művésztársuk, Willersdorfer sou-kat dobálnak a bezárt
                  művésztelep falához. Aki legközelebb dob, az nyer. Úgy látszik, művészeknek való
                  látást gyakorló mulatság ez. Különben is, a két szobrász, mióta az
                  adminisztrátorral az összetűzés volt, abbahagyott minden munkát, és felkészülten
                  várja, hogy Ch. bosszúja más fogolytáborba űzze őket. Von Bergennek egyéb nagy
                  baja is van. Az orosz nőtől már hetek óta nem kapott levelet. Először azt hitte,
                  az adminisztrátor keze van a dologban. Megkísérelte hát a katonákon keresztül,
                  titokban a levelezést. Minden levele kis faszoborba került. Egyre sem kapott sor
                  választ sem. Végül bement az adminisztrátorhoz s ez az élet legkeményebb útjait
                  megjárt nagydarab ősz ember leborult előtte, s úgy könyörgött, hogy teremtsen
                  bizonyosságot sorsában. Az adminisztrátor mindent megígért, és szavát meg is
                  tartotta. Egy hét múlva megjött a párizsi rendőrség értesítése: az orosz lány
                  elhagyta Párizst, ismeretlen helyre költözött... Ezzel betetőződött a német
                  szobrász tragédiája. Félelmetesen egyedül maradt a világon, olyan egyedül, hogy
                  már emberszámba sem mehetett. Hiszen a fekete kolostor sok hajótöröttje között ő
                  volt az egyetlen, akit csak egy szál fűzött az emberi közösséghez, s most úgy
                  látszott, az is végleg elszakadt...</p>
               <p>Mindenki úgy érzi magát, mint a fogság első napjaiban. Csakhogy most megviseltebb
                  idegeinkkel képzeletünk nehezebben törődik bele ebbe a céltalan, barbár
                  elzártságba. Kint a nagy ég, az óceán kék hullámai, az erdő hűse, a mező illatos
                  pázsitja! Milyen könnyen lehetne óriási területeket kiszakítani, ahol senki sem
                  jár, s azt mondani, hogy építsünk ott fából házat magunknak, s műveljük a földet.
                  Elszökni innen úgyis lehetetlen! Ahelyett elcsuknak ide, mint fegyenceket. Büdös,
                  férges lyukakba összezsúfolnak. Kiszolgáltatnak egy beteg agyvelejű,
                  zsarnokoskodó, szadista kövér embernek, hogy az meggyötörtetéseinkben kéjelegjen.
                  Elzárnak az asszonyoktól; jó, hogy még nem kasztrálnak is meg. Habár, talán ez
                  emberségesebb volna, mint egészséges, jobbára fiatalembereket ilyen fegyházszerű
                  szigorúsággal elzárni a nőktől, majdnem egy esztendeje már.</p>
               <p>Eszembe jut a tavalyi nyaralásom. A derék Vantur Jakab a bűnös benne, hogy szabad,
                  úri életem utolsó hónapjainak emlékei most egyszerre úgy megrohannak. Egy kötélen,
                  egymás mellett, fel van lógatva minden, amit a kis breton fürdőről otthagyott
                  utazótáskámban utánam ide küldtek. A drapp színű japánselyem nyári ruha, fehér
                  nadrág, fehér vitorlázó szvetterek, egy könnyű pepita ruha, fehér szabadnyakú
                  sportingek. Mellettük mindjárt a füstölgő, zord téli dolgok, amelyeket a börtön
                  patinája már belepett. Foszlásnak induló, zöld átmeneti kabátom, a kék
                  paraszt-maillot, a nagy barna sál, egy fekete bársony nadrág... Két különböző
                  élet, talán két különböző ember kötélen lógó jelmezei érthetetlen
                  egymásmellettiségben. Életem egy évének különös krónikája!...</p>
               <p>Egész nap folyik a nagytakarítás. A szobákat öten-hatan súrolják fel. Délutánig
                  felszárad a padló. Akkor megkezdődik a visszaköltözködés, ami természetesen nem
                  jár veszekedés nélkül. Az élelmesebbek megkísérlik, hogy néhány centiméterrel
                  több helyet foglaljanak el, s az üldözési mániában szenvedők ordítozva
                  panaszkodnak arról, hogy helyüket meglopták, még akkor is, ha valójában a régi
                  méreteket kapták vissza. A várépület nyitott ablakain át a kiélesedett
                  nézeteltérések harsogva ömölnek ki. Az alkonyatba sötétülő udvar olyan, mintha
                  megnőtt volna, amióta a kirakott dolgokat elvitték. Szabadabb, illatosabb
                  levegőáramok fújnak, amelyeket idáig lúgos vizeknek és fertőtlenítőszereknek
                  bűze riasztott vissza. Schneider, a pozsonyi pék, befúj kürtjébe. Megkezdődik a
                  “soupe”. Először az 1-es, 3-as és 6-os szoba lakói jönnek, mert egyszerre mindenki
                  nem fér el a refectoire-ben. A nagy bádogdézsákból, amint a felszolgálók
                  végigszaladnak vele az udvaron, bablevesnek kellemes illatgőze száll fel. A
                  bablevest rendszerint mindenki megeszi. Ilyenkor a kantin kevés üzletet csinál. A
                  jómódúak pár souért kolbászt vesznek, és beleaprítják a levesbe. Az ínyencek kis
                  üvegben ecetet visznek magukkal.</p>
               <p>Amíg az egyik csoport eszik, addig a másik fel s alá sétál a Ch.chaussée-n (így
                  hívják az udvarnak Ch. adminisztrátor rendeletére feltöltött részét), vagy
                  tányérjával a kezében türelmetlenül figyeli az ajtón át, hogy a többiek mikor
                  végzik.</p>
               <p>A sétálók között találkoztam Bistránnal. Ragyás arcán mosoly játszadozik. Már
                  messziről felemeli a kezében tartott félliter bort, amikor meglát. Ma bizonyára
                  sokat keresett azzal, hogy a nagytakarítással járó munkát elvégezte mások helyett.
                  Müller bácsi zöldkötényesen sétál. Egész udvara van: a kis, biciklisapkás Stein
                  Móricz, Koródy, akinek kalapján még olyan vágott lószőrcsokor díszeleg, mint
                  amilyent magyar vidékeken szoktak hordani a gavallérok. Nagy Zsiga, a női szabó,
                  Feldenczer és mások. A hajómunkások négyesével-ötösével összefogózkodva járnak, s
                  mindenen hangosan röhögnek. Biztosan régi sétákra emlékeznek, amikor
                  kikötővárosokban futó, éjszakai kalandokat kerestek...</p>
               <p>Furcsa, szokatlan korzó ez! Kisvárosok sétahangulatai keverednek nagyvárosok
                  züllött negyedeinek kószálásaival. A társalgások, a mozdulatok feltámasztják a
                  régi, szabad élet színtereit. Reisner, aki Bárczyékkel együtt jött Sable
                  d’Olonne-ból s azóta nagy fekete szakállt növesztett, olyan kimért, kifogástalan
                  udvariassággal köszönt, mintha csak Pozsonyban egyik kereskedelmi iskolai
                  tanárával találkozott volna. A két Weiner együtt sétál. A kisebbik ordítoz
                  szociológiai dolgokat a nagyobbik fülébe. Ez úgy tesz, mintha nem értené. A
                  szociológia cseppet sem érdekli... Az osztrák pincérek most is, mint mindig,
                  együtt vannak. Feltűnik közöttük a fehér inges tiroli Adonis. A sápadt Fritzcel
                  összeölelkezve megy. Olyanok, mint valami falusi szerelmespár... Folyton
                  sűrűsödnek a sorok, egyre nő a sétálók zsibongása. Néha zavartalan az ember hite,
                  hogy ez komoly valóság, valamelyik város korzója, ahol kialudt a villany... Csak
                  az a furcsa, hogy mindenki hajadonfőtt jár, s mindenkinek, bármilyen komoly,
                  bármilyen igazi, tökéletes sétáló is legyen - tányér van kezében. Mikor az ember
                  ezt észreveszi, beleborzong s azt hiszi, őrültekházában van, ahol a betegek
                  korzósdit játszanak.</p>
               <p>Készülök én is vacsorázni. Előbb azonban fel akarok menni Fenyvesi
                  toronyszobájába, hogy megbeszéljem vele, mikor költözködhetek be hozzá. A 3-as
                  szobán megyek át. A toronyszoba ajtajától balra gyertya ég, s ennek a fényében két
                  alakot pillantok meg, akik kis széken ülnek s bizonyára abban a pillanatban
                  hagyták abba a beszélgetést, amikor beléptem, mert zavartan maguk elé néznek. Első
                  pillanatban fel sem ismerem őket. Annyira megszoktam, valahányszor itt jártam,
                  hogy ebben a sarokban tarka függönnyel elkerített hely van, amely mögött a lakókat
                  nem lehet látni. Most a függöny félredobva hever. A szobasarok a maga kietlen
                  meztelenségében mutatkozik, éppen úgy, mint a többi helyen. Képek nincsenek a
                  falra akasztva, a szalmazsákok nincsenek egymásra téve.</p>
               <p>Biztos rendezkedés közben veszett össze a két elválaszthatatlan. Dr. Herz, az
                  alsó-ausztriai gimnáziumi tanár, s fiatal cseh barátja, Seiffert Jeroszláv.</p>
               <p>Dr. Herz tanár úrral könyvkölcsönző viszonyban voltam, s egyszer-kétszer meghívott
                  magához feketére. Igazán ügyesen rendezte be a szobasarkát, amelyben a cseh
                  fiúval együtt lakott. Kettőjüknek sem volt több helyük, mint másnak, de nappal a
                  szalmazsákot egymásra rakták, ez elé asztalt helyeztek. A falon összetákolt,
                  befestett állványon könyvek, edények álltak. Körülöttük képek. Lakótársaik felé
                  meg piros rózsás könnyű függöny választotta el őket, ugyanez zárta el elölről is
                  fekvőhelyüket.</p>
               <p>Dr. Herz harmincnyolc év körüli, korán megkopaszodott, szőke férfi volt. Arca első
                  pillanatban inkább visszarettentette az embert. Volt rajta valami
                  kielemezhetetlen édeskésség, megjátszott gyermekesség, ami rosszul állott ennek
                  az öregedő, jellegzetesen csúnya arcú férfinak. De kedvessége és szívessége hamar
                  lefegyverezte az embert. Sokfelé utazott életében, érdekes dolgokat tudott
                  mesélni.</p>
               <p>Barátja, a cseh fiú, csinos, alattomos arcú fiatal gyerek volt. Fogolytársaink
                  sokat élcelődtek a baráti viszonyon, amely az osztrák tanárhoz fűzte. A fiú nagyon
                  kihasználta idősebb barátja jóindulatát. Ez főzött neki, varrt, mosott rá.
                  Valósággal gondozó anyja volt, s a hálátlan Jeroszláv cserében állandóan hergelte,
                  s mindig azzal fenyegette, hogy itt hagyja a fogságot, és jelentkezik a cseh
                  légióba.</p>
               <p>Dr. Herz panaszolta ezt nekem, s hozzátette, hogy nagyon fájna a fiú hűtlensége,
                  amikor valóságos apai érzésekkel viseltetik iránta. Különben is, amint mondta, a
                  fiú osztrák származású, és csak azért ragadt rajta a Jeroszláv név, mert cseh
                  faluban keresztelték, s apja nem törődött vele, hogy milyen nevet írnak be
                  neki.</p>
               <p>Dr. Herz, amikor meglátott, elkeseredetten nyögött fel: “Ah, Herr Kollege”!<hi
                     xml:id="ftnref81">[81]</hi>... Sejtettem, hogy megint a cseh légió miatt van a
                  baj. Le kellett ülnöm az egyik szalmazsákra. Dr. Herz elpanaszolta, hogy a fiú azt
                  mondja, nem érdemes már a függönyöket összeállítani, mert úgysem marad soká.</p>
               <p>- Wissen Sie, schon wieder diese verfluchte tschechische Legion!... Er will
                     weg!...<hi xml:id="ftnref82">[82]</hi>
               </p>
               <p>Kollégám térdére húzta a piros rózsás függönyt, s megint varrni kezdett rajta, de
                  előbb benyálazta a cérnát, aztán ügyesen befűzte. Észrevettem, hogy ujján sárga
                  gyűszűt hord.</p>
               <p>Egészen furcsa volt ez a kopasz, öregedő férfi. Amikor varrt, mintha lénye
                  megváltozott volna. A cérnát néha fogával eltépte, vagy ujjaival elsimította az
                  öltést s közben, mikor kipanaszolta magát, mosolyogva nézett Jeroszlávra. Ha
                  mosolygott, szép fehér fogai kicsillogtak, ajkai körül kis gödrök támadtak.</p>
               <p>Igen, lehetettek ebben a férfiban eltévedt anyás érzések, de lehetetlen volt, hogy
                  igaz legyen, amit róla fogolytársai suttogtak. Kellett neki ez a Jeroszláv, hogy
                  valakibe helyezze baráti gyöngédségét, amiből bizonyára sok volt ebben a puha,
                  asszonyos szívű emberben. És Jeroszláv valóban kedves, szeretetre méltó kölyök
                  volt. Olyan, mint valami gimnazista.</p>
               <p>Természetesen, segítségére siettem dr. Herznek, s igyekeztem én is lebeszélni
                  Jeroszlávot a cseh légióba való jelentkezésről. A fiú közben felhúzódott a
                  szalmazsákra, ahol ültem, s a hátam mögött végignyúlt. Mikor legjavában beszéltem,
                  egyszer csak felnyúlt kezével, s hátul megsimogatta fejemet.</p>
               <p>Megdöbbenve néztem hátra. A fiúnak arca árnyékban volt, csak fehér fogai
                  csillogtak elő félig megnyílt szájából, s nagy szempillái alól különös fényben
                  úszó szemével szemtelen kötekedéssel nézett rám.</p>
               <p>Ijedten álltam fel. A piros rózsás kendőn varrogató férfi e pillanatban olyan
                  lett, mint ijesztő asszonyi kísértet. A gyermek tekintete pedig égetett,
                  émelyített...</p>
               <p>Zavartan búcsúztam el tőlük, s azután még napokig nem mertem a piros rózsás
                  kendőre nézni, amely újra ott lengett a szobasarok előtt, annak a jeléül, hogy
                  szent lett a béke, s Jeroszláv megint lemondott arról, hogy életét a cseh nemzeti
                  eszmék győzelméért kínálja fel.</p>
            <milestone n="2" unit="startSubChapter"/>
               <p rend="head">2</p>
               <p>A foglyok nyári vállalkozásai között legjobban a kuglipálya vált be. Igaz, hogy
                  megalapításában olyan ravasz üzletemberek vettek részt, mint egyfelől Vantur
                  Jakab, másfelől a két német házaló ügynök: von der Hohe és Biesenbach. Maga a
                  vállalkozás először szerényen indult. Jakab a nyárfától nem messze deszkát
                  alkalmazott a földbe, azután golyót faragott ki s kilenc nagyon kezdetleges bábut.
                  Ez volt az első kuglipálya. De amikor látta, hogy még ez a hiányos felszerelésű
                  tekepálya is, különösen az egész nap tétlenül ődöngő német hajómunkások,
                  valamint a tiroli kőművesek és cigányok között milyen népszerűségre tett szert,
                  tárgyalásba bocsátkozott a két ügynökkel, s nemsokára Varga asztalosnak s még
                  egy-két faragáshoz értő tiroli munkásnak megbízást adtak több golyó és bábu
                  kifaragására.</p>
               <p>A játék, amikor az új golyók elkészültek, reggeltől estig folyt. Jakab először
                  maga állított, de amikor jól ment a bolt, maga helyett Bistrán Demetert
                  alkalmazta. Nem prófétának való foglalkozás, az igaz, a bábuállítás. Demeter úgy
                  is viselkedett, mint inkognitóban élő istenfia, amikor a durva német hajómunkások
                  leszidták, ha engedte hátulról ütni a golyót, vagy nem elég hamar lökte vissza
                  valamelyik matadornak kedvenc golyóját. Szótlanul engedelmeskedett, mert úgyis
                  tudta, hogy ez az alantas mesterség csak átmeneti lehet, utána majd jön a nagy
                  elégtételszolgáltatás. Közben naponként megkeresett legalább egy literre valót,
                  amiből csak felet fogyaszthatott el, míg a többit a gondos Vantur Jakab eltette
                  neki télire, amikor a pénzt nem lehetett olyan könnyen keresni.</p>
               <p>A kuglipálya körül új egyéniségek tűntek fel, akik eddig a homályban éltek, s
                  mintegy arra vártak, hogy képességeiket ez a nemes és nagy szakértelemmel járó
                  játék csalogassa elő.</p>
               <p>A játékhoz két német hajómunkás értett a legjobban. Max és Markus volt a nevük.
                  Egyforma sárga vászonruhát és kék posztóból készült tengerészsipkát hordtak. Max
                  egészen lenszőke és sovány, Markus fekete hajú és bajuszú, meglehetősen testes
                  legény volt. Néha nehéz bábura külön is fogadtak. Mielőtt dobtak volna, mind a
                  kettő fogadkozott és lármázott. A liter borra való pénzt ki kellett előre tenni.
                  Az egy sou-sok piros, a két sou-sok sárga és a fél frankosok szürke kartonlapra
                  voltak nyomva. Egy liter bor ára három sárga cédula. Mikor összerakták, Jakab
                  beváltotta a hat sárgát egy szürkére és egy sárgára.</p>
               <p>Előbb Max dobott. A kis golyót szerette, hátul rakta le, s úgy kente oda, hogy
                  cseppet sem hajlott le, inkább szálegyenesen felugrott. Ha talált, nem csinált
                  nagy lármát, csak még jobban kihúzta magát. Ha nem talált, a pályát szidta és
                  Jakabnak végig kellett seperni a jól kikeményített, gondosan tartott pályát, hogy
                  az apró göröngyök, amelyek Max golyóját eltérítették, a barátja szerencséjét ne
                  rontsák le... Max nemes ellenfél volt.</p>
               <p>Markus az ilyen gesztusokra csak legyintett. Ő egészen más egyéniség volt. A
                  legnagyobb golyót vette, két keze között percekig egyensúlyozta. Közben mélyen ülő
                  apró szemeivel élesen figyelte a kiszemelt bábut, mintha meg akarná babonázni.
                  Kis, alkoholtól piros orra is széttágult az izgalomtól. Talán a fogadás díját
                  alkotó egy liter bort szaglászta már előre.</p>
               <p>Markus az óvatosan gurítók közé tartozott. Golyója lassan, kedélyesen ment, még
                  egyszer-kétszer félre is billent, de azután legtöbbször biztosra vitte le
                  kiszemelt áldozatát. Ha a bábu lehullt, Bistrán szaladt mindjárt Markushoz. Tudta,
                  hogy a sárga papírdarab neki jár ki borravalónak. (A borravaló szót Bistránnál
                  mindig szó szerint kellett értelmezni.)</p>
               <p>Max, Markus és a hozzá hasonló “profik” délelőtt játsztak a pályán. Ők már majdnem
                  bajnoki sorban voltak. Közébük tartozott von Bergen is, akinek sasszeme volt. Jól
                  dobott azonkívül Willersdorfer is, a magyarok között Weiffert. De ők inkább csak a
                  kedélyes délutáni játékokban vettek részt. Délután sokszor negyven-ötven néző
                  előtt is folytak le a nagy társasjátékok. Különösen sok érdeklődő gyűlt össze,
                  amikor Jakab megbízásából Stein Móricz versenyeket rendezett. Ez a kis, fekete
                  hajú, gyerekarcú magyar szűcs nagy kedveltségnek örvendett és sok embert, még
                  olyant is, akinek sohasem volt kugligolyó a kezében, rá tudott venni, hogy
                  “nevezzen be”.</p>
               <p>A kis cseh fiú egész nap a kuglizókkal tartott. Ez volt a szerencsétlensége, mert
                  így nagyon hamar lezüllött. Amíg dr. Herz mellett kitartott, sokat olvasott,
                  tanult. Dr. Herz művelt, gyöngéd lelkű fiatalembert akart belőle képezni. A kugli
                  azonban egészen elvadította a fiút, s dr. Herznek lassanként le kellett mondania
                  vele kapcsolatos szép álmairól.</p>
               <p>Naponként többször lehetett látni, hogy az osztrák tanár kopasz, szomorú fejét
                  kidugja a 3-as ablakán, s lekiált az udvarra:</p>
               <p>- Jeroszláv, Jeroszláv! Wo bist du schon wieder?<hi xml:id="ftnref83">[83]</hi>
               </p>
               <p>Jeroszláv nem felelt. A kuglipályát a nyárfa s a drótokon lógó szellőztetett
                  takarók elrejtették. Azonkívül hangos is volt a játszó társaság. Maxnak éles
                  hangja volt, és cseppet sem kímélte. Társai vele együtt ordítottak.</p>
               <p>Jeroszláv meglapult egyik takaró mögött.</p>
               <p>- Jeroszláv, Jeroszláv! - hallatszott megint a kétségbeesett hang.</p>
               <p>Von Bergen figyelmes lett a hangra. Gyűlölte az osztrák tanárt, mert noha volt
                  pénze, az ő miniatűr nőiből sohasem vásárolt, sőt kijelentette, hogy
                  “unmoralisches Zeug”<hi xml:id="ftnref84">[84]</hi>-nak tartja az ilyesmit. A
                  német szobrász egyik takaró mellől kileskelődött, s mikor a Jeroszláv név megint
                  elhangzott, rekedt, részeges hangját nőiesre vékonyítva, ő is elkezdett Jeroszláv
                  után kiáltozni.</p>
               <p>Egyéb sem kellett, a matrózok és hajómunkások torzított, vékony hangon versenyezve
                  kiáltozták vele együtt Jeroszláv nevét. Egészen furcsa volt, hogy ezek az emberek
                  női hangon kiáltoztak, holott az osztrák tanár rendes, férfias hangon beszélt. A
                  cseh fiú pedig ott állt köztük, és jóízűen kacagott.</p>
               <p>Néhányszor még előfordult ez a jelenet, de dr. Herz végül is belátta, hogy nincs
                  mit tennie. A fiú menthetetlen. Nem zárta őt ki a piros rózsás fülkéből, hanem
                  egyszerűen nem szólt hozzá. És bár harisnyáját ezentúl is ő stoppolta, fehérneműit
                  ő foltozta, sőt ha alkalma volt rá, a saját maga által készített ételekből is
                  juttatott neki, azért a szóbojkottot mégsem oldotta fel. Jeroszláv levegő maradt
                  számára.</p>
               <p>A rossz gyerek a haragnak ezt a korszakát arra használta fel, hogy még
                  éjszakánként is matrózbarátaihoz szökött, ahol kívülről becsempészett rummal
                  itatták, büdös kapadohányt szívattak vele. Dülöngézve, sápadtan, összeborzoltan,
                  sokszor meglepetten jött haza az ilyen pincelyukakban tartott bacchanáliákból a
                  fiú, s bármilyen óvatosan is igyekezett a piros rózsás függönyön át besurranni,
                  dr. Herz észrevette, nem szólt semmit, csak amikor a fiú azt hitte, sikerült
                  észrevétlenül visszalopóznia, akkor ledobta magáról a takarót, felöltözködött, és
                  lement az udvarra.</p>
               <p>Lent a rózsaszínű ég fogadta, a madarak énekeltek, a tenger felől illatos, sós ízű
                  szellő szállt.</p>
               <p>A kuglipálya, minden keserűségének okozója, hallgatagon nyúlt el. Dr. Herz
                  odament, s mikor meggyőződött róla, hogy senki sem látja, dühösen ráköpött a
                  fényesen kicsiszolt deszkára...</p>
               <p>Így mondta el legalábbis másnap a kuglipályán Max, aki abban a pillanatban lépett
                  ki a mellékudvar kapuján, amikor a jelenet lejátszódott...</p>
               <p>De nemsokára kapott magának Herz dr. is felejtető szórakozást. A “meine-deine”<hi
                     xml:id="ftnref85">[85]</hi> kezdett ebben az időben valóságos járvánnyá válni a
                  fekete kolostorban. Veszedelmes tömeg-kártyajáték volt, amelyet az
                  adminisztrátor csodálatos módon eltűrt. Igaz, hogy a játékosok igyekeztek az
                  udvar vagy a réfectoire félreesőbb zugaiba húzódni, de az adminisztrátor, aki
                  mindenütt ott volt, mindent látott és hallott, nagyon is jól tudott az
                  elharapózott kártyaszenvedélyről is. Valószínűleg azonban azért nem tett ellene,
                  mert a bankosok éppen a legelszántabb és legvakmerőbb verekedők közül kerültek
                  ki.</p>
               <p>Az egyik Alfréd volt. Így hívta mindenki, családi neve rég lekopott róla. Már csak
                  franciául beszélt, de minthogy osztrák származású volt, becsukták őt is. Alfréd a
                  háború kitörésekor éppen “leült” valamit. 1915 nyarán szabadult ki a börtönből s
                  akkor egyenesen hozzánk hozták. Vastag nyakú, nagy mellkasú, mély hangú férfi
                  volt. Sávos, kivágott tornainget hordott, s miközben a bankot adta, karján az
                  izmok veszedelmesen domborodtak ki. Nehéz volt vele szemben a szegény játékosnak
                  ellenkező vélemény mellett kitartani.</p>
               <p>Társul maga mellé az atlétatermetű osztrák pincért, Sedlart választotta s egy
                  ugyancsak bizonytalan nemzetiségű és foglalkozású másik akrobata embert, akit
                  mindenki six-pencenek hívott. Hogy ők hárman kitől szereztek pénzt a bankadáshoz
                  és a nyereségen kivel osztozkodtak, az mindig titok maradt. Némelyek szerint a
                  konyhában dolgozó osztrák pincérektől eredt a pénz, mások viszont Jakabra
                  gyanakodtak. De ez nem volt valószínű, mert a meine-deine lassanként a
                  kuglipályának is veszedelmes versenytársa lett.</p>
               <p>Már a kora reggeli órákban kezdődött a játék. Nagy asztalt terítettek le
                  takaróval, amelyre fehér pamuttal nyolc kocka volt kivarrva. A felső részen
                  szerepeltek a figurák, az alsóstól ászig, alul a négy szám. Aki megtett valamit,
                  az színes kartonlapját a kockába dobta. Kétszeres pénzt lehetett nyerni. Mikor a
                  takaró telve volt piros, sárga, szürke, sőt lila kartonlapokkal is (az utóbbiak
                  egyfrankosok voltak), megindult a játék. A három atléta közül az egyik osztott, a
                  másik fizetett, vagy beszedte a pénzt, a harmadik a “rendre” ügyelt. Amelyik
                  kártya bal kézről jött ki, az a banké volt, ami jobbról, az a játékosé. Néha
                  megesett, hogy négy ász a banknak, vagy megfordítva a játékosnak jött ki. A
                  legtöbben szerettek halmozni, a bankárnak az volt jó, ha nem szériásan jöttek ki a
                  kártyák.</p>
               <p>Mind a három bankár szemenszedett hamiskártyás volt. Alfréd egyszer bemutatta
                  előttem tudományát: úgy kevert, ahogy éppen akartam. Négy ász a banknak, négy
                  hetes a játékosnak, a király felváltva, a felsőből a két első a játékosnak, a két
                  utolsó a banknak. Elég bonyolult feladat volt. Mégis, pár percnyi keverés után
                  megcsinálta pontosan úgy, hogy egyáltalában nem vettem észre, mikor csalt.</p>
               <p>Noha a bankárok tisztességében százszázalékig nem lehetett megbízni, mégis
                  állandóan rengetegen vették körül a játékasztalt. Igaz, hogy a kártyák keverése
                  előbb történt meg általában, mint a tétek kirakása. De sokszor láttam, hogy Alfréd
                  vagy a másik két bankár is, még a tétek után is találtak kevernivalót a kártyán.
                  Mindenesetre a bankárok sem voltak varázslók, és negyven-ötven tétnél nem tudtak
                  hirtelenében mindig a maguk javára keverni, úgyhogy sokszor nyertek a játékosok
                  is. De a bank egészben véve mindig jól állt.</p>
               <p>Dr. Herz is belemerült a kártyázás szenvedélyébe. Kellett idegeinek ez a bódulat,
                  elméjének ez az állandó, léha lekötöttség. Ott állt órák és napok hosszat az
                  asztalnál, kezében szorongatta a színes cédulákat, fizetett, vagy húzta be a
                  nyereséget. Lassanként gondolat nélküli géppé lett. Ő is, mint általában a többi
                  játékosok is. Kevesen voltak itt olyanok, akik csak azért jöttek, hogy kolbászra,
                  kenyérre vagy borra valót nyerjenek. A legtöbbje rabja lett a játéknak. Talált
                  valami szórakozást, amely kiemeli rettenetes helyzetéből, elfelejteti vele
                  gondjait és fájdalmait, s egy nagyon egyszerű gépies világba viszi, ahol minden
                  attól függ, jobbra vagy balra esik-e a lap?</p>
               <p>Riedl úr, valamelyik nagy párizsi szálló egykori vezetője, aki a lóversenyeken már
                  azelőtt is sokat veszített, azután a mozgósítás párizsi dúlásaiban úgyszólván
                  mindenéből kirabolták, szintén ideállt az asztal mellé és játszani kezdett.
                  Azelőtt mindig fel s alá járkált a szobákban vagy az udvaron. Talán az evéshez sem
                  tudott leülni. Egész nap, néha éjjel is lótott-futott, míg össze nem rogyott. Most
                  végre megállt a játékasztalnál. Elfátyolozott szemében újra fény gyúlt ki,
                  petyhüdt, elfakult arcán néha pír futott át. Megint üldözte a szerencsét, mint
                  egykor a lóversenyen. Régen vagyonokban, most színes papírrongyokban játszott. De
                  mindig egyforma szenvedéllyel.</p>
               <p>Ült néhány német a játékasztalnál, akiről az ember sohasem gondolta volna, hogy
                  pénze van, s most néha ötven-hatvan frankos különbségekkel játszott. Az egyik,
                  barna bársonykabátos, egykor kövér, most inkább összeesett, kibírhatatlan illatú
                  gépészféle ember piszkos, pecsétes kabátjának legkülönbözőbb rejtekhelyeiből húzta
                  elő a pénzül szolgáló kartonlapokat, s egyszer, amikor megszorult, két aranyat
                  préselt ki magából, amitől mindenkinek elállt a szeme-szája, mert szigorúan tilos
                  volt aranyat rejtegetni. Másnap, az igaz, hogy a katonák kikutatták őt magát,
                  felforgatták a helyet, ahol lakott, de bizony több aranyat nem találtak nála. A
                  barna bársonykabátos gépész ki is jelentette a játéknál, hogy a spiclinek nemcsak
                  árulkodni kell tudni, hanem jó szemmel is kell rendelkeznie.</p>
               <p>- Na, spicli, honnan vettem elő ezt az aranyat? - mondta jóízűen röhögve a gépész,
                  s piszkos ujjai között csillogó érmet forgatott. - Holnap mondd meg ezt is a drága
                  adminisztrátorodnak!...</p>
               <p>Nem tudta senki, hogy kihez irányul a nem éppen hízelgő megszólítás. Lehettek vagy
                  harmincan az asztalnál. A gépész agyonbogozott fekete zsineggel füléhez erősített
                  szemüvegén keresztül olyan kancsin nézett, hogy nem lehetett kitalálni, kit vesz
                  szemügyre.</p>
               <p>De különben is megindult a játék, Sedlar kevert, a “six-pence” fizetett ki, és
                  Alfréd tartotta fenn a rendet. Jó volt vigyázni “six-pence” kezére, mert végtelen
                  ügyességgel tudta a pénzt a nyerő oldalról a vesztő kockára átseperni.</p>
               <p>Az állandó játékosok közé tartozott természetesen Kopolovits is, aki tovább
                  viselte kiszolgálói tisztjét, s egyszer úgy megszedte magát pénzzel, hogy tőlem a
                  pepita ruhámat, Dudástól pedig fehérneműt vásárolt.</p>
               <p>Megesett, hogy az esti leves után is begyűltek a játékosok a refectoire-ba és
                  gyertyafény mellett tovább játsztak a lefekvés idejéig, amelyet nyári hónapokban
                  kilenc óráig toltak ki.</p>
               <p>Nekem ebben az időben már megvolt a csellóm úgy, ahogy von Bergen kifaragta, s
                  felszerelést hozzá a kantinosné útján Nantesból hozattam. Esténként ezen
                  játsztam. Újra kellett tanulnom a fogásokat, mert a méretek nem voltak helyesek.
                  De lassanként belejöttem a játékba. Annyi vágy, annyi gyötrődés volt bennem, amely
                  mind kifejezést keresett, hogy talán egy botból is zenei hangokat tudtam volna
                  kicsalni. Rendes játszótársam Horváth cigány lett, aki ugyan cimbalmos volt, de a
                  fogságban megtanult hegedülni. Rossz hegedűjén is úgy tudott kísérni, mintha
                  cimbalmozott volna. Később össze is állított magának elszórt fadarabokból egy
                  xilofont, amelyen még a Rákóczi-indulót is el tudta játszani.</p>
               <p>Kettőnk játéka esténként egészen különös élmény volt. Megjátsztuk néha a falut, a
                  nagyvárost. Sokszor hosszú történeteket, szerelmi összeütközéseket, temetések
                  gyászát, vagy diadalok mámorát hoztuk ki a két nyomorult kis hangszerből. Zádory
                  mindig hallgatóink közé tartozott. De jöttek mások is: Lakatos, Németh, Bárczy,
                  Reisner, Pesek, sokszor Fenyvesi kis toronyszobájában húszan is bezsúfolódtunk.
                  Csendben feküdtek a földön a szalmazsákokon. A kis négyszögű ablakokon át
                  szénaillatos nyári szellő fújt be. És a sötét, kétségbeesett idegenségben és
                  árvaságban egyik magyar nóta a másik után zokogott fel.</p>
            <milestone n="3" unit="startSubChapter"/>
               <p rend="head">3</p>
               <p>Szép nyári délutánon mindig hajlandó vagyok vizet hozni, ha ez a korvé nem is rám
                  esik. A kút negyedóra járásnyira van a vén vártól, kint a mezőn, az erdő felé
                  vezető út szegélyén. Ha a várban kiürült a nagy vizeshordó, a kétkerekű talyigába,
                  amelyre a kis hordó van ráerősítve, egyikünk befogja magát, s elindul vizet hozni.
                  Hátul ballag a másik kettő, s nyom egyet a hordón, ha az út emelkedik. Pár
                  lépésnyire mögöttünk jön a katona. Szuronyos puskája vállán. Őrzőnk néha falusi
                  ismerőssel találkozik. Ilyenkor jó előre megyünk az úton. Egy fordulónál eltűnik a
                  katona: mintha szabadok lennénk! Az ég mosolyog ránk, süt a nap, és illatos szél
                  cirógatja végig arcunkat.</p>
               <p>Rendszerint baráti együttesben megyünk. Dudás, Németh Andor vagy Bárczy, Weiffert
                  meg én. Egy ízben négyen voltuk kint, mindnyájan fehér nadrágban, fehér tengerész
                  sipkában, könnyű nyári kabátban. Én még monoklit is hordtam. Kirándulók jöttek
                  szembe velünk. Két férfi és két elegáns asszony. Az egyik férfi ránk irányította
                  fényképezőgépét... Milyen élvezet lehetett számára felvételt készíteni négy jól
                  öltözött boche-ról, akik vizesszekeret húznak az országúton.</p>
               <p>Egy időben összeszoktunk a tiroli olasszal, Braggiottival és Reisnerrel, akinek
                  fekete, fényes szakálla egyre hosszabb lett. Majdnem minden délután mi hárman
                  megyünk. Kint a kútnál felváltva, egyikünk a vaskereket forgatja, a másik
                  pléhvödörbe ereszti a vizet, onnan azután a hordóba önti. A harmadik, aki a ló
                  munkáját fogja végezni, egyelőre pihen.</p>
               <p>Gyönyörűség így végigheveredni a fűben. A lombozatok rezgő csipkézetén átszűrődik
                  a mély kék ég. Olyan hatalmas, tátongó volt, hogy az ember szeretne felszívódni
                  benne, mint vízcsepp a napsugárban. A fáról néha felrebben egy madár, s röptében
                  maga után húzza énekét, mint valami színes szalagot... Körös-körül mező és fénylő,
                  ragyogó csend, amelyben, nem tudom, néha a szélmalom zúgása hallatszik-e, vagy
                  darázs repül el? Minden olyan ízes, kívánatos. Néha azt hiszem, valóban ló vagyok,
                  és szeretnék fűből, falevélből enni. Máskor könnyűnek érzem magam, s várom, hogy
                  kapjon fel mindjárt a szellő, és sodorjon magával a levegőég kék hullámai
                  közé!...</p>
               <p>De jó itt, jó volna mindig, mindig vizet merni és nézni a járókelőket.</p>
               <p>Három óra felé erre jön a plébános. Üdvözöljük, és ő galambősz fejéről mélyen
                  leveszi kalapját. Sohasem fogom elfelejteni, milyen ünnepélyes áhítattal
                  szentelte be Jungblut tetemét. Most is komolyan, jóságosan néz ránk, és valahogy
                  úgy veszi le kalapját, mintha útszéli kereszt előtt, a szenvedésnek fából
                  faragott, egyszerű szimbóluma előtt menne el.</p>
               <p>A második fordulónál már fürdővendégeket is látni, akik a tengerpart felé
                  igyekeznek. Néha egy spanyol vagy amerikai nő megy el, s érdeklődő sajnálkozással
                  néz végig rajtunk. A Don Juan köztünk Braggiotti. Kissé kopasz már, de csillogó
                  fekete szemei vannak, s tömör, szénfekete bajusza hódítóan kanyarog a levegőben.
                  Ha elkaphatja egy-egy nő tekintetét, utána, mint bolond, esik neki a vaskeréknek,
                  s oly gyors tempóban forgat, hogy halántékán kiduzzadnak az erek.</p>
               <p>Egy időben a fürdővendégek divatot csináltak abból, hogy erre sétáltak, s
                  megnézték a vizet húzó boche-okat. Egy délután nyolc fiatal leány jött erre,
                  szamárháton. Vihogva közeledtek, szoknyájuk egészen felcsúszott, úgyhogy
                  harisnyájuk felett kisütött meztelen bőrük. Mikor hozzánk értek, elhallgattak, s
                  megvetéssel néztek végig rajtunk. De szoknyájukat még feljebb húzták... Kegyetlen,
                  dölyfös amazonoknak látszottak, akik vágyakat korbácsolnak fel a rabszolgákban, s
                  azután korbáccsal végighúznak hátukon.</p>
               <p>A mindentudó adminisztrátor természetesen rögtön megneszelte a dolgot. Azóta piros
                  nadrágos, nagyhasú sziluettje hol a bokrok mögött, hol egy közeli kis ház
                  ablakredőnye mögül leskelődve tűnt elő. Lénye bepiszkolta ezt a gyönyörűséges
                  vidéket is. Képétől többé már itt sem tudtunk megszabadulni, s ijedt, undorodó
                  képzeletünk majd az ég kék kárpitjára, majd a fák zöld lombjára piros-kék foltokat
                  festett rá, amelyekből mindig az ő alakja teljesedett ki.</p>
               <p>A sétálók lassanként elmaradtak. Az adminisztrátor biztosan kiment a tengerpartra,
                  s ott a szállodákban, vendéglők teraszán mondta, hogy mily nehezen tud bánni
                  velünk. Vadak, négyszögletű fejűek, talán ördögpatájúak is vagyunk, akik minden
                  bizonnyal kitörnénk, s a nyaralók villáit feldúlnánk, ha ő vasmarkával nem
                  tartana vissza bennünket... De ha a hölgyek jelenlétükkel, kíváncsiságukkal
                  izgatják ezeket a szörnyeket, akkor bizony még ő maga sem tud majd elbánni
                  velük!... Képzelem, milyen fogvacogva hallgatták Ch. urat a fürdőző dámák.</p>
               <p>Nem is jött többet kutunk felé egyik sem. Azaz mégsem. Ő, akiért már két hete majd
                  mindennap mi hárman mentünk ki, az adminisztrátor fenyegetései ellenére is,
                  eljött mindig.</p>
               <p>Ez a harmadik fordulónál volt. Ilyenkor már alkonyodik. Az esti szél üdítőn súrol
                  el izzadt arcunkon. A nagy fénytányér vörösre gyulladva ereszkedik le az erdő zöld
                  tömbje mögött.</p>
               <p>Messziről halljuk már, hogy csilingel a kis amerikai lány biciklicsengője.
                  Kibukkan az erdőből fehér alakja, s a port felverő kerekeken felénk jön, hozva
                  mosolyát, fogolyéletünk legszebb ajándékát.</p>
               <p>Harminclépésnyire előttünk leszáll a kerékpárról, s itt is, ott is letépve egy
                  virágot, gyalog jön felénk. Ekkorra már hordónk készen áll. Amint elhalad
                  mellettünk, és éhes szemünk felitta mosolyát, döcögő szekerünkkel utána lendülünk.
                  A falu első házáig így megyünk. Ő érzi, tudja, milyen kedves nekünk fiatalos
                  csípője hajlása, fehér vászonruhája, amelyből illat száll felénk, és szándékosan
                  maradozik, hol mögénk, hol elénk kerülve, s közben lehajlik egy-egy virág után.
                  Haja vastag fonalban omlik le virágos kalapja alól, könnyű szoknyája fodrai közül
                  előbukkan formás, vékony bokája.</p>
               <p>Két hete ismerjük már. Előbb csak elbiciklizett mellettünk, s ha szerencsénk volt,
                  akkor is találkoztunk, amikor a faluból visszajött. Mme Mignale ismerte őt.
                  Gazdag, különc amerikainak volt a leánya. Szép villában laktak a szigeten, s
                  majdnem minden nyáron ide jöttek nyaralni. Kantinosnénktól egyszer érdeklődött,
                  hogy milyen foglyok vagyunk mi. Mme Mignale beszélt rólunk, s bizonyára az
                  ébresztette fel a kisleány érdeklődését.</p>
               <p>Flörtünk azután napról napra színesedett és gazdagodott. Egyszer már az olasznak
                  sikerült is vele pár szót váltania. Míg a katona egy ismerősével beszédbe
                  ereszkedett, az amerikai lány szemlesütve, virágait kötözve jött mellettünk, s
                  mikor elrebbent, még odasúgta: “Holnap megint maguk jöjjenek ki. Maguk
                  hárman!”</p>
               <p>Maguk hárman! Egész úton azon veszekszünk, hogy kinek a kedvéért hangsúlyozta:
                  maguk hárman!... Épp ezen a napon azonban hazafelé undok inzultus ér. Négy katona,
                  a faluból, ököllel ránk támadt. A ló éppen én vagyok, s még védekezni sem tudok,
                  mikor a front mögötti hős öklével arcomba vág. A mi katonánk csak röhög a
                  dolgon.</p>
               <p>Felháborodva megyünk haza, de az adminisztrátornak nem szólunk. Képes volna még
                  vízhordó szórakozásunkat elrontani.</p>
               <p>Braggiotti egész este papírral és ceruzával kezében az udvaron sétál, és levelet
                  készül írni a holnapi nagy napra. Én a borbélynál rémülten veszem észre, hogy
                  szemem alatt kék foltok támadnak, és homlokom megdagad. Felmegyek Fenyvesi kis
                  toronyszobájába, ahová néhány hete beköltöztem, és hideg borogatást teszek, hátha
                  holnapig elmulasztja a daganatot.</p>
               <p>Egyszer csak Braggiotti nyit be hozzám. Arca a délutáni szóváltás óta a boldogság
                  fényében fürdik. Biztos a dolgában. Meg van győződve róla, hogy az amerikai leány
                  őt szereti.</p>
               <p>Most azonban nagy baj van. Verset szeretne a kisleányhoz írni, és erre egymagában
                  nem képes, bárhogy is duzzad szíve a szerelemtől. Nekem kell segíteni rajta.
                  Szomorú mesterség dagadt arccal, kékfoltosan rímeket keresni vetélytársam
                  szerelmes verséhez, amelyet közös eszményképünkhöz ír. Cyranói hangulatban fekszem
                  a szalmazsákon, s ajánlom a költői fordulatokat a szép olasz férfinak.
                  Emlékszem erre: Ó, férfi orrok románca, fiatal-leány illat!... Közben magam előtt
                  látom a leányt, s érzem oly bensőségesen illatát, hogy szinte beleszédülök.</p>
               <p>A vers elkészült. Odaadta-e, nem-e? Nem tudom. Másnap s még három egész nap, a
                  hősi ököltől elcsúfított arcom miatt, nem mehettem ki.</p>
               <p>Csak negyedik nap bandukolok újra a boldogság útján. Megint én viszem a hordót.
                  Szól a csengő, jön a leányka. Leszáll megint, de amikor mellettem megy el,
                  elfordítja a fejét.</p>
               <p>Haragszik talán? - kérdem magamban, szívdobogva. Hiszen, ha haragszik, akkor
                  észrevette, hogy nem voltam kint, amikorra kirendelt bennünket, akkor észrevette,
                  hogy a világon vagyok... (Kezdtem én is optimista lenni, mint Braggiotti.)</p>
               <p>Természetesen, megint kimegyek minden délután. Az amerikai leány jön, de szemem
                  bárhogy is könyörgi, követeli tőle, mindig elfordítja fejét, de csakis tőlem. Így
                  már kezd fájni a dolog. Az olasz pedig ujjong, és gyártja a leveleket, a verseket,
                  amelyekhez már nem is kell a segítségem. (Igaz, hogy azóta egyszer sem tudott a
                  leány közelébe jutni, s így leveleit sem adhatta át.)</p>
               <p>Közben elmúlt szeptember. A késői fürdővendégek is elmentek már. Halljuk, hogy az
                  amerikai leány és apja is nemsokára eltávoznak.</p>
               <p>Utolsó délután gyalog jön a kisleány az erdőből. Mikor látja, hogy hordónk még a
                  kút előtt áll, s Braggiotti forgatja a vaskereket, nagy merészen a kút felé jön, s
                  a mezsgyének tart, amely szintén a falu felé vezet.</p>
               <p>Én éppen az árok szélén ülök, s látom közeledni. Mosolygó, tündöklő arca előre
                  elárulja, hogy végre most rám fog nézni. Talán kis levelet is hoz, amelyben a
                  címét megírja s néhány búcsúszót. Istenem, milyen szép volna! Soha még így szemtől
                  szembe, soha még ilyen tündöklő sugarasan nem láttam felém jönni a boldogságot,
                  és soha még oly világosan nem éreztem, mint ebben a pillanatban, hogy én a
                  boldogságot nem tudom elérni, megfogni soha!...</p>
               <p>Most is, amikor látom, hogy egyenesen felém jön, hogy már ki sem térhet, a
                  bosszúnak ördöge, a sok fájdalomnak keserűsége, amit az előző napokon tőle
                  elszenvedtem, megmozdul bennem, s mikor pár lépésnyire van tőlem, hirtelen hátat
                  fordítok. Szinte érzem, hogy a kisleány elpirul, és fájni fog neki a dolog, de már
                  nem fordulhatok vissza. Érzem illatát, hallom ruhája neszét. Ó, bárcsak a hátam ki
                  tudná fejezni mindazt a nagy, bolondos imádatot, amit iránta érzek...</p>
               <p>Egy perc, eltűnik azután, vissza sem néz, vissza sem tér... Nézem az olaszt, kinek
                  arca ragyog... Most elönti az árnyék. Bizonyosan most nyelte el a kisleány alakját
                  az útkanyarulat. Hát vége... Sohasem fogom viszontlátni. Ezt biztosan érzem, mert
                  egyszerre csak úgy összehullok, megrokkanok, mintha a levegő ólommá lett volna
                  felettem.</p>
               <p>Elindulunk. Az úton nincs senki már. Szó nélkül húzzuk vissza a nyikorgó
                  vizesszekeret. Görbülő alakunk nagy árnyakat vet az útra. A katona ránk morog:
                  “Dépêchez-vous un peu, nom de Dieu!”...<hi xml:id="ftnref86">[86]</hi>
               </p>
         </div>
         <div type="chapter">
            <head>TIZEDIK FEJEZET</head><head>FOGLYOK KUTYÁJA</head>
            <p>A nagyhasú, viaszsárga arcú adminisztrátorra megint rájött a kényúri tombolás
               mániája. Egész nap ide-oda hurcolja haját, dohogva tesz megjegyzéseket, a
               magánzárkába vitet vagy tíz embert, maga elé rendeli a szobafőnököket, leszidja őket,
               és hosszú listáról felolvassa, nem tudom én hány pontban, új tilalmi rendelkezéseit.
               Aux internés interdit<hi xml:id="ftnref87">[87]</hi>... Mikor kész a szobafőnökökkel,
               a káplárokat hívja be. Azokat is alaposan megfenyíti. Nem látogatják elég sűrűn a
               chambrée-kat, éjjel nem tartják be az inspekciós órákat, a sétákon nem tartanak
               fegyelmet és így tovább. Végül jönnek a katonák. Rájuk ordít, hogyha nem teljesítik
               pontosan kötelességeiket, a frontra küldi őket. (“Vajon tudja-e, merre van?” - kérdi
               gúnyosan a fekete kecskeszakállas káplár, aki az iroda előtt áll, s felügyel a
               mosogatóvíz-hordó internáltakra.)</p>
            <p>Az adminisztrátor fegyelmező haragja átnyúlik a délutánra is. Egyszerre csak arra
               leszünk figyelmesek, hogy éktelenül kiabál az udvaron, a katonák dobogó léptekkel
               szaladnak. Mi történt? Lázadás ütött ki? A nagy lárma és felfordulás csupán csak
               szegény öreg Loló kutyánkért van. Megint fenekedik rá az adminisztrátor. Tegnap,
               tegnapelőtt is kirúgatta. Most ismét az udvaron látta, s harsogva adta ki a
               parancsot, hogy hozzák színe elé a rakoncátlan állatot.</p>
            <p>Persze, Loló azonnal futásnak eredt, amint rettenetes úr hangját meghallotta. Fél
               szemére vak volt, a lábai elnehezedtek, de azért mégis jobban bírta a szaladást, és
               ügyesebben taktikázott, mint a katonák. Azonkívül az udvarra gyűlt internáltak is
               segítettek rajta. Az üvegfúvó Edouard hasra esett egy katona előtt, amikor Lolót már
               majdnem elérte. Mások csoportosan álltak fel, hogy az üldözött kutya hátuk mögött
               elillanhasson.</p>
            <p>Percekig tartott az izgalmas hajsza. Majdnem mindnyájan az udvarra gyűltünk. Ez még
               jobban felbőszítette az adminisztrátort. Most már a kutyát okvetlenül el akarta
               fogni. Miért volt rá dühös? Igazán nem tudom. Talán, mert ez a fekete, szelíd szemű
               állat minket szeretett. Furcsa ízlés, az igaz, foglyokhoz szegődni, abból
               táplálkozni, ami a fogoly tányérján marad. De Loló megelégedett azzal is. Mi
               hetenként kétszer kaptunk húst, ő hetenként kétszer csontot. Azonkívül főzelék és
               kenyérhéj jutott ki neki, vagy néhanapján maradék a kantinból.</p>
            <p>Loló eljött majd mindegyik sétára is. Ott ballagott köztünk, a világ kincséért sem
               ment oldalt, elöl, vagy éppen hátul, ahol a katonák lépkedtek. Befurakodott két
               internált közé, s úgy jött egész séta alatt velünk. Végig a poros országúton. Az
               adminisztrátor rendelete őt is sújtotta. Nem volt szabad a tengerpartot látnia, az
               óceán kék hullámain túl, a napfényben megcsillogó szárazföldi városokat. A sirályok
               nyílsebesen lecsapó, majd fehéren felfreccsenő repülését ideges szemmel nem
               figyelhette.</p>
            <p>A szín, a távlat, a sós ízű levegő el volt tiltva neki is. Azonkívül pedig az
               országút porát közvetlenebbül kapta, mert alacsonyabb szinten élt a föld felett, mint
               mi, emberek.</p>
            <p>A fekete kutya azért mégsem hagyott el bennünket. Sőt a szeretet és kedveskedés
               minden jelével körülvett. Öreg kutya létére próbált szolgálni, ha a duhaj német
               hajómunkásoknak kedve telt benne, átugrott a kifeszített spárgán, s figyelmesen
               végigizgulta a kugliversenyeket, s a foglyok bármilyen bolond játékában teljes
               odaadással és készséggel vett részt. Lehetőleg velünk jött a vízhordásokra is. Talán
               mindentől eltekintve, én ezért is szerettem őt, mert egyszer az amerikai lány
               megsimogatta. Keskeny, barnára sült keze, vékony ujjai, amelyeknek egyikén kékköves
               gyűrű csillogott, végigszaladtak az öreg kutyának sártól, piszoktól összekócosodott,
               szálkás, fekete szőrén.</p>
            <p>Az adminisztrátor mindezt tudhatta, sejthette, mert mindent kiszimatolt. Biztosan a
               faluban azzal is bosszantották, hogy a boche-okat nagyon jól kell ellátnia, ha
               azoknak módjukban van kutyát tartani. Szegény Loló hírhedt személyiség,
               megbélyegzett, kitagadott teremtés lett a faluban. Mindenki rúgott rajta, mindenki
               elűzte. Ennivalót senki sem adott neki. Ő is olyan megvetett, gyűlölt lény lett, mint
               mi. Csoda-e, ha vonzódott hozzánk? Ha visszalopózkodott, akárhányszor űzte is el
               tőlünk hatalmas ellensége, az adminisztrátor úr?</p>
            <p>Most végre elfogták! Izgatott kiáltások törnek ki mindenfelől. A fekete körszakállas
               breton katona diadalmasan húzza nyakszőrénél fogva végig az udvaron szegény Lolót,
               aki fájdalmasan üvölt, és vérbe borult egy szemével könyörögve néz ránk. Mi
               szaladunk a kutya után. Magunkból kikelve, sápadtan. Maravicsnak a fogai vacognak
               izgalmában. Az öreg órás: Weiner, kiabálva, sírva fut, s közben könyveket ejt ki a
               zsebéből. Zádory rettenetes szidalmakat szór franciául az őrmester fejére, aki most
               semmi mással nem törődve, a kapu előtt áll, s kéjes izgalommal vár áldozatára.</p>
            <p>Különös, őrült kavarodás ez. Összeverődhettünk vagy százan az adminisztrátor kis
               épülete előtt. Nem tudjuk, mi van velünk, mi húz, szédít, űz előre? De valami
               földöntúli gyönyörűség volna ezért a kutyáért meghalni!... Semmiért másért, csak
               azért a kivetett, megrugdalt, elöregedett állatért! Sokkal szebb volna ezért
               meghalni, mint akármi másért. Mint a magunk nyomoráért vagy szenvedéséért, mint
               bosszúnkért, mint leküzdhetetlen vágyunkért, hogy ebből a galád megaláztatásból végre
               kikerüljünk.</p>
            <p>Az adminisztrátor semmit sem vesz észre a rajtunk elhatalmasodó különös hangulatból.
               Vak szenvedéllyel csak bosszúvágyának adja oda magát. Két fülénél fogva felrántja a
               levegőbe szegény Lolót, s ráordít a kapunál álló őrre, hogy szuronyával döfjön
               bele.</p>
            <p>A katona lekapja puskáját, s lefelé irányított szuronyával éppen a kutyának készül
               rontani, amikor valami történt.</p>
            <p>Kezdetben jóformán magunk sem tudtuk, mi történt. Annyira bent voltunk a történés
               izgalmában, hogy csak pillanatok múlva eszméltünk rá, mit tettünk. Mindnyájan,
               magunkról megfeledkezve, irtózatos, halálos szorongással és végső elszánással teli
               hangon felordítottunk. Olyan volt ez, mint egyetlenegy rettenetes, félelmetes,
               végítéletes ordítás.</p>
            <p>Csak a hatásból tudtam megdöbbentő erejére visszakövetkeztetni. A katona leejtette
               fegyverét, a többi őrök hiányos öltözetben, puskájukat kézbe kapva szaladtak ki
               szobáikból.</p>
            <p>Az adminisztrátor mozdulatlanul állt. A kutyát kieresztette kezéből, ez a szegény
               állat meglapulva, remegő testtel feküdt lábai előtt, s nem mert moccanni. Maga a
               kegyetlen hóhér zöldesbe játszó, fakó arccal vigyorgott. Egész lénye benne volt ebben
               a gyáva, meghátráló vigyorgásban. Tudta, hogy most a halál torkában volt, s fagyott
               kényszermosolyával azt akarta mondani, hogy mindez tréfa, gyerekség és semmi más! A
               kutyának nem lesz baja. A kutya mehet. Ugyan, micsoda oktalan izgalom! Hát azért van
               ő itt, hogy egy kutyát megöljön?...</p>
            <p>De az adminisztrátor dermesztő vigyorgása csak pillanatokig tartott. Azután rögtön
               cselekedni kezdett. A kaput kinyitotta, s azon kituszkolta a kutyát. Loló farkát
               behúzva iszkolt el, mintha szégyenkezett volna, hogy miatta ennyi zűrzavar
               történt.</p>
            <p>Ezalatt a katonák is gyorsan felsorakoztak. Mire az adminisztrátor a kapuból
               visszalépett, előtte már a teljes számú őrség állott. Némelyiknek zubbonya sem volt,
               a másik facipő nélkül szaladt ki, de a puskát mindegyik kezében szorongatta. Az
               adminisztrátor végigvizsgálta őket. Egyiknek meg kellett mutatni fegyverét, hogy a
               töltések benne vannak-e? Mikor mindezzel kész volt, a katonák elé állt, kihúzta
               magát, és most már hatalmának egész arcát elöntő dölyfével felénk mindössze
               kézmozdulatot tett, hogy oszoljunk szét. A rendelkező gesztusra már szükség sem volt.
               Magunktól széledtünk szét, s ki-ki ment dolgához, ahonnan az előbbi izgalmas jelenet
               felriasztotta.</p>
            <p>A nyugalom azonban teljesen egész nap sem állott helyre. Nem tudtunk szokott
               foglalkozásainkba elmerülni. A könyvek felett elnéztek az emberek, a kártyások a nap
               eseményét tárgyalták, Vantur Jakab kuglipályáján vidám kiáltások nem hallatszottak.
               Mindenki Lolóról beszélt. Visszaidéztük emlékünkbe az öreg kutya hűséges vonzalmát,
               kedveskedéseit, törekvő ügyességeit, különös együttérzését velünk s játékra, humorra
               való hajlamát, amivel ez az elaggott állat, minden életkedvét összegyűjtve, bizonyára
               kietlen életünkön akart segíteni.</p>
            <p>Loló estig legendás alakká nőtt. Annyira átéltük őt lélekben, hogy már maga is csupa
               lélek lett. Olyan kedves, felejthetetlen lény, akinek közelségét mindig érezzük, s
               akit annál fájóbban, annál tisztábban szeretünk, mert tudjuk, hogy megjelenése,
               testtéválása csak hívságos álom.</p>
            <p>És Loló “megtestesülése” mégis valóra vált!... Egyik este kint álltunk a bástya kis
               udvarán az 1-es és 2-es szobák ajtaja előtt. Felhős volt az ég, lassú eső
               permetezett. Az őszre gondoltunk, a szörnyű nedvességre, a szobákban való örökös
               elzártságra. Arról vitatkoztunk, hogy a telet fogságban töltjük-e még? Lapokat nem
               olvashattunk, a világháború híreiből kívülről csak itt-ott szivárgott be valami, és
               néha leveleinkben jöttek hónapos késésekkel, ravaszul megfogalmazott híradások: Mme
               Olaszország a quitté infidèlement son mari<hi xml:id="ftnref88">[88]</hi> - ez annyit
               jelentett, hogy Olaszország háborúba lépett ellenünk. M. Medve se porte déplus en
               plus mal<hi xml:id="ftnref89">[89]</hi> - ami a németek nagy offenzíváját írta körül
               az oroszok ellen.</p>
            <p>Däumling, Nagel professzorok, az elmaradhatatlan háborús vitatkozó Bismarck, Soltész,
               Németh, a külpolitikában mindenkinél járatosabb Lakatos Imre, Dudás és a kis
               angolpipájából folyton pöfékelő fiatal Maravics álltak csoportunkban. Valami módon
               eljutott hozzánk Vilna elesésének híre. A németeknek az oroszokat lehengerelő nagy
               offenzívájáról beszélgettünk, s annak következményeit festegettük magunk elé. Végül
               is abban állapodtunk meg, hogy mindez nem lehet nagy jelentőségű ránk nézve. A
               nyugati fronton kellene valaminek történnie. De itt minden áll s ha valami elő is
               fordul, a kezdeményezés inkább a franciáké. Ha nem is tudtuk volna, hogy
               Champagne-ban az antant katonái valamelyes sikert mutattak fel, bízvást
               következtethettünk volna erre Ch. adminisztrátorunk önérzetének megnövekedéséből. Ő
               csalhatatlan fokmérője volt az antanthadsereg megerősödésének. A legkisebb eredmény
               is egyszerre megnövesztette hatalmi mániáját, és szegény Loló kiűzetésének minden
               bizonnyal egyik legfőbb oka volt, hogy Joffre megdicsérte katonáit, amiért
               Champagne-ban olyan derekasan megmutatták erejüket a boche-oknak. Az adminisztrátor,
               aki magáról azt hitte, hogy ő is frontszolgálatot teljesít, harcra való készségében
               nem akart a champagne-i “poilu”-k mögött maradni.</p>
            <p>Vilna eleséséből indultunk ki, s nagy kanyarodóval az adminisztrátoron keresztül
               visszajutottunk Lolóhoz, akiről izgalmas kiűzetése óta nem tudtunk megfeledkezni,
               akármiről is beszélgettünk. És amíg róla folyik a szó, egyszerre Maravics kiveszi
               szájából a pipát, tágra nyitott szemmel az udvarról felvezető kőlépcsőre mered, s
               szinte magánkívül kiált fel:</p>
            <p>- A Loló jön ott! Akármi legyek, ha nem a Loló az! Na, nézzétek!</p>
            <p>A lépcsőn, szorosan a fal mellé húzódva, valóban Loló surrant fel. A sötétben olyan
               volt, mint az árnyék. Az éjszakánál valamivel sötétebb, bizonytalan körvonalú folt,
               amely nesztelenül emelkedett, meg-megállt, mintha ellenséges hangokat figyelne,
               azután újra elindult.</p>
            <p>A kis bástyaudvar egy pillanat alatt megtelt a szobákból kitóduló internáltakkal.</p>
            <p>Loló farkcsóválva tolta oda nedves bundáját mindenkihez. Nem vakkantott, nem
               nyivákolt, mint az örvendező kutya. Tudta, hogy nem szabad szólni. Örömét, szeretetét
               egész lénye némán sugározta ki magából, csak lompos farkát mozgatta, jobb
               ismerőseinek lábát nyújtotta oda, vagy kezüket nyalta meg.</p>
            <p>Különös éjszakai jelenet. Mi magunk is hamar megtanuljuk Lolótól, hogy bármennyire is
               szeretnénk, nem szabad ujjongani. A hangos szó elárulhat bennünket. Csak némán
               simogatjuk meg a kutyát, szótlanul szorítjuk magunkhoz, de ebből a gyöngéd
               fogadtatásból mindenki ki akarja venni részét. Egész búcsújárás van Loló körül. A
               legtöbben ingben, mezítláb jönnek. Az 5-ös és 6-os minden lakója szintén elvonul
               előtte. Az idősebbik Weiner testvér megcsókolja a piszkos, nedves állatot, akinek
               szegény, üldözött kutyalelkében bizonyára láthatatlan könnyek peregnek, mikor ezt a
               nagy meghatódást látja.</p>
            <p>A tolongás olyan nagy a kis udvaron, hogy a szobafőnököknek rendet kell teremteni.
               Mindenki megérti, hogy fegyelemre van szükség, mert a legkisebb zaj elárulhatja
               Lolót, s akkor menthetetlenül vége van. Csendben, lábujjhegyen mennek vissza az
               emberek, s Loló körül csak legbizalmasabb barátai maradnak, Bistrán, aki sokszor
               megosztotta vele lakhelyét, az idősebb Weiner, aki nevelője volt, és táplálói:
               Leitner és Neuberth, akik mint a konyha vezetői, Loló mindennapi ételéről
               legkönnyebben gondoskodhattak.</p>
            <p>Ők kerestek még ezen az éjszakán Lolónak biztos rejtekhelyet. Elhatározták, hogy
               nappal egyelőre nem szabad mutatkoznia, s majd gondoskodnak arról, hogy éjjel, kellő
               óvatosság mellett, mozoghasson is.</p>
            <p>Loló, amíg sorsáról döntöttek, boldogan lakmározott az ételekből, amiket Neuberth a
               konyhából felhozott.</p>
            <p>Loló tehát újra lakótársunk lett. De régi, vidám élete nem tért többé vissza. Nappal
               úgy elrejtették védelmezői, hogy magunk sem tudtuk, hol van. Ez a felforgatott
               életmód szegény öreg kutyának nem volt ínyére. Hirtelen, úgyszólván napok alatt
               egészen elaggult. Éjjelenként hiába dobtunk neki követ, hiába akartuk szolgáltatni,
               hiába akartunk vele együtt futni, folyton súlyosbodó apátiájából nem tudtuk felrázni.
               Rendszerint az udvar sarkába húzódott, s ha simogattuk, beszéltünk hozzá, a farkát
               csak alig észrevehetően mozgatta meg.</p>
            <p>Teljesen elhatalmasodott rajta a búskomorság, s talán valami titkos betegség is
               gyötörte, amiről szegény Loló nem panaszkodhatott, de ha talán tudott volna,
               bizonyára akkor sem teszi, irántunk való gyöngédségből.</p>
            <p>Egy éjszaka azután tragikus fordulat állt be Loló állapotában. A hátsó teste
               megmerevedett, úgyhogy csak csúszva, roppant erőfeszítéssel tudott a két első lábán
               néhány lépést tenni, de az is akkora fáradságába került, hogy utána tehetetlenül
               roskadt össze, s fejét fájdalmasan szorította előretolt lábai közé.</p>
            <p>Soha nem nyögött vagy vonított. Talán nem akarta fájdalmát elárulni, vagy félt attól,
               hogy az adminisztrátor tudomást szerez ittlétéről. Egész testén csak nagyon halk
               hörgés remegett át, amely kicsit akkor erősödött, amikor Bistrán és Weiner hajnal
               felé felemelték, hogy rejtekhelyére szállítsák. Irtózott az egyedülléttől, nappali
               tartózkodási helyétől, ahol biztosan megtámadták a patkányok, amióta védekezni nem
               tudott.</p>
            <p>Két hűséges őrzője folyton azon törte fejét, hol lehetne neki valahol a bástyaudvaron
               olyan helyet készíteni, ahol napközben is észrevétlenül ellehetne. Gondoltak erre
               nemcsak amiatt, mert a kutya rettegett búvóhelyétől, hanem mert arról értesültek,
               hogy az adminisztrátor és kémjei is sejtenek valamit, s állandóan figyeltetik őket.
               Ez nem is volt egyébként csoda, mert a különben is mindig titokzatos arcú Bistrán és
               az alkimista könyveket bújó Weiner, amióta Lolót őrizték, olyan rejtelmes arccal
               jártak-keltek, hogy még az adminisztrátornál kevésbé gyanakvó embernek is magukra
               vonták volna figyelmét.</p>
            <p>Loló közben mind nehezebben bírta még az éjszakákat is elviselni. Néha most már
               nemcsak hörgött, hanem különös, hátborzongató hangon vonított is. Vékony hangú,
               visszafojtott jajgatás volt ez, olyan, mint a csecsemőé, akit halálos láz fojtogat. A
               csendes éjszakában mindnyájan hallottuk fent a várépületben, s nem tudtuk tőle
               szemünket lehunyni.</p>
            <p>Weiner az egész éjszakát vele töltötte, fejét ölébe vette, ernyedten lecsüngő nagy
               füleit simogatta, hulladozó szőrén végigjártatta a kezét, s közben beszélt hozzá.
               Azzal áltatta, hogy majd elviszi Genfbe, ott szép lakása van, kanárit tart, egy szép
               fehér macskát és sok apró, kedves kiskutyát, amelyek mind Lolónak fognak szolgálni.
               Leírta, hogy milyen lesz ott a fekhelye, mit kap majd enni. Egy öreg asszonyról is
               beszélt, akit Mme Martinnak hívtak. Ez az ősz hajú, fehér kötényes asszony fogja majd
               Lolót gondozni olyan szeretettel, amilyent csak egy ilyen sokat szenvedett, hűséges
               állat megérdemel.</p>
            <p>Loló nem jajgatott, ha Weiner beszélt hozzá. Fél szemével felnézett rá, mintha értené
               minden szavát. És ez a nagyot halló, görbe hátú, elfinomult arcú zsidó órás szinte
               lázas, rajongó önkívületben beszélt a szenvedő állathoz. Mintha nem is beteg
               kutyához, hanem magához az elmúlhatatlan, örök szenvedéshez beszélt volna. Ha azután
               szavára a kutya fájdalmai nem enyhültek, németül vagy franciául szólt hozzá: “Soll
               ich dir das deutsch sagen?” “Sûrement tu ne me compredens pas, mon pauvre, petit
                  chien”...<hi xml:id="ftnref90">[90]</hi>
            </p>
            <p>A kutya utolsó éjszakáján Bistrán és Weiner elhatározták, hogy a bástyaudvar leomló
               fala tövében Loló számára gödröt ásnak, azt fával, szalmával, ronggyal kibélelik, s
               feléje úgy állítják vissza az omló köveket, hogy senki se gyanítson semmit.</p>
            <p>Loló egész éjjel nyugtalan volt, Bistrán és Weiner el sem mozdulhattak mellőle.
               Vantur Jakab viharlámpájának fénye mellett mi nyolcan-tízen készítettük Loló
               rejtekhelyét, ahol olyan lakása lesz, hogy a legúribb kutyák is megirigyelhetik tőle.
               A munka órákig tartott. A szerszámokat Vantur Jakab szállította, ő szerzett néhány
               szál deszkát is, míg a többiek szalmát, rongydarabokat szedtek össze.</p>
            <p>Kora hajnalban készültünk el a munkával. Minden kitűnően sikerült, a gödörnek padlója
               volt, Lolót puha, kényelmes fekvőhely várta, elébe készítettünk lábost a víz és
               tányért az étel számára, a gödröt felül elzáró köveket pedig úgy állítottuk vissza,
               hogy az természetes omlásnak látszott s ennek ellenére résein át bőségesen eresztett
               be fényt és levegőt. Éppen kész művünkben gyönyörködtünk s már szólni akartunk
               Weinernek és Bistránnak, akik a bástyaudvar végében Loló mellett guggoltak, amikor a
               hátunk mögött, végig a bástyára felvezető kőlépcsőn, rohanó léptek kopogása,
               fegyverek zöreje hallatszott.</p>
            <p>Megdöbbenve néztünk hátra. Az adminisztrátor vezetése mellett, lámpákkal felszerelve,
               szuronyos puskájukat előreszegezve, az őrség katonái nyomultak fel. Az adminisztrátor
               diadalmasan lépett elő, mint aki hosszas kémlelés után olyan fogást csinált, amelyért
               feljebbvalóitól vitézi érmet kap.</p>
            <p>- Mi készül itt? - támadt ránk, s két kezével a kiásott földre és a befejezett mű
               körül szétszórt szerszámokra mutatott. - Ne tagadjanak le semmit! Figyelmeztetem,
               hogy töredelmes bevallással büntetésüket enyhíteni fogják.</p>
            <p>A katonák harcra készen álltak fel az adminisztrátor mögött. Az egész jelenet olyan
               furcsa, váratlan volt, hogy nem is jutott eszünkbe komikus oldalára gondolni. Inkább
               sajátságos magátólértetődöttséggel bámultunk az ellenünk felvonuló fegyveres erőre,
               mint ahogy rossz álmainkban a legképtelenebbül fellépő veszélyeket is természetesnek
               találjuk.</p>
            <p>Csodálkozásunk zsibbadtságából először a két konyhaember tért magához. Ők mondták el
               az adminisztrátornak, hogy mi történt.</p>
            <p>Az adminisztrátor természetesen nem akarta hinni:</p>
            <p>- Minek tartanak maguk engem? El akarják hitetni velem, hogy éjnek idején azért ásnak
               itt, bontják meg a várfalat, hogy egy kutyának fekvőhelyet készítsenek? Tökfilkónak
               néznek engem, aki kiképzett titkosrendőr vagyok?... És hol az a kutya, amely miatt
               fel akarták forgatni az egész várat?</p>
            <p>Szótlanul nyitottunk utat a hatalmas úrnak.</p>
            <p>A bástyaudvar végiben Weiner és Bistrán között ott feküdt elterülve a kutya. Weiner
               piszkos zsebkendőjével könnyeit szárította. Az őrült Bistrán némán, a messzeségbe
               nézve, virrasztott az elnyúlt állat fölött. Nem is embernek látszott. Szakállal
               benőtt, félelmetes arcán titokzatos, földi dolgok fölé emelkedő mosoly játszadozott.
               Időtlen, élő fajtákba beoszthatatlan lény volt, mintha e nyolcszáz éves kolostor
               lelke penészből, porból, elfojtott jajokból és szenvedésekből testet öltött volna
               benne, s ő olyan messzi világba nézne, ahol élet és halál, öröm és szenvedés között a
               határvonalak rég elmosódtak.</p>
            <p>- Megint ez az átkozott fekete kutya! - ordított magából kikelve az
               adminisztrátor.</p>
            <p>- Meghalt! Adminisztrátor úr ne bántsa! Meghalt! - jajdult fel Weiner zokogásba fúló
               hangon.</p>
            <p>Mindnyájan a kutya felé mentünk. A természet mintha csak kedvünkért húzta volna fel
               az éjszaka utolsó fátylait: már a hajnal gyöngyszínű fényében feküdt előttünk Loló
               sokat szenvedett, elgyötört teste, holtan.</p>
            <p>Csak most láttuk, mennyire elrútította a betegség. Szőre foltokban hullt ki, s
               előbújt kékesszürke, vörös pettyes bőre. Lesoványodott testéből kiütköztek
               csontjai... És mégis, volt rajta valami megmagyarázhatatlan szépség. Talán tökéletes
               nyugalma. Talán testének anyagtalan könnyűsége... A lábait úgy görbítette, mintha
               most is szaladna. De többé földi rögökbe, ellenséges akadályokba nem ütközött.
               Biztosan a felhőkön át száguldott...</p>
            <p>Az adminisztrátor még egyszer végigjáratta tekintetét rajtunk. Mindegyikünket külön
               szemügyre vett. Talán a feketelistára jegyezte nevünket, amelyet állandóan fejében
               hordott. De lehet, hogy látva sápadt megindultságunkat, megmozgott benne is a szív.
               Mindenesetre abbahagyta a kötekedést. Katonáit visszaparancsolta, s azután a kutyára
               mutatva, csak annyit mondott:</p>
            <p>- El kell hordani innen!</p>
            <p>Majd nehézkes, megfontolt lépésekkel magunkra hagyott.</p>
            <p>Lolót beletettük abba a gödörbe, amelyet fényűző lakásnak szántunk számára. A földet
               visszahánytuk, s a köveket is sűrűn, tartósan építettük vissza hantjai fölé. Most
               már nem kellett arra ügyelnünk, hogy szegény állat fényt és levegőt kapjon. Biztosan
               más úton szerzi azt meg magának.</p>
         </div>
         <div type="chapter">
            <head>TIZENEGYEDIK FEJEZET</head>
            <head>BÖRTÖN A BÖRTÖNBEN</head>
            <milestone n="1" unit="startSubChapter"/>
               <p rend="head">1</p>
               <p>Az adminisztrátor nem akarta csak úgy szárazon lenyelni, hogy hiába lármázta fel
                  éjszaka idején az egész őrséget, s akkor, amikor ki tudja milyen zendülést készült
                  csírájában elfojtani, nem talált mást, mint egy szerencsétlen döglött kutyát. A
                  faluban mindjárt másnap megtudták kudarcát, s mindenki rajta nevetett. Palvadoz
                  úr, Noirmoutier nagyhasú polgármestere, aki még mindig haragudott, hogy az
                  adminisztrátori állás zsíros tisztségéből kitúrták, olyan kacagásba tört ki, hogy
                  majdnem orvosi beavatkozásra volt szükség görcsének elfojtására. Hűséges életpárja
                  bejárta a noirmoutier-i vezető polgárok házait s mindenütt kiszínezve, túlozva
                  adta elő az esetet. Az adminisztrátor szégyenében napokig nem járt ki a várból, s
                  azon törte fejét, hogy miképpen álljon rajtunk bosszút, mintha az egésznek mi
                  lettünk volna okozói.</p>
               <p>Természetesen, foglyokon bosszút állni nem nehéz dolog, különösen olyan hatalmas
                  úrnak, mint amilyen az adminisztrátor úr volt. Elég csak elsikkasztani a leveleket
                  vagy csomagokat, elég eltiltani ezt vagy azt, s az elzárt életnek súlya azonnal
                  százszorosra fokozódik.</p>
               <p>Az adminisztrátor a könnyű bosszúmódozatok között is a legválogatottabbat, a
                  legfájóbbat választotta: este hét órától kezdve elzárta előlünk az udvart, az
                  álmatlanoknak, a gondoktól, ideges kísértésektől gyötrötteknek egyetlen
                  menedékhelyét. Ezentúl az esti leves után mindenkinek fel kellett a szobákba
                  mennie, a bástyaudvarról a nagy udvarra levezető kőlépcső ajtaját becsukatta, s
                  hogy a katonáknak is kijusson a kellemetlenségből, a bástyaudvar körüli falra
                  szuronyos őrt állított, akinek egész éjszaka lesnie kellett, hogy mit csinálnak a
                  foglyok az elzárt várépületben.</p>
               <p>Ennek a szigorú intézkedésnek egyéb következményei is lettek. Ezentúl nem lehetett
                  az előszobából nyíló lépcsőfőn vagy a szűk bástyaudvar falai mentén levegőt
                  szívni, beszélgetni vagy sétálni, ha talán egész napi esőzés után éjszaka kiderült
                  az idő, mert a sentinelle<hi xml:id="ftnref91">[91]</hi> a magasból mindjárt ránk
                  kiáltott, hogy menjünk vissza a szobákba. De nem lehetett lemenni nevezetes
                  mellékhelyiségünkbe sem, amely a nagy udvar egyik kis mellékudvarában volt
                  megásva. Ezen azután az adminisztrátor úgy segített, hogy a bástyaudvaron a szobák
                  elé keskeny hordókat állíttatott fel, amelyek Guillaume “liberalizmusa” idején még
                  fürdőkádakként szerepeltek, s ezek a bástyaudvar kiálló kövein állandóan hintázó,
                  rozsdás pántú hordók szolgáltak arra, hogy kétszáz fogoly nem a legesztétikusabb
                  szükségleteit ott végezze.</p>
               <p>Mindössze négy ilyen hordó volt. Rövid használat után máris irtózatos bűzt
                  árasztottak, s olyan piszkosak voltak, hogy ha valaki valóságos egyensúlyozó
                  művészettel fel is tudott kapaszkodni rájuk, nem szállhatott le úgy, hogy emlékül
                  a maga piszkával együtt másokét is el ne vigye.</p>
               <p>Szobáink elé, amelyek levegője úgyis dohos, fülledt és kibírhatatlan volt, a bűzös
                  förtelemnek, a ragálynak és az undorító szennynek ezt a négy állandó
                  gyűjtőedényét állíttatta fel a megdühösödött adminisztrátor, úgyhogy aki a zsúfolt
                  lakóhelyiségek áporodott levegőjétől szédülten támolygott ki a bástyaudvarra, az
                  éjszakai friss levegőt csak ezen a dögletességen keresztül szívhatta.</p>
               <p>Az új rend büszke önteltséggel öntötte el a fogolytábor diktátorát. Most
                  esküdjenek össze ezek a boche-ok! Most jöjjenek elő a döglött kutya nevetséges
                  ürügyével! Amikor lyukat akartak fúrni a falba, hogy azon át leereszkedjenek az
                  árokba!... Az adminisztrátor már újra kijárt a faluba. Felháborodással beszélt
                  azokról a gyáva civilekről, akik az ő felelősségteljes munkájából gúnyt űznek. Mi
                  lenne Noirmoutier békés lakosságával, ha ő ezeket a folyton lázongó vadállatokat
                  nem tartaná féken? Most is biztos értesülése van, hogy az egyik fogoly
                  összejátszik egy katonával, a katona éjszaka leereszti őt kötélen, s a fogoly
                  valamely hazafias kötelességéről megfeledkező, elvetemedett lányhoz megy
                  szeretkezni. De csak rá kell bízni, elcsípi ő majd a boche-ot is meg azt a romlott
                  nőszemélyt is!</p>
               <p>A kantinosné bizalmas közléseiből értesültünk az adminisztrátornak ezekről a
                  kifakadásairól, amelyeket valamelyik kiskocsmában néhány ingyenbort szerető,
                  elaggott noirmoutier-i polgár társaságában hangoztatott. El lehettünk tehát
                  készülve rá, hogy a szigorított rendet nemcsak parancsban adja ki, hanem
                  végrehajtását ellenőrizni is fogja.</p>
               <p>Egy éjszaka azután az első ellenőrzés meg is történt.</p>
               <p>Hűvös, de derült idő volt. Kétheti esőzés után végre nem hallottuk a vízcseppek
                  állandó, egyhangú permetezését. Ez az éjszakai csendet még jobban fokozta. Az
                  előszobaajtó kitárt szárnyain át bámultunk az éjszakába, amely oly megnyugtatón
                  üres és tágas volt, hogy többé az esőfüggöny nem töltötte be. A megszakadozott
                  felhők közül erőtlen fényű, sápadt hold bújt elő. Szemben, a belső fal
                  vaskorláttal védett párkányán az árnyékba borult őr járt fel és alá, s úgy
                  látszott, hogy nem sokat törődik azzal, ha valamelyikünk a szennyhordókon túl a
                  bástyaudvaron néhány percet időzik. Rubin, aki valamelyik genfi óragyárnak
                  franciaországi képviselője volt a háború előtt, már legalább tíz perce kint sétált
                  a kis udvaron, anélkül, hogy az őr bekergette volna. Ez a sűrű fekete hajú,
                  olajbarna arcú fiatalember sokat szenvedett a gyomrával, s a szobák éjjeli
                  levegőjétől állandóan rosszul lett. Csak úgy bírta kihúzni az éjszakát, hogyha a
                  felét esőben, szélben is kint tölthette a szabad levegőn. Azt mondták róla, hogy
                  pénzt vagy dohányt ad az őrt álló katonáknak, s ezek tűrik, hogy a szigorú
                  rendelet ellenére is kint tartózkodhassak a bástyaudvaron.</p>
               <p>Az előszobában a füstös lámpa alatt az elmaradhatatlan idősebb Weiner olvasott. Ma
                  nyugtalan éjszakája lehetett Soltésznak és Neufeldnek is, mert ők is olvasásba
                  merülten álltak a lámpa alatt. Maravics pipázott, és a harcos kedvű Popperrel
                  beszélgetett. Schnitta, a jó megjelenésű, magas magyar pincér házi készítésű
                  sakktábla fölé görnyedt, és Birkhannal órákig elnyúló csatát vívott. Birkhannak is
                  mélyen le kellett hajolni, ha az alacsony asztalfélére helyezett táblát el akarta
                  érni. Mindkettőjüknek megfordítva volt fejébe húzva a biciklisapka. A szőke,
                  ijesztően sovány Birkhan, amíg a sakkfigurát hosszú, csontos ujjával ravaszul
                  kieszelt védekező helyzetbe tolta, fogsága alatt isten tudja már hányadszor, a
                  citerás osztrák pincértársától eltanult dalfoszlányt énekelte: Ma Unscbuld tu i
                  net verkaufen!...<hi xml:id="ftnref92">[92]</hi> A gazdag legény csábításait
                  visszautasító árva lánynak ez az érzelmes tiltakozása furcsán hatott a szőke,
                  csontos pincér ajkán, aki a dallal bizonyára csak azt akarta kifejezni, hogy mint
                  sakk-ellenfél nem egykönnyen adja meg magát. De lehet, hogy másfelé is célzott,
                  mert dr. Herz szintén kint tartózkodott az éjjelezők között, és sugárzó, boldog
                  arccal adott francia leckét a cseh fiúnak.</p>
               <p>Ilyen békés hangulatban szórakoztunk, amikor egyszerre a bástyafal felől, a
                  magasból bömbölő hang riasztotta fel az éjszaka csendjét:</p>
               <p>- Tirez sur lui!</p>
               <p>Lőjön rá! Halált parancsoló hang az elnyugodott éjszakában.</p>
               <p>Mindnyájan összerázkódtunk, s önkéntelenül is az ajtó felé siettünk. Valaki
                  óvatosságból eloltotta az előszoba kis lámpáját, lehet azért, mert azt gondolta,
                  mi követtünk el a fennmaradással szentségtörést s a szigorú parancs ellenünk
                  irányult.</p>
               <p>A vészes vezényszó megismétlődött:</p>
               <p>- Tirez sur lui!</p>
               <p>Az elsötétült előszobából tisztábban kivettük a holdvilágos bástyaudvar képét. A
                  belső fal párkányán, a vaskorlátnak támaszkodva az adminisztrátor állt.
                  Elődomborodó hasának, lefelé szélesülő arcának, egymásba folyó kövér combjainak
                  körvonalát tisztán kivettük. Mikor másodízben üvöltötte el parancsát, egész
                  testében megingott, úgyhogy két kezével a korlátba kellett kapaszkodnia. Mellette
                  állt egy másik árnyék. Szuronya hegyén zöldes csillogással gyúlt ki a holdfény. A
                  szurony akkor is a váll felett maradt, amikor a parancs másodszor elhangzott... Az
                  őr nem engedelmeskedett felettesének.</p>
               <p>Ebben a pillanatban a bástyaudvar árnyékából előlépett Rubin, s felkiáltott az
                  adminisztrátornak:</p>
               <p>- A vadak között vagyunk, adminisztrátor úr? Azért, mert rosszul érzem magamat, s
                  kijövök ide sétálni, mégsem lehet egyszerűen lelövetni.</p>
               <p>Csak most értettük meg a helyzetet. Az adminisztrátor ellenőrizni jött az őrt.
                  Képes volt a nagy udvaron felkapaszkodni a várfalra s a nyaktörő úton körbemászni
                  egészen a bástyakiszögellésig, amely a várépülettel szemben volt, hogy meglepje
                  az őrt és esetleg bennünket. Szándékosan választotta az első éjszakát, amikor nem
                  esik, mert gondolta, hogy ilyenkor inkább kint leszünk a bástyaudvaron.</p>
               <p>Az őrmester hangját és Rubin válaszát természetesen mindenki hallotta a
                  várépületben. Az előszoba egyszerre megtelt a szobákból kiömlő internáltakkal. A
                  6-os szoba ablaka, amely a bástyaudvar fölött volt, csörömpölve nyílt meg.</p>
               <p>Feszült csendben vártunk, mi fog történni. Rubin mozdulatlanul állt az udvaron. Az
                  őrt álló katona még mindig nem nyúlt fegyveréhez. Az adminisztrátor érezte, hogy
                  most már tekintélye megóvása miatt is folytatnia kell a dolgot. Bizonyára
                  észrevette a sötét előszobában kavargó árnyékalakokat is. Ez a sötét embertömeg
                  vele szemben nyugtalansággal töltötte el. Ki tudja, még mi jöhet onnan, ha egy
                  pillanatra is meghátrál? Erélyes akart tehát továbbra is maradni.</p>
               <p>- Ha tisztességes szándékai vannak, mért bujkál késő éjszaka a sötétben? Mi? Erre
                  feleljen! - üvöltötte olyan erővel, hogy belefulladt szavaiba.</p>
               <p>- Mondtam már, hogy rosszul lettem, és szükségem volt friss levegőre. A
                  rosszullétet nem lehet időhöz kötni!</p>
               <p>- Á, maga még tréfálni is merészel? Lássuk csak, hogy hívják, bújjon elő az
                  árnyékból! Látni akarom! - s amíg ezeket mondta, ki akart hajolni a korláton, hogy
                  Rubint szemügyre vegye. De hirtelen mozdulatában megtántorodott annyira, hogy az
                  őrnek kellett két kézzel megragadni, mert különben a vaskorláton át lezuhant
                  volna a bástyaudvar kövezetére.</p>
               <p>Most döbbenetes dolog történt. Amíg az adminisztrátor fent a bástyaudvaron
                  egyensúlyát kereste, egy hang a sötét előszobában félelmetes erővel szólalt
                  meg:</p>
               <p>- Részeg disznó! Nem szégyelli magát, annyit ivott, hogy a lábán sem tud
                  állni!</p>
               <p>Kísérteties csend következett erre. Mi fog most történni? Az adminisztrátor
                  fellármáztatja az egész őrséget? Katonájával belelövet az előszoba
                  árnyékalakjaiba? Vagy Rubinra irányíttatja a fegyvert, aki most egészen előre jött
                  a várépület holdfényben fürdő falához, és szembefordult vele?</p>
               <p>Egyik eset sem következett be. Pár pillanatnyi feszült csend után, az
                  adminisztrátor kihúzta magát, és a mellére ütött:</p>
               <p>- Én vagyok részeg? Én? Én ittam sok bort? Ebből egy szó sem igaz. Hogy mondhatnak
                  ilyesmit? Ch. adminisztrátor tudja kötelességét. Nyugodtak lehetnek, ő sohasem
                  részeg!...</p>
               <p>Általános nevetés támadt erre az előszobában. Most már mindnyájan tudtuk, hogy az
                  adminisztrátor valóban részeg.</p>
               <p>Lehetett valami kísérteties a láthatatlan tömegnek ebben a harsogó kacagásában,
                  mert az adminisztrátor egyszerre izgatott lett, sapkáját fejéről levette, és
                  verejtékes homlokát zsebkendőjével törölte meg.</p>
               <p>Az előbbi hang megismételte:</p>
               <p>- Részeg vagy! Részeg disznó vagy!</p>
               <p>Ugyanakkor, valószínűleg mert az első bátran kimondott szó zsilipet nyitott a rég
                  elfojtott keserűségeknek: más szidalmazó és vádló hangok is harsogtak fel a sötét
                  szobában s lassanként egészen különös, hátborzongató kórussá folytak össze, mintha
                  megölt embereknek lelkei támadtak volna fel és hóhérukat vádolnák.</p>
               <p>- Salaud! Embusqué! Cochon! Tas de merde! Saligaud! Tu veux nous tuer, sale
                  ivrogne? Lâche chien!<hi xml:id="ftnref93">[93]</hi>
               </p>
               <p>A szidalmazás, a számonkérés izgalma mindenkit elfogott. Szavakkal, szitkokkal
                  való lincselés volt ez. Az elkeseredés őrületében úgy érezték ezek a meggyötört
                  foglyok, hogy hóhéruk teste kezükben van. Mindenki rúgni, harapni, fojtogatni
                  akart. A féktelen, durva mondatokban számon kérték minden eddigi kegyetlenségét.
                  Egyik a cellát emlegette, ahová becsukatta, a másik az eltüntetett leveleket,
                  csomagjait követelte, a harmadik a bűzös hordóba kívánta. Egyik panasz a másikba
                  kapcsolódott, egyik szitokból másik nőtt ki. A végén francia, német és magyar
                  szavak borzalmas üvöltésben nőttek és kavarodtak össze, mintha nem is emberek,
                  hanem valamely rémületes, minden méretet felülmúló fantom torkából szakadtak volna
                  ki.</p>
               <p>És ehhez az általános, vad ordításhoz egyszerre csak vékony gyermeksíráshoz
                  hasonló hang kezdett társulni, amely fáradhatatlanul csak egy szót ismételt:
                  falarisz! falarisz! falarisz! A könnyen elrekedő, nyöszörgő hangot eleinte a
                  többiek teljesen elnyomták. De később, talán mert annyi elfúló szenvedély volt
                  benne, vagy mert mindenki előtt ismeretlen volt a szó, amelyben ez a tehetetlen,
                  őrjöngő düh megnyilatkozott, a többi szitkok lassanként lemaradtak mellőle, s a
                  sötét szobából meg nem szűnő ismétléssel most már csak egy rikoltás hallatszott:
                  falarisz! falarisz! falarisz!</p>
               <p>Az idősebb Weiner hangja volt ez. Ezt a jámbor félsüket embert önkívületbe sodorta
                  az izgalmas jelenet, s öklét rázva, rekedten, lihegve furakodott előre a
                  tömegben, hogy szembeszálljon a gyűlölt ellenséggel, aki Lolónak, az ő szegény,
                  szeretett kutyájának vesztét okozta. Szerencsére, társai nem engedték, hogy
                  kirohanjon a szobából. Erre hangja még félelmetesebb lett, most már úgy
                  üvöltött-hörgött, mintha fuldokolna.</p>
               <p>Az adminisztrátor, aki könnyedén rázta le magáról a többi gyalázó szót, Weiner
                  hangjától megdöbbent. A dühnek, az elszánásnak természetfölötti erejét érezte
                  benne, azonkívül nyugtalanította az ismeretlen, rejtelmes szó. Ahogy Weiner hangja
                  mind közelebbről s mind borzalmasabb megfeszüléssel sújtott feléje, fokozatosan
                  hátrált, visszahúzódott, mintha tüzes vassal közelednének feléje. Végre is nem
                  bírta ki már tovább. Egészen megjuhászodva, szinte könyörgéssel szólt ki a
                  korláton át:</p>
               <p>- Hagyja már abba, kérem! Mit akar tőlem? Elismerem, félreértés volt részemről.
                  Hagyja abba!</p>
               <p>És amikor minden elhallgatott, az adminisztrátor kijózanult, de tőle sohasem
                  tapasztalt szelídséggel hozzáfűzte még:</p>
               <p>- Felejtsük el az egészet! Én csak kötelességemet teljesítettem.</p>
               <p>- Piszkos kötelesség! - hallatszott újra az első mély hang, amely az egész
                  szitokhullámzást megindította.</p>
               <p>- Lehet, hogy piszkos kötelesség - ismerte be szinte alázatosan az adminisztrátor
                  -, de kötelesség!</p>
               <p>Az éjszakai drámai jelenet lezárult. Az adminisztrátor nyaktörő útján
                  visszaindult, az őr tovább folytatta sétáját. Az előszoba lassan kiürült. Valaki
                  újra meggyújtotta a petróleumlámpát...</p>
               <p>A homályos fényben megpillantottam az idősebb Weinert, aki a falhoz támaszkodva
                  állt. Nagy, zöldeskék szeme kitágultan csillogott, őszülő haja vékony, csontos
                  homlokába csapzódott, s halvány ajkai még mindig remegtek, mintha a lényéből
                  kitörő harag már csak ott táborozott volna. Furcsa meghatódottsággal néztem ezt a
                  rongyos ruhájú, lesoványodott embert, akinek vékony lábai óriási facipőkben tűntek
                  el. Kellett ennek a rajongó, álmokban élő nyomorék embernek Genfből
                  Franciaországba jönnie, hogy az állítólagos francia forradalmat megnézze?...
                  Nemrégiben hírt kapott Genfből, hogy lakbére fejében minden ingóságát, bútorait és
                  műszereit elárverezték. Nem volt már otthona sem! Madame Martin, a kanárimadár, a
                  kis kutyák, mindaz, amivel a haldokló Lolót áltatta, csak tudatos, jámbor hazugság
                  volt!...</p>
               <p>- Weiner úr - kérdeztem tőle, amikor fejbólintással üdvözölt -, milyen rejtélyes
                  szót vágott maga az imént az adminisztrátor fejéhez?</p>
               <p>Weiner kezéből tölcsért formált füléhez, s már sovány, a hidegtől kékpirosra
                  színesült arca a régi mosolyban fürdött, amikor fejét hozzám hajtotta, hogy
                  megismételjem a kérdést. Klasszikus szaktanárságom miatt szégyenkezve tudtam meg,
                  hogy Phalaris régi szicíliai zsarnok volt, aki áldozatait ércbikában égette el, s
                  jajveszékeléseik kellemesebbek voltak fülének, mint a legelragadóbb harmóniák.</p>
               <p>Megköszöntem a felvilágosítást, s elbúcsúztam Weinertől, aki könyvekkel telerakott
                  zsebéből régi, bőrkötéses művet húzott elő, és ott a fal mellett állva, megint
                  belemerült a tudományok tiszta világába, ahonnan előbb a fájdalmas élet durva zaja
                  riasztotta fel.</p>
            <milestone n="2" unit="startSubChapter"/>
               <p rend="head"> 2</p>
               <p>Másnap ismét beborult, s elkezdett esni a reménytelen, makacs novemberi eső. Még
                  egypár napig mulattunk az éjszakai jeleneten, s különösen sokat emlegettük a
                  szobákban, a refektóriumban vagy a kantinban, ha összejöttünk. Weiner megbélyegző
                  “falarisz”-át. De azután elfelejtettük ezt is. Mindent eltemetett a köd, a felhő,
                  a folyton zuhogó eső.</p>
               <p>A várépületbe ilyenkor kezdett beköltözni az a valótlan, álomszerű élet, amelybe a
                  változatlan és gyűlöletes mindennapi élettől menekültünk el. Azokat, akik velünk
                  együtt voltak, kezdtük észre sem venni. Egész környezetünk háttérbe lépett, s az
                  életösztön sajátságos játékával beleéltük magunkat teljesen abba a mániába,
                  kifestett képzeletvilágba, erőszakosan hajszolt munkába vagy szórakozásba,
                  amelynek egész napunkat áldoztuk.</p>
               <p>Délután öt óra felé a szobákban megszűnt a munka. A sötétség előbb gyűlt meg a
                  vastag falak között, mint kint a szabad ég alatt. Lámpára kevés embernek tellett.
                  Mielőtt lementek volna sétálni az udvarra a szoba lakói, előbb végigdűltek a
                  szalmazsákon, és pihentek. Élvezték a csend ritka pillanatait. Varrógép, kalapács,
                  fúró, gyalu, véső, gyakorlatozó hangszer, veszekedés zaja elült. Egy-egy
                  álmodozó kéz pengetett halkan a gitáron. A szobában különös neszek támadtak. A
                  nyomorúságos élet valóságával szemben való nappali, konok küzdelem most engedett
                  feszültségéből. A képzelet világa ilyenkor akadály nélkül vette át uralmát. A múlt
                  emlékei járkáltak köztünk, a messzire tűnt otthon bűvös szépséggel csillogott fel.
                  Minthogy tiszta képzeletté lettünk, könnyen társultak hozzánk a több száz éves
                  várépület régi lakói, az olvasott művek alakjai, mert hiszen ők is csupán a
                  képzelet húsából és véréből éltek. Minden előbb lett, amit képzeltünk, mint mi
                  magunk. Olykor elfojtott sírás hallatszott, de az sem fájt, az sem vádolt. Nem mi
                  sírtunk, csak magunkat sirattuk. A csend nőttön nőtt, amint belefelejtkeztünk a
                  szellemvilággal való ölelkezésbe. Ha valaki feltévedt az udvaron zajongó sétálók
                  közül, s megnyitotta az ajtót, azt hitte, hogy senki sincs a szobában, pedig ha
                  különös léleksugarakkal bevilágít, színes, tündöklő alakok kavargását, csodálatos
                  élmények változatosságát látta volna. Nagy, ragyogó színpadot, amelyre az élet,
                  minden élet felszorult, míg lent hazug lármával csak üres árnyalakok rótták
                  mindennapi rabsétájukat.</p>
               <p>Az esős hónapokban legfőbb gondunk volt, hogy elviselhetetlen elhelyezkedésünkön
                  valamit javítsunk. A szobákban a zsúfoltság, a kiirthatatlan szemét és piszok
                  miatt alig lehetett valami eredményt elérni. Ezért rávetettük magunkat a
                  “toronyszobák”-ra. Nem voltak ezek szobák, inkább kútüregek. A magasba nyúló,
                  körbefutó falakról patakzott a penészes lé. A lőrésszerű kis ablakokon át
                  világosság alig szüremlett. Olyan elhanyagolt állapotban találtuk őket, hogy
                  őreink először meg sem engedték a bennük lakást. A fekvőhelyek zsúfoltsága, a
                  viszonylagos magány keresése azonban lassanként ezekből a penészes lyukakból is
                  alvó és tartózkodási helyet teremtett.</p>
               <p>Először Dudás, az aviatikus vette birtokába a 6-osból nyíló egyik toronyszobát.
                  Kemény tölgyfaajtó választotta el ezt a helyiséget a közös szobától úgy, hogy ha
                  az ajtót bezárta az ember, élvezhette a magány gyönyörűségeit. Éppen annyi hely
                  volt benne, hogy a faluban vásárolt széles parasztágy beférhetett. Dudás
                  utazóládáját, amelyről a perigueux-i katonák tréfásan jegyezték meg, hogy
                  koporsóját hozza benne, már bonyolult kötélszerkezettel felhúzta a falra úgy, hogy
                  az felette lebegett, valóban, mint Mohamed koporsója. Kis petróleumkályhát
                  szerzett be, amely büdös volt, s a fal nedvességét nem bírta felszívni, de nyílása
                  elé vörös hólyagpapír volt feszítve, s azon keresztül barátságos meleg vörös fény
                  szüremlett át a szobába. Mosdótálat is vett a kantin útján, kis polcokon
                  toaletteszközeit sorba rakta, a középen félliteres kölnivízzel, más polcokra
                  teafőzőt, konzervdobozokat állított. Gyönyörűség volt ezt a berendezést nézni. A
                  kultúra első térhódításának lehetett tekinteni a noirmoutier-i várépületben.</p>
               <p>Dudás az ágyon ülve fogadta az embert. Egyik, zöld bokavédővel körülcsavart lábát
                  felhúzta az ágyszélre, cigarettával kínált, barna, barátságos szemével kedvesen
                  nézett vendégére. Mindig kifogástalanul öltözködött, pár csöpp kölnit magára
                  hintett, rövidre nyírt, göndör haját gondosan elválasztva hordta. Szerette a szép
                  dolgokat, a szép mozdulatokat, a szép, halk szavakat. Amennyire tudta,
                  megteremtette maga körül Noirmoutier-ban is az úriság légkörét. Azt hiszem, több
                  ezer frankkal a zsebében jött a fogságba. Azonkívül nagyon sok holmija volt. Apja
                  Zenta város élén állott hosszú ideig, anyja jómódú szerb családból származott.
                  Otthon gazdagon ellátták mindennel, amikor Párizsba jött, hogy Blériot-nál a
                  repülést megtanulja.</p>
               <p>A lényéből kisugárzó úri, gondtalan harmóniát azonban néha valami zavarta. Hosszas
                  együttélésünk alatt apró jeleket figyeltem meg rajta, amelyek belső kötöttséget
                  árultak el. Talán diákkori tragikus élménye nyomta, amikor gyerekes összezördülés
                  után egyik társára rálőtt? Vagy szerelmi ügye kísért Zentától Párizsig s azután a
                  fogságba? Arra is gondoltam, hogy talán szülei közben szegények lettek, vagy
                  összetűzött velük. Levelet nagyon ritkán kapott s akkor sem hazulról.
                  Titokzatosság, rejtett gond lebegett körülötte. Szokása volt, ha különösen
                  sakkozás közben valamin elgondolkozott, hogy kis angol bajuszát csűrte-csavarta,
                  tépdeste. De a sakk vagy a kártya feladatát már rég megoldotta, amikor még mindig
                  bajuszát gyűrte, mintha kis gondpallóján, magáról megfeledkezve, belépett volna a
                  nagy tépelődések hullámai közé. Ilyenkor azután, midőn magára ébredt, szemét
                  összehúzta, talán hogy a nagy méretekről áterőszakolja fogolyélete kicsinyes
                  kulisszái közé.</p>
               <p>De ritkán s alig észrevehetően esett ki egyensúlyából. Mindig tudott foglalkozni
                  valamivel, mindig volt miről társalognia. Bácskai emlékeit magával hozta, és
                  színesen elevenítette fel. Blériot-ról és repülőtanoncságáról is érdekesen
                  beszélt. Azonkívül nem fogyott ki a párizsi mozgósítási élményekből, a szőke pesti
                  ügyvéddel és Fenyvesi mérnökkel megélt kalandjaiból. És végül jöttek a tervek. A
                  fogságban is Fenyvesivel együtt repülőgép-modelleket rajzolgatott. Ha majd
                  egyszer újra szabad lesz! Ha repülhet! Neki is megvolt, mint mindnyájunknak,
                  dédelgetett terve, hogy kiszabadulása után miként megy vissza Pestre. Órákig
                  latolgattuk, hogy mi lesz jobb, ha már Svájcban vagy csak Bécsben ül repülőgépre!
                  Alkonyatkor akart érkezni, amikor a királyi vár ablakai vörös fényben égnek, az
                  égbolton bágyadt rózsaszín, sárga, zöld és kék színek keverednek, a Duna vize
                  pedig olyan, mint olvadt arany, és a vén budai vártemplomból, mint üdvözlésre
                  siető fehér galambok, az esti imára hívó harangok kondulásai szállnak felé...</p>
               <p>Dudástól az ínséges fogsági környezet ellenére is mindig úgy jöttünk el, mintha
                  vendégségből távoznánk. Külön szobája természetesen csakhamar divatot teremtett a
                  kolostorban. A 6-osnak másik, valamint nagyobb toronyszobáját három osztrák pincér
                  foglalta el. Ők bizony nem nagyon tüntették el az idő pusztításának nyomait. A
                  penészfoltok, falleomlások megmaradtak, de valahogy a helyiség, csak azért, mert
                  laktak benne, lassanként barátságosabb és elviselhetőbb lett. Ide húzódott be
                  Fritz citerájával, Birkhannal együtt és a szűk helyet később megosztotta velük a
                  vékony hangú, mindig pattanásos arcú Heibl, az egyetlen az osztrák pincérek közül,
                  aki világiasságát és tanult szertartásos komolyságát a fogságban lassanként
                  levetkőzte, s egyszerű falusi legénnyé vedlett vissza.</p>
               <p>A 4-es toronyszobáját a konyha emberei foglalták le. A fekete körszakállas Leitner
                  itt készítette felvágottjait, s azt a módot is kitalálta, hogy a húst és kolbászt
                  füstölni lehessen. Reichsfeld, a kövér bécsi bankárfiú, aki állandóan kapott pénzt
                  hazulról, s így gömbölyű testméreteit meg tudta őrizni, az éléstárrá alakított
                  toronyszoba kedvéért leköltözött a 4-esbe, s most már megnyugodott, ha szalonna,
                  sonka és füstölt húsok nagy tömegét látta mindennap, vagy legalábbis szagukat
                  érezhette, mert tudta, hogy ameddig pénze lesz, éhen nem halhat.</p>
               <p>Nehéz volt az 5-ös toronyszobáját lakhatóvá tenni. Itt újra kellett vakolni,
                  meszelni, új ablakkereteket betenni s a padlót kijavítani. Maravics azonban, aki
                  erre a helyiségre szemet vetett, győzte pénzzel. Mindenese, Edouard és a három
                  Stocker testvér egyheti munkával rendbehozták a szobát. Maravics Németh Andort és
                  engem hívott meg lakótársnak. Nagyon figyelmes és nagylelkű házigazda volt. Külön
                  kis asztalt készíttetett számunkra, a három szalmazsákból nappal díványt
                  alakítottak, ez elé állíttatta az asztalokat; tintát, tollat, papírt készíttetett
                  rájuk, s nekünk Németh Andorral dolgozni kellett. Németh Claudel-darabokat
                  fordított, én meg regény írásába fogtam. Fiatal házigazdánk azalatt folyton
                  pipázott, s különböző geneológiai műveket tanulmányozott.</p>
               <p>A munka folyt sokszor reggeltől reggelig. Maravics ugyanis nem tudott aludni. Este
                  a lőréseket Edouard betömte, kartonlapokkal elfedte, úgyhogy világosság nem
                  szüremlett ki. Előkészítettük a szalmazsákot, hogyha az őrség éjjel feljönne,
                  eloltsuk a lámpát, s mindjárt fekhelyünkre bújjunk. Azután nagy, jól világító
                  lámpa fénye mellett megindult a két tiltott foglalkozás: az éjjeli olvasás és a
                  dohányzás. Egy óra múlva már vágni lehetett a füstöt. A dohányfüsthöz társult a
                  szoba penészes szaga, amelyet a réseknek gondos elzárásával teljesen a falak közé
                  szorítottunk. Közben, ha erősebb kiáltás hallatszott az udvarról, vagy az ajtón
                  Edouard figyelmeztető jelt adott, sietve eloltottuk a lámpát, s bebújtunk a takaró
                  alá. Izgalmas várakozásban telt el tíz-húsz perc. Maravics kiadta a rendeletet,
                  hogy horkoljunk. Ez ugyan sokat nem használt volna, mert a kitóduló füst úgyis
                  elárul bennünket, ha az őrség benyit, de azért csak horkoltunk. A katonák léptei
                  elhangzottak, vagy vaklárma volt az egész, s akkor újra meggyújtottuk a lámpát,
                  újra füstöltünk és olvastunk. Így ment ez hajnalig.</p>
               <p>Ezt a munkatempót, melyet néha vég nélküli beszélgetések vagy vitatkozások
                  helyettesítettek, nem bírtam sokáig. Az adminisztrátor, aki észrevette, hogy a
                  toronyszobákkal lehet kegyet gyakorolni, a 3-asnak, éppen Maravics alatt levő
                  toronyszobáját Fenyvesinek utalta ki, akit kárpótolni akart vele, amiért a
                  szobafőnökök főnökségének ügykörét elvette tőle. Fenyvesi azután szólt, hogy nem
                  volna-e kedvem vele lakni? Örömmel fogadtam el ajánlatát, mert bármennyire kedves
                  fiú volt Maravics, de éjjelezéseit nem bírtam ki. Helyemre azután Lakatos
                  került.</p>
               <p>Új lakásomon végre megint találkoztam régi, békebeli barátaimmal: a nyugalommal és
                  csenddel. Első napokban valósággal személyeknek éreztem őket, annyira szokatlanok
                  voltak, s annyira észre kellett vennem jelenlétüket. Igaz, hogy barátkozásunk itt
                  sem lehetett teljes. A 3-asból mégiscsak behallatszott, ha a tiroli cigány
                  táncolt, Poss hegedült, vagy Herz doktor összeveszett a cseh fiúval. A felettem
                  levő Maravics-szobából is lehulltak a vitatkozó szavak, éppen úgy, mint a piszok
                  vagy kiöntött folyadékok. De mi volt ez a kopácsolásnak, a fűrészelésnek,
                  veszekedésnek, éneknek és muzsikaszónak fülsiketítő hangversenyéhez képest,
                  amelyben a 6-osban volt részem?</p>
               <p>Itt néha azt hittem, figyel valaki, annyira jelenvaló volt a csend. Fenyvesi alig
                  tartózkodott a szobában. Nála a futásban nyilvánult meg idegeinek nyugtalansága.
                  Most, hogy hivatalos dolga nem akadt, futott egyébért. Azonkívül szeretett
                  hosszasan beszélgetni. Futás közben, ha valakivel találkozott, órákig
                  belefelejtkezett a vitatkozásba. Megesett vele, hogy reggel elindult a 3-asból,
                  mire az udvarra ért, dél lett. Szembe jött vele valaki az előszobában vagy a
                  kőlépcsőn s azzal úgy állva, futtában órákig elbeszélt. Sohasem személyi
                  dolgairól. Ezekben zárkózott volt. Rendszerint elméleti kérdéseket vitatott, vagy
                  azt mondta el, amit ilyen elméleti dolgokkal kapcsolatosan látott vagy tapasztalt.
                  Szeretett sakkozni is. Akkor sem ült le. Állva játszott végtelenbe nyúló partikat.
                  Este, ha lefeküdtünk, megesett, hogy vetkőződés közben valami eszébe jutott, s
                  akkor elkezdett töprengeni. Ilyenkor lehet, hogy nemcsak elméleti dolgokra
                  gondolt. Takarójának egy pontjára nézett mereven. Nagy, kopasz feje kissé
                  előrehajolt, tömött, fekete angol bajusza alatt húsos ajkai megnyíltak. Nézett és
                  gondolkozott. Én már elaludtam, azután órák múlva valamire felébredtem, ő még
                  mindig mozdulatlanul állt, nézett és gondolkozott...</p>
               <p>Szobámat lassanként feldíszítettem. Olcsó kelméből Vantur Jakab valóságos
                  baldachint varrt össze, amelyet felhúztunk a Maravicsék padlóján keresztül fúrt
                  lyukon át a mennyezetig. A szeméthullást ezzel elhárítottuk fejünk felől. A szoba
                  falára erősített kis polcokon elhelyeztem műkincseimet. Zádorynak agyagból gyúrt
                  kis szobrait (csupa szerelmes pár volt), egy fából faragott Madonna-szobrot.
                  Középen állt Varga fadoboza, ami igazán szép asztalosmunka-számba ment. Ezek
                  mögött a falra otthoni fényképeket szegeztem fel. Ferenczi Sárinak ápolónős
                  képéről Willersdorfer gyönyörű szénrajzot készített. Ez a kedves, átszellemült,
                  maga elé merengő arc volt a szobának védőszelleme. A körbefutó fal különböző
                  helyein még Ruckinek, Zádorynak, Willersdorfernek, a szakállas Retureckinek olyan
                  rajzait és képeit helyeztem el, amelyeket hatósági vagy közerkölcsi szempontból
                  mutatni lehetett. Volt nekem is Von Bergentől térdeplő orosz nőm. Azonkívül a nagy
                  művészettel és gonddal kifaragott csellója, amely szintén a szoba falán lógott.
                  Könyveimet faládákból készített szekrénybe zártam.</p>
               <p>Minden megvolt ebben a kis szobában. Még csak kályha hiányzott. Ennek felállítását
                  az adminisztrátor nem engedte meg. Féltette az ütött-kopott, elaggott épületfalat,
                  amelyen egyébként csak olyan kis lyukat kellett volna vágni, hogy a vaskályhának
                  csöve kiférhessen rajta.</p>
               <p>November végén azután, amikor a nedves hidegtől sokat szenvedtünk, ez is
                  megoldódott.</p>
               <p>Egy délután döngő lépések hallatszottak. A 3-asban, valaki felrántotta ajtómat, és
                  az adminisztrátor kíséretében sportruhás, nagy, kifent bajuszú, kissé marcona
                  megjelenésű úr lépett be.</p>
               <p>- Íme, főfelügyelő úr - harsogta az adminisztrátor.</p>
               <p>Mint később kiderült, ez az “íme” és az adminisztrátor büszke kézmozdulata,
                  amellyel a szobámba mutatott, arra vonatkozott, hogy a főfelügyelő úr elégedetlen
                  volt elhelyezésünkkel. Mikor az adminisztrátor a refectoire-t, a szobákat, a
                  konyhát megmutatta, azt mondta: “Ez nemhogy embereknek, de még disznóknak sem
                  való!” Az adminisztrátor erre, hogy valami szépet mutasson, elhozta
                  toronyszobámba.</p>
               <p>A francia börtönök főfelügyelője ezzel sem lehetett valami nagyon megelégedve.
                  Körülszaglászott, az ablakokra, szalmazsákokra nézett, aztán felém fordult, aki
                  a nyitott könyvre téve kezemet, vigyázzban álltam előtte.</p>
               <p>- Itt tartózkodik ebben a penészszagú, büdös lyukban? Mért nem megy sétálni az
                  udvarra? (Akkor éppen nem esett.)</p>
               <p>A börtön-főfelügyelő hangjában volt némi részvét, s tekintete enyhe jóindulattal
                  tapadt rám. Mondtam, hogy sétálni most nem megyek, mert egy regényen dolgozom. Ez
                  meglepte. Kéziratom fölé hajolt, majd érdeklődve vizsgálgatta a polcokra helyezett
                  kis szobrokat, a falra szegezett képeket.</p>
               <p>Ezalatt én is különös kíváncsisággal figyeltem őt. A külső világból jött, s egy
                  rám nézve ismeretlen, új élet nyomait hordta magán. Mintha Mars-lakó lett volna,
                  vagy az elsüllyedt Atlantisból merült volna fel. Hajáról, bajuszáról kenőcs
                  illata szállt fel. Már egészen elfelejtettem, hogy ilyesmi is hozzátartozik a
                  férfiöltözködés csínyjához. Puha, világosszürke sportruhát hordott, amelynek
                  szabása ismeretlen volt előttem, s feltűnt, hogy ezen a ruhán semmi gyűrődés,
                  piszok vagy folt sincsen. Élvezet volt ránézni. Megbámultam szarvasbőr kesztyűjét,
                  kis sétapálcáját bolyhos, vasszürke térdharisnyáját és ragyogóan tiszta cipőjét.
                  Mennyire más, mint mi. Az ember egyoldalú képzelete mindig a maga mintájára festi
                  ki a világot. Azt hittem, hogy most háborús világban, megállt a divat, megszűnt a
                  fényűzés, mindenki éppúgy nélkülöz, mint mi, és az egész világ katonákból és
                  civil internáltakból áll!... Igazán jólesett, hogy ezt a párizsi urat láthattam.
                  Eszem ágában sem volt, hogy valamiben hasznomra lehet. Csak önzetlenül, a magam
                  ártatlan gyönyörűségén át bámultam, mint felsőbbrendű lényt.</p>
               <p>Éppen azért nagyon meglepett, amikor a főfelügyelő kis, muzeális tárgyaimról
                  megint rám fordította tekintetét, s aztán barátságos hangon megszólalt:</p>
               <p>- Maga, úgy látszik, azelőtt jobb társaságban élt?...</p>
               <p>E szavaknál pillanatnyi szünetet tartott, végignézett rajtam, s nekem csak most
                  jutott eszembe, ahogy tekintetéhez kapcsolódva, láttam én is magamat: bársony
                  munkásruhában, óriási facipőimmel, nyakam körül durva szövésű, barna sállal, hogy
                  valósággal fel kell fedezni bennem azt, hogy valaha “jobb társaságban éltem”.</p>
               <p>- Nincs valami kívánsága? - firtatta tovább a főfelügyelő. - Természetesen, nagy
                  dolgokat nem csinálhatok. De talán itteni helyzetén segíthetek. Nincs panasza a
                  bánásmód ellen? Nem hiányzik valami ebben a lyukban, amire szüksége volna?</p>
               <p>Az adminisztrátor megmozdult. A másodszor megismételt “trou” kifejezés nem
                  tetszett neki, amikor olyan büszke volt erre a toronyszobára. Zord hangon jegyezte
                  meg:</p>
               <p>- Az internáltaknak nem lehet panaszolni valójuk. Legutóbb is kihirdettem, hogy az
                  “intellektuelleket” kéthetenként egyszer magam viszem különsétára. Képzelje,
                  főfelügyelő úr, ezt a douceurt<hi xml:id="ftnref94">[94]</hi> senki sem vette
                  igénybe. A főfelügyelő úgy látszik, el tudta képzelni, hogy az adminisztrátor
                  douceurjét senki sem veszi szívesen igénybe, mert a közbeszólásra egyáltalán nem
                  is válaszolt, hanem hozzám intézett kérdését ismételte meg, szelíd
                  biztatással:</p>
               <p>- Eh bien?<hi xml:id="ftnref95">[95]</hi>
               </p>
               <p>Előhozakodtam a kályhaüggyel. Elmondtam, hogy a kis vaskályhát megveszem, a
                  beállítás költségeit fedezem, csak arra kérek engedélyt, hogy a csövet valahogy a
                  falon kivezethessem.</p>
               <p>Az adminisztrátor hevesen tiltakozott a terv ellen. Hivatkozott a katonai
                  hatóságokra. Ő végre is katona, nem civil. Neki szigorú rendelete van, hogy az
                  épületen semmi változtatást se engedjen. Mi lesz, ha minden internált lyukat fúr
                  a falba?</p>
               <p>A főfelügyelő igyekezett érvekkel jobb belátásra bírni az adminisztrátort, de
                  mikor látta, hogy nem megy, egyszerűen rászólt:</p>
               <p>- Én rendelem el, hogy a kályha felállítását megengedje. Megértette? C’est
                     tout!<hi xml:id="ftnref96">[96]</hi>
               </p>
               <p>Az adminisztrátor pirosra gyulladt fülekkel hajolt meg:</p>
               <p>- Ahogy a főfelügyelő úr parancsolja.</p>
               <p>A főfelügyelő búcsút intett, és az adminisztrátorral együtt távozott. A 3-asból
                  még behallatszott élénk vitatkozásuk.</p>
               <p>Amint elhagyták a várépületet, a 3-as lakói egymás után jöttek be érdeklődni, hogy
                  mi történt. Az adminisztrátort még sohasem látták ilyen izgatottnak, s a párizsi
                  úr, amint mondták, még 3-asban is nem a legszelídebb kifejezéseket vagdosta
                  fejéhez. Elmondtam, hogy engedélyt kaptam kályha felállítására. A tiroli cigány
                  örömében táncra perdült, a Stocker testvérek pedig rögtön szaladtak kőműves
                  szerszámaikért. Pár perc sem telt belé, s az idősebb Stocker már kéjjel vágta
                  baltáját a vár öreg falába, miközben, mintha csak az adminisztrátor domború hasa
                  volna előtte, kárörvendve ismételte:</p>
               <p>- Da hast, du dicker Bauch... Da hast du!<hi xml:id="ftnref97">[97]</hi>
               </p>
            <milestone n="3" unit="startSubChapter"/>
               <p rend="head">3</p>
               <p>Mióta fűtött szobám volt, heteken át nem mozdultam ki belőle. De hová is mehettem
                  volna? A novemberi esőzést december elején pár napig hó váltotta fel - most már
                  biztos volt, hogy a havat a boche-ok hozták, mert már második télen is lehullt -,
                  utána megint elkezdett esni. A kantinba se mentem, néhány hónap óta otthon
                  beszüntették fizetésemet, s addig is, míg ez a kérdés eldől, csak tanártársaim és
                  apám támogatásából élhettem. Jakab főzte hát a közös ebédet szobámban. Sokszor
                  evett együtt velem Zádory, aki minden ízes falatról annyi rajongással tudott
                  beszélni, hogy élvezet volt vele együtt enni. Ő is egész nap faragta az udvaron
                  felszedett csontokat, s csak a nálam töltött időben pihent. Az udvarra neki sem
                  volt kedve menni. Jó onnan sohasem származhatott, s a kép mindig borzalmasan
                  ugyanaz volt. A nagy, kopott, lezárt kapu, az előtte sétáló piros nadrágos, kék
                  kabátos katonák, didergő internált társaink, akik közül némelyik hóban és esőben
                  is rótta százlépéses útját, a refectoire-tól az adminisztrátor kis házáig. A
                  kantin fabódéja előtt néhányan ácsorogtak, dohányt, élelmet vásároltak. Mme
                  Mignale már nem mosolyogva adta át az árut, fekete hárászkendőbe burkolva ült
                  bódéjában és minduntalan sírt. Két hónappal ezelőtt kapta a hírt, hogy férje a
                  keleti harctéren elesett... Oda sem kellett nézni, az ember látta, ha szemét le is
                  sütötte, az őrülten futkosó Riedlt, a vizet hordó vagy véleményt hámozó
                  internáltakat, az udvart méltóságos léptekkel átszelő adminisztrátort... Nemcsak
                  a kép, hanem a zajok és szagok is mindig ugyanazok voltak. Az ebédlőben ugyanazok
                  a játékok folytak, ugyanazok és ugyanúgy kaptak össze. Sohasem történt semmi
                  rendkívüli. Egyáltalában sohasem történt semmi.</p>
               <p>Beletemetkeztem teljesen a könyvekbe. Németh Andorral együtt olvastunk németül,
                  angolul és spanyolul. Fennhangon felváltva olvastuk el az egész Goethét, Kleistot,
                  Hebbelt, az egész Shakespeare-t, Calderonnak vagy tíz darabját s a teljes Don
                  Quijotét. Azonkívül mindent olvastunk, ami csak kezünkbe került: Ibsent, Knut
                  Hamsunt, Jakobsent, Mayert, Kellert, az orosz regényírókat, német
                  folyóiratköteteket. Tolsztojt előbb németül, azután franciául olvastuk. De még
                  mindezek mellett is nagyon sok időnk maradt, s ha könyv nem akadt elég, akkor
                  elölről kezdtük újra az egészet.</p>
               <p>Délutánonként külön-külön olvastunk francia írókat. Ebből volt elég, nem kellett
                  takarékoskodnunk, hogy egy könyvet egyszerre ketten olvassunk. Néha megesett,
                  hogy egy regény környezetétől vagy embereitől napokig el sem váltam. Mintha
                  teljesen átköltöztem volna világukba. Késő este tettem le kezemből a könyvet,
                  éjszaka azokról az emberekről álmodtam, akik benne szerepeltek, de egészen más
                  dolgokat éltem át velük, mint ami a könyvben írva volt. Tovább vittem életüket,
                  elkevertem a magam sorsába, vonatkozásba hoztam ismerőseimmel. Reggel azután újra
                  folytattam történetüket, s a magam mindennapi élete pillanatra sem zökkentett ki
                  képzeletvilágukból.</p>
               <p>Talán az átélésnek e miatt a beteges vágya miatt szerettem különösen azokat az
                  írókat, akik a valószerűséget apró részletek festésével adják vissza. Így lett
                  azután nem képzeletemnek, hanem valóságos életemnek részévé az a szoba, hol
                  Dosztojevszkij Raszkolnyikovja leborul a szegény, nyomorult perdita előtt: “Nem
                  előtted hajlok meg, hanem az emberiség egész szenvedése előtt”; az utca, amelyen a
                  Feltámadás hőse a rabsorsoktól megigézetten a Szibériába szállított foglyok
                  menetéhez tapad; a padlás, ahol Turgenyev nyomorék asszonya évtizedekig elzárva,
                  látogatója előtt múltjára emlékszik, s dalt akar énekelni, amelynek csak első
                  szavára emlékszik: “A mezőkön”...</p>
               <p>Nem esztétikai élvezet volt ez, hanem a könyveken keresztül mások életének s a
                  természet egész gyönyörűségének elrablása, kisajátítása a magam számára. Az életem
                  színhelye mindössze a mély kútüreg nedves falai voltak s egy kicsi ablak, amelyen
                  át a sziget mezői és fái olyan messzi, érzékelhetetlen képben egyszerűsödtek le,
                  mint ahogy a térkép adja vissza a földkerekség szépségeit. Ebbe az üres
                  környezetbe minden belefért. Valóságos életem oly keveset nyújtott, hogy még a
                  légy zümmögését, a napfény elömlését egy tájon, egy egyszerű falusi utcát, egy kis
                  szoba berendezését is a könyveken keresztül kellett megkeresnem, átélnem, s ebben
                  annyira mentem, hogy Dosztojevszkij Feljegyzéseit a halottak házából anélkül
                  olvastam el, hogy valóságos életemmel való szembeszökő hasonlóságaira csak egy
                  pillanatig is gondoltam volna. Mindennapi életem a magam érdeklődése, képzelete
                  vagy átérzése szempontjából egyszerűen nem volt, nem létezett. Menekvést kereső
                  életösztönöm halálra ítélte.</p>
               <p>Egyes könyveknél a képzeleti képek annyira élessé váltak, hogy a sorok közül
                  valósággal kiléptek, és látomássá sűrűsödtek. Különösen féltem ebben a tekintetben
                  Flaubert részletező, művészi megjelenítéseitől. Éppen az Education sentimentale<hi
                     xml:id="ftnref98">[98]</hi> olvasásánál történt meg velem, hogy mikor a szajnai
                  hajón leírja Frédéric és Mme Arnoux találkozását, az asszonyt, amint a koldus
                  hárfajátékát hallja és Frédéric-t, ahogy magába szívja, magához társítja az
                  ismeretlen asszonyt, egyszerre ezeknél a szavaknál: “mikor a zene megszűnt,
                  szemhéjai többször megrebbentek, mintha álomból ébredtek volna”, a szoba
                  félhomályában Mme Arnoux arcát láttam magam mellett, tekintetét felém fordította,
                  s különös, hívó mosolya oly közelről világított rám, hogy a vér elöntötte fejemet,
                  szívem hevesen dobogni kezdett, s ijedten kellett futnom az udvarra a csodálatos
                  kísértés elől, amely fogságom alatt először ez alkalommal jelentkezett.</p>
               <p>Máskor pedig egy Heine-vers feküdt előttem az asztalon. Északi-tengeri verseiből
                  az ismert “Fern an schottischer Felsenküste”<hi xml:id="ftnref99">[99]</hi>
                  kezdetű. Néhány Heine-verset lemásoltam, s ez is azok között volt. Feléje
                  hajoltam, s olvasni kezdtem, de hirtelen megdöbbenve hátráltam... A sorok maguktól
                  zengeni kezdtek. Azt hittem, megőrülök. Körüljártam a szobában, igyekeztem
                  izgultságomat lecsillapítani. Pár perc múlva újra a kézirat fölé hajoltam.
                  Megismétlődött ugyanaz a különös jelenség.</p>
               <p>Aznap nem olvastam többé. Felkerestem Németh Andort, vele sétáltam s hosszas,
                  belső küzdés után elmondtam, mi történt velem. Azt hittem, megdöbbenve néz majd
                  rám, s igyekszik játszott nyugalommal kibeszélni fejemből a dolgot, mintha
                  bolonddal kellene kíméleteskednie. Nem ez történt. Németh Andor arca egyszerre
                  felderült. Elmondta, hogy hasonló esetei neki is voltak, s emiatt nyugtalansággal
                  figyelte saját magát. Egyszer valamelyik francia költőből olvasott verset,
                  amelyben a következő sor kivételes erővel fogta meg: “Pleuvent les bleux baisers
                  des astres taciturnes.”<hi xml:id="ftnref100">[100]</hi> A verset este olvasta, s
                  éjjel nem tudott különös álmától megszabadulni. Nagy, kék, bársonyos eget látott,
                  elöl lebegő, tündöklő holdtányérral és óriási kék csillagokkal, amelyekből
                  állandóan kékesen fénylő esőcseppek hulltak. Az egész kép titokzatos jelentőséggel
                  hatott rá. Minden annyira lebilincselő volt benne, hogy sokszor azt hitte, nem
                  képet lát, hanem muzsikát hall. Azonkívül az ég néma volt, de némasága mögött
                  olyan erős feszültségű kimondaniakarás lappangott, hogy ez szorongó érzéssel
                  töltötte el, s álmából többször felriadt. Valahányszor azonban újra elaludt,
                  azonnal elébe tárult a bűvös álomkép.</p>
               <p>Később azután az enyémmel egészen hasonló eset történt vele. A Chartreuse de
                     Parme-ban<hi xml:id="ftnref101">[101]</hi> van egy jelenet, ahol a féltékeny
                  Mosca gróf jegyese szalonjába lép, s az asszonyt szép unokaöccsével együtt ülve
                  találja. A gróf féltékenységének lázában rémképet lát. Az a kényszerképzete
                  támadt, hogy az asszony és a fiatal fiú nem is beszélgetnek, hanem szeme láttára
                  csókolóznak. “Il deveniait fou, il lui sembla qu’en se penchant ils se donnaient
                  des baisers, là, sous ses yeux.”<hi xml:id="ftnref102">[102]</hi> Ennek a
                  rálátásnak meglehetett a lélektani alapja. Végre is egy bensőséges beszélgetés
                  sokszor valóságos csókolózás, ennek tényleges külsőségei nélkül. Németh Andor
                  azonban olvasás közben azon kapta rajta magát, hogy ő a két alakot nem a gróf
                  féltékenységén keresztül, hanem a valóságban is csókolózni látja. A kép olyan
                  élesen rajzolódott ki előtte, hogy belédöbbent. Többször egymás után elolvasta a
                  sorokat, minden mondatnál külön megállt, hogy a valóságot magába rögzítse,
                  hangosan ismételte, hogy csak a gróf ideges látomásáról van szó, s mégsem tudott
                  szabadulni a képtől, hogy nem szavakat, hanem csókokat váltanak egymással. Ez a
                  makacs igézet annyira felizgatta őt is, hogy letette a könyvet, s többet nem merte
                  kezébe venni, mert tudta, hogy a kínzó résznél megint fel fogja nyitni.</p>
               <p>Mihelyt így megbeszéltük ezeket a lelki tüneteket, már nem is találtuk
                  félelmeteseknek. Rájöttünk, hogy Weinerben is hasonló belső folyamat játszódott
                  le, amikor az adminisztrátort Phalarisnak becsmérelte. Később, amikor Herz
                  doktorral jó barátságba kerültem, s valósággal gyóntatójává léptetett elő, ha
                  valamivel furcsább vonatkozásban, de ő is azonos lelki élményt beszélt el.
                  Erősítette, hogy a cseh fiút talán sohasem nézte volna másként, mint baráti
                  szemmel, ha az Othellóban nem olvassa Jágó vallomását Cassióról, aki Desdemonáról
                  álmodva, őrá vetette magát, s ajkaira úgy tapadt, mintha a csókot gyökerestől
                  akarta volna kitépni: “... and then kiss me hard, as if he pluck’d up kisses by
                  the rooths, that grew upon my lips.”<hi xml:id="ftnref103">[103]</hi> Ez a
                  félelmetes megelevenítéssel írt kép annyira kísértette, hogy végül is az alvó cseh
                  fiút ő is Desdemonának nézte.</p>
               <p>Lassanként azután a művészi képzeletvilágnak életünkbe való beáramlását már
                  nemcsak hogy nyugtalanul nem néztük, hanem a szerzett, rendszerint homályos
                  benyomásokat kiérleltük, kiszélesítettük, s ilyenformán egy egész gazdag világot
                  internáltunk magunk közé. Hampelt, egy körszakállas, nagy koponyájú csehet, aki
                  fényesre kopott, zöldülő fekete ruhát hordott, s az 1-es rácsos ablaka mögül
                  etette a verebeket, Verlaine-nek hívtuk, mert lénye a bezárt költőt hozta
                  emlékezetünkbe, aki a börtönébe beragyogó tavasznak tükörképében maga elé idézi
                  elárvult, lezüllött alakját, s fájdalmasan sóhajt fel: “qu’as tu fait de ta
                     jeunesse?”<hi xml:id="ftnref104">[104]</hi>... Írókról, regényalakokról,
                  irodalmi sziluettekről többet beszéltünk, mint bennünket közvetlenül érdeklő
                  bármely más eseményről vagy emberről. Katonákról, káplárokról, fogolytársainkról
                  előbb megfeledkeztünk, mint képzeleti lakótársainkról, akiknek sorsa, mondásaik,
                  jellemző vonásaik állandóan ajkunkon voltak.</p>
               <p> Képzeletben való életünk szertelenségét fokozta még, hogy mióta Dobrovics nevű
                  szerb internált társunk Noirmoutier-ba érkezett, nemcsak emlékeink s az irodalmi
                  világ szellemalakjaival tartottunk fenn bensőséges érintkezést, hanem
                  érdeklődésünket kiterjesztettük a túlvilág szellemei felé is.</p>
               <p>Dobrovicsra úgy lettünk figyelmesek, hogy egyik este a 4-esből rémülten jöttek
                  jelenteni Lakatosnak, aki a fogságban kénytelen volt publicisztikai működésétől
                  háttérbe szorított orvosi tudományát feleleveníteni, hogy egy újonnan érkezett
                  fogolytársunk összeesett, s kiállt a szívverése. Nem is tudtunk új társunk
                  megérkezéséről, annyira nem érdekelt már, hogy mi történik fogolytáborunkban.
                  Lakatos megvizsgálta a beteget, s lakótársai segítségével feldörzsölte. Mikor
                  magához tért, Lakatos beszélgetni kezdett vele. Dobrovicsról kiderült, hogy még
                  október táján, mikor a bulgárok háborúba léptek, Nisben tartózkodott. A
                  kétségbeesett szerb visszavonulás azután magával sodorta Nisből Prihtinán,
                  Pricrenden keresztül Durazzóba. Egy és fél hónapig futott, éhezve, a szerb
                  menekülés borzalmas jeleneteitől jobban megrendülve, mint az üldözőitől való
                  félelemtől. Végre is Durazzóban hajóra szállt, s így jött el Franciaországba, ahol
                  felszólították, hogy lépjen a hadseregbe. Ez a magas, széles vállú, szinte
                  atlétatermetű fiatalember azonban semmiképpen sem állt kötélnek. Emiatt
                  beinternálták közénk.</p>
               <p>Dobrovics pár nap alatt rendbejött. Fáradságát kipihente. Töredékes németségével
                  azután elbeszélte menekülése történetét. Nem is szavaiból, hanem inkább
                  kézmozdulataiból s arcának mimikájából, amelybe mint viaszba, beleíródtak szörnyű
                  élményei, megtudtuk, hogy mi mindenen ment keresztül, amíg sorsa a fekete
                  kolostorig vezette. Megértettük, hogy a háború ilyen iskolája után nem volt kedve
                  egyenruhába öltözködni.</p>
               <p>Később azután kiderült, hogy makacs vonakodásának egészen más oka volt.</p>
               <p>Dobrovics mindjárt ismerkedésünk elején arra kért, hogy csináltassunk szegek
                  nélküli kis, kerek asztalt, amellyel a szellemeket vallomásra bírhatjuk. Az asztal
                  elkészült, s kis toronyszobánkban elzárt ablakok mellett minden este szellemeket
                  idéztünk.</p>
               <p>A szeánszon rendszerint Dudás, Maravics, Németh Andor, Soltész, Kilár s én vettünk
                  részt. A sarokban kis lámpát égettünk, amelynek eltakart fényében árnyékunk
                  rettenetesen megnőtt. Hüvelykujjunk és kisujjunk végét egymáshoz érintve,
                  izgalommal meredtünk a kerek asztal halványan fénylő lapjára, mintha rejtelmes
                  alvilág nyílása lett volna, melyen át felszállnak a titkok s a megnyilatkozni
                  akaró kóbor szellemek. A fogsági élet mindnyájunknak eléggé kikészítette
                  idegrendszerét, ahhoz, hogy jó médiumok legyünk.</p>
               <p>Addig azonban egyikünk sem juthatott szóhoz, amíg Dobrovics a maga gyötrelmes
                  számonkérését el nem végezte. Minden este az ő mélységből jövő, rekedt hangja
                  szólalt meg először, mikor az asztal mozogni kezdett: “Mondd meg, jó szellem
                  vagy-e vagy rossz?”</p>
               <p>Először szavaiból semmit sem értettünk, mert szerbül beszélt. De később már
                  annyira megszoktuk, hogy szinte mindent megértettünk. Különben is a borzalmas
                  nyomozás mindig egyformán folyt le. A nagy, remegő test lehajolt képzelt mélységek
                  felé, s a végtelen elíziumi mezőkön öngyilkossá lett jegyesének szellemalakját
                  kereste. Ha gonosz, tréfás vagy idegen szellem érkezett, elűzte őket, s azután
                  keresztet vetett magára, hogy erejük ne legyen rajta.</p>
               <p>Addig nem pihent, amíg jegyesének rettegéssel, de ugyanakkor kétségbeesett
                  reménykedéssel várt szelleme meg nem jelent. Hátha ezúttal más választ ad? De az
                  idegölő párbeszéd mindig ugyanaz volt.</p>
               <p>- Heléna, te vagy az?</p>
               <p>Az asztal háromszoros meghajlással jelezte, hogy igen.</p>
               <p>- Ó, mondd meg, könyörgöm hozzád, a jóságos Isten szent nevére kérlek, miattam
                  ölted meg magadat?</p>
               <p>Az asztal sohasem állt meg a második hajlásnál. Mindig következett a harmadik,
                  utána halk koppanás. Mint valami pont, mint végső sújtás egy koporsószegre.</p>
               <p>- Igen... Igen...</p>
               <p>A szerb felnyögött, mint a halálra hurcolt állat, azután visszaroskadt, halálos
                  ernyedtségbe süppedt, s a keze már csak élettelenül, nyirkos hidegséggel maradt a
                  mieink között, mint valami hullakéz.</p>
               <p>Így volt ez minden este. A halott nem enyhült meg soha, és Dobrovics bevallotta,
                  hogy azért nem megy katonának, mert retteg a haláltól, amelyben találkoznia kell
                  jegyesével, aki neki sohasem bocsátja meg, hogy öngyilkosságba kergette.</p>
               <p>Lehet, hogy Dobrovics lelki gyötrelmei miatt, de bizony egyikünk sem nagyon
                  szerette, ha a további szellemkeresés folyamán egy-egy felbukkanó lélek azt
                  jelezte, hogy éppen hozzá jött látogatóba. Kilár egyszer elájult, amikor apja
                  szelleme jelentkezett. Egy ízben mi is szorongva sápadoztunk Németh Andorral,
                  amikor az asztal közénk hajolt, s azt kopogta ki, hogy Németh Andorral akar
                  beszélni. A szellem szegény Gyulai nevű fiatal újságíró ismerősünké volt, aki a
                  háborúban elesett. Emlékeztem vele való első találkozásomra. A Place Michel-i
                  omnibusz imperialján ült mellettem este, egy kis piros ruhás lánnyal összebújva.
                  Magyarul beszéltek, minthogy nem tudták ki vagyok, elmondták szépen egymás között,
                  hogy szüleik kijátszásával miképpen szöktek meg Budapestről. A fiúnak nagy, fekete
                  haja homlokába hullt, barna szeme szerelmesen csillogott. A lányról sugárzott a
                  boldogság. Megtréfáltam őket. A Szajna-hídon túl leszálltam, s mikor az omnibusz
                  már újra elindult, felkiáltottam magyarul: “Na, várjatok csak, megírok mindent
                  haza!”... Pár nap múlva megismerkedtünk, s jót nevettünk a dolgon... Azóta most
                  találkoztam vele újra, ha ez találkozásnak volt nevezhető. Haját vér kuszálta
                  össze, szeme csillogása örökre kihűlt. Azt kérdeztük, mi lesz mindennek a vége.
                  “Rossz! Rossz!” - felelte, s azután eltűnt. Kint éppen akkor nyílt egy ajtó, a
                  réseken szél zúgott be. Talán ez sodorta el őt a szellemvilág végtelen útjain.</p>
               <p>Talán már több mint két hete tartottuk titkos szellemidézéseinket a
                  toronyszobában, amikor egy este, amint éppen az ülést megkezdtük, nesztelen
                  lépéssel, alig hallhatóan, váratlan vendég nyitott be. Megjelenése nagy
                  meglepetést keltett. A 4-es szoba “ezüstszakállú szfinksz”-e volt. Így hívta
                  mindenki ezt a kis, sápadt, nagyszakállú öregurat, aki még Ch. adminisztrátorral
                  együtt érkezett s azóta alig hagyta el a 4-est. Egész nap törökösen ült
                  szalmazsákján, s a háta mögötti lőrésen beszüremlő világosságban asztrológiai és
                  okkultista könyveket tanulmányozott. Talpon alig látták, beszélni ritkán
                  hallották. Most, hogy benyitott hozzánk, első pillanatban igazán azt hittük, hogy
                  szellem. Kis lábaival alig érintette a földet, ősz szakállal benőtt, vékony arcán
                  elmosódtak a vonalak, csak bizonytalan, légies fényesség élt rajta.</p>
               <p>Kezet fogott mindnyájunkkal. A nevét most hallottuk először, ez is szinte
                  misztikusan hangzott. Wolkenbergnek hívták. Németül, franciául jól beszélt, sőt
                  valamelyes szláv nyelven a szerbbel is kitűnően megértette magát. Mindnyájunkkal
                  megnyugtató bensőséggel tudott bánni, amiben volt valami földöntúli. De amikor a
                  kis kerek asztalhoz ült, egyszerre láttuk, hogy másvilági lényekkel még
                  biztosabban tud érintkezni. A szerb férfi Helénáját is mindjárt ő idézte meg. A
                  lány az öregúrnak gyöngéd, szinte égi szelídségű bánásmódja mellett sokkal
                  engedékenyebb lett. Válasza már nem hangzott oly könyörtelen végzetszerűséggel.
                  Később egyéb bonyodalmak is sültek ki. Kiderült, hogy Helénának más udvarlói is
                  voltak. Öngyilkossága indítóokait lassanként egészen más megvilágításba lehetett
                  helyezni. A szerb fiúnak, amióta a médium szerepét az öreg Wolkenberg vette át,
                  láthatóan megnőtt önbizalma, és életkedve is kezdett visszatérni...</p>
               <p>Ezüstszakállú szellem-lény barátunk azonban kicsinyes, személyi dolgokkal nem
                  szeretett foglalkozni. Amióta túlvilági vizeken járó kis hajónknak ő vette át a
                  kormányzását, általában csak egyetemes jellegű kérdések megvitatása került
                  szőnyegre, közte és a szellemek között. Az asztal kezdetleges bólogatása és
                  koppantása többé már nem számított. Új médiumunk maga alakult át a megidézett
                  szellemekké, nevükben tett nyilatkozatokat, amelyeket rendszerint írásba
                  foglalt. Minden alkalommal a háború befejezésének kérdését vitatta
                  szellemtársaival. Ismeretlen nevű kaldeus asztrológusok, egyiptomi csillagjóslók
                  és görög mágusok jelentek meg, s öltöttek testet az öregúrnak éterikus fluidumhoz
                  hasonló lényében. Arcának változásai, hangjának módosulásai megdöbbentő hatást
                  tettek ránk. Különösen szeretett egy Lilly nevű angol s egy Ruggieri nevű olasz
                  asztrológus képében megjelenni. Órákig tartott, amíg a nagy szellembölcsek
                  számításait papírra vetette. Ismeretlen fogalmak, rejtélyes nevek szerepeltek
                  ezekben a számvetésekben. Sokszor két vélemény között ellentétek merültek fel, s
                  ilyenkor Wolkenberg megidézte mind a két jóstekintélyt, és nagy vitatkozást
                  rendezett közöttük.</p>
               <p>Hajnalig is eltartott a fárasztó, idegroncsoló munka, amíg végre megkaptuk az
                  eredményt: mikor lesz vége a háborúnak? Ki fog győzni? Meglátjuk-e még az
                  otthont?</p>
               <p>A szellemek általában sokkal jobbak voltak, mint az emberek. Ők közelebbinek
                  mondták a vérontás végét, mint amennyire a fáradhatatlan emberi gyűlölet
                  elnyújtotta.</p>
            <milestone n="4" unit="startSubChapter"/>
               <p rend="head">4</p>
               <p>November elejétől fogva hetenként egyszer templomba is járhattunk. Az engedélyt a
                  prefektúrán az a szelíd mosolyú, ősz hajú plébános szerezte meg, aki vízhordáskor
                  köszöntésünket olyan szívesen fogadta, sőt sokszor maga üdvözölt előre.</p>
               <p>Hetekkel azelőtt, csatakos, szélviharos időben megszólította a rongyos ruháiban is
                  tisztes, öregedő úrnak festő Ullrichot, az 5-ös szobafőnökét, aki békeidőben
                  urasági inas volt, és Tutscheket, az ijesztően sápadt arcú, kidülledt kék szemű
                  osztrák pincért, akinek elbővült szőrzetéből olyan bizonytalanul világolt elő
                  fehér arca, mintha nem is csontból és bőrből, hanem valami megfoghatatlan
                  túlvilági fényből tevődött volna össze. Térdig érő sárban vontatták görnyedten a
                  vízhordó szekeret, mikor nagy esernyője alatt a pap szembejött velük.</p>
               <p>Bizonyára megsajnálta őket, mert megállította szekerüket, és jóságos érdeklődéssel
                  beszédbe ereszkedett velük. Az eső zuhogott, és a plébános, amint beszélt,
                  esernyőjét föléjük tartotta.</p>
               <p>Ullrich is meg Tutschek is véletlenül buzgó katolikusok voltak. Ullrich minden
                  este szalmazsákjára feltérdepelve imádkozta végig olvasóját, bárhogy is
                  gúnyolódtak vele lakótársai. Utoljára magasrangú francia papnál szolgált, s
                  gazdája éppen a háború előtt halt meg. Állás nélkül maradt, amikor kitört a
                  háború. Jóllehet sok előkelő franciát ismert, mégsem írt senkinek. Sorsát istenes
                  megadással viselte.</p>
               <p>Tutschek az utóbbi időben már osztrák pincértársaival sem igen érintkezett.
                  Félelmetes külseje miatt mások sem közeledtek hozzá. Arckifejezésében volt valami
                  eszelősség, ha ritkás, kopott szőrű bajusza alatt mosolyra húzódott szája, s
                  kilátszottak nagy, sárga fogai. Azt mondták róla, hogy francia felesége volt,
                  három kisgyereke közül kettő a Sable d’Olonne-i haláltáborban pusztult el,
                  felesége pedig megmaradt kisgyermekével Ausztriába ment Tutschek szegény
                  rokonaihoz. Az őt ért szenvedések miatt sohasem panaszkodott senkinek. Egész nap a
                  6-os egyik ablakmélyedésében imádkozott. Nem olvasott, nem szórakozott, nem
                  dolgozott. Csak, ha az ember ideges félelmét legyűrve, beszélgetni kezdett vele,
                  akkor látta, hogy visszataszító külseje mögött milyen különösen szelíd, szinte
                  lebilincselő tisztaságú lélek rejtőzik. Úgy járt vele, mint aki undorodva száraz,
                  tisztátalan gyümölcsbe harap, s illatosan omló édes ízt talál.</p>
               <p>Ezt a két embert szólította meg az ősz pap, aki úgy látszik, az elijesztő külsőn
                  is fel tudta fedezni a lélek titkos jeleit.</p>
               <p>- Nem fáznak ebben a barátságtalan időben? - kérdezte tőlük.</p>
               <p>- Jólesik az embernek egy kis mozgás - felelt Ullrich. - Úgyis eleget kell ülnünk
                  a várban.</p>
               <p>- Bizony, eleget ülnek a várban - hagyta jóvá a plébános. - Mondják, mit tudnak
                  csinálni egész nap? Van mivel foglalkozniuk? Van olvasnivalójuk? És gondolnak-e
                  néha Istenre, aki nemzetiségre való tekintet nélkül szereti gyermekeit, különösen,
                  ha olyan elhagyatottságban élnek, mint maguk?</p>
               <p>Ullrich is, Tutschek is illedelmesen, szerényen válaszoltak. A beszélgetés
                  eltartott több mint egy óráig. Mosolyogva váltottak szót, esőről, viharról
                  megfeledkeztek. A katona is, a másik két internált is, az esernyő közelébe
                  húzódott s e furcsa kupola alatt, mint Isten házában, békésen megfértek egymás
                  mellett.</p>
               <p>Az ősz pap, amikor elváltak, megígérte, hogy a prefektúrán kiviszi a
                  templombajárás engedélyezését.</p>
               <p>November elején azután megjött az intézkedés. A végrehajtás az adminisztrátorra
                  volt bízva, aki természetesen nem abban a szellemben valósította meg, mint
                  amilyenben a gondolat a papi esernyő alatt megszületett. De így is jó volt. A
                  templom csendje, áhítata, a rég nem hallott orgonaszó olyan volt lelkünknek, mint
                  fényes éteri fürdő. S talán illett különös sorsunkhoz, hogy ezt is oly titokban
                  és lopva csináljuk, mintha bűntényt követnénk el.</p>
               <p>Minden hétfőn reggel négy órakor keltünk, s fél ötkor gyülekeztünk a sötét
                  udvaron. Nem láttuk egymást, csak hanggal adtunk jelt. Testetlen hangok voltunk,
                  akik sötét körvonallá csak a katonák lámpáinak fényében váltunk. A fegyveres őrök
                  sűrűn vettek körül, hogy a sötétben meg ne szökjünk. Az adminisztrátor ide-oda
                  futkosott, s fontoskodva adta ki rendeleteit...</p>
               <p>Végre megnyílik a kapu.</p>
               <p>Végigkocogunk a fahídon. Szemünk lassan megszokja a sötétet. A ködös égen
                  halványan rajzolódnak ki a templomtorony vonalai. Az utca mély álomban. Minden
                  tízlépésnyire lámpással felszerelt katona áll őrt. Pár perc múlva a templom elé
                  érünk. Ott a katonák visszamaradnak, minket betuszkolnak az ajtón, és ránk
                  zárják.</p>
               <p>Elhelyezkedünk a padokban, és megilletődve hallgatjuk a templomi csendet. A
                  levegőben fonnyadt virágok illata keveredik el. Messzi, az oltáron, szál gyertya
                  pislákol.</p>
               <p>Moccanás nélkül, szinte szoborrá meredve várunk, várunk, s ez a gond nélküli
                  várás, ebben az égi csendben való feloldódás a legjobb a világon. Úgy érezzük,
                  napokig lehetne itt ülni, anélkül, hogy gondolat vagy vágy rebbenne meg
                  bennünk.</p>
               <p>Ezalatt a templomhajó nagy ablakain át majdnem észrevétlenül beszivárog az érkező
                  hajnali fény. Először a világos színek telnek meg, azután a sötétebbek, és
                  lassanként elénk tárul az egész üvegfestmény, mint valami levegőben függő,
                  megálmodott látomás.</p>
               <p>Csak akkor vesszük észre egymást. De ahogy arcaink a sötétből kibontakoznak, még
                  mindig nem ismerősök. Amikor a magunkba merülésből felriadunk, szinte döbbenve
                  nézünk egymásra. Kik vagyunk? Honnan kerültünk így egymás mellé? Sápadt,
                  lerongyolódott, magunk elé meredő idegen alakok. Szinte légies súlytalansággal
                  révedezünk ki az árnyékból, mintha bármelyik pillanatban el is foszolhatnánk.
                  Szótlan komolysággal ülünk, talán nagy titkok őrzői. Talán régi, fekete ruhás
                  barátok, talán a republikánusoknak halálraítélt foglyai.</p>
               <p>Az arcok azután fokozatosan ismerőssé keményednek. Az első sorban ülnek Ullrich,
                  Tutschek, a szőke bajuszú, viasz arcú Schneider, a kidülledt szemű Kilár, a
                  zöldesbarna átmeneti kabátjában Dudás, mellette Labes Fritz, Birkhan. A következő
                  sorokban a tiroliak teljes számban. A három Stocker testvér, az Apollo-fejű
                  Menardi, Braggiotti, az amerikai lány rajongója. Ez az olasz féltve őrzött
                  “szabadulási” ruháját vette fel, mintha csak verőfényes vasárnap délelőtt faluja
                  templomába menne. Félig szabadulás is ez. A lélek felszabadulása. Itt van
                  mindegyik osztrák pincér. Eljött Schlotter s Nagy Zsiga is. “Verlaine” mellettem
                  ül, még az orgona meg sem szólalt, s máris dúdol, áhítatos akkordok szállnak ki
                  belőle, mint valami zengő szoborból. Ebben a sorban ülnek Soltész, Németh Andor,
                  Müller bácsi, Poss, a sváb borbély. Másvallásúak is vannak köztünk. A két oldalon
                  betöltjük végig az első padsorokat.</p>
               <p>Elnézek tőlük oda, ahonnan a virágok illata száll. Itt először csak fehér sávot
                  látok, de mire a harangszó elömlik a templomhajón, kibontakozik a homályból az
                  egész alak, egy fából faragott, mosolygós arcú kis Mária-szobor.</p>
               <p>Innen messziről nézve olyan, mintha élne. Megcsúszik rajta a sötétkék köpenyeg,
                  fehér gyolcsinge alatt keble piheg, a mosoly elindul ajkáról, s befutja egész
                  arcát, két szeme pedig nő-nő, hogy csodálatos mélységébe bele lehet veszni. Két,
                  vékony keze közé olvasót fontak a kegyeletes hívek. Az egész alak olyan kicsi,
                  talán azért is szeretem. Talán, ha aranytól csillogó kertben, fölséges színek
                  pompájában jelenik meg, annyira elvakít, hogy nem találom meg hozzá az utat. Ez a
                  kis Mária nem ragad ki a végtelenségbe, hanem magára ölti a végtelenséget.
                  Foglyok szegény kis, sokat szenvedő istenasszonya. Törékeny, alázatos kis
                  lényében, beteges, beesett arcocskájában, apró, virágsziromnyi kezében, tüdőbajos
                  lázzal égő szemében megtalálok mindent, amit keresek: az eget és földet,
                  vidámságot és szomorúságot, életet és halált.</p>
               <p>Fölgyúlnak a gyertyák, megszólal az orgona, a rekedt hangú kántor énekelni kezd, s
                  az ősz hajú pap arany miseruhájában elkezdi a szertartást. Mintha tudná, mennyire
                  élvezzük minden mozdulatát, mennyire odatapadunk az oltár körül lefolyó, ragyogó
                  misztériumhoz, szinte szándékos lassúsággal csinál mindent, hangosan olvassa fel
                  az imákat, s talán azért, hogy könnyebben értsük meg, a latin szavakat nem
                  franciásan, hanem a nemzetközi kiejtés szabályai szerint mondja.</p>
               <p>De így is hamar vége van mindennek... Sorba állítanak, a templom előtt körbefognak
                  a katonák. Az utcán még nem jár senki, mégis sietésre nógatnak. Kopasz, öreg fák
                  alatt vonulunk el, amelyeknek törzse körül lehullott leveleiknek barna szőnyege
                  terül el. Azután feltűnik a vár. Magas, szürke falai között éppen most szólal meg
                  a kürt. A templomi álom után int, hogy ébredjünk a valóságra.</p>
         </div>
         <div type="chapter">
            <head>TIZENKETTEDIK FEJEZET</head>
            <head>1915 KARÁCSONY HAVA</head>
            <milestone n="1" unit="startSubChapter"/>
               <p rend="head">1</p>
               <p>Elvitték a németeket. Egyik reggel érkezett a parancs, s másnap már csomagolniuk
                  kellett. Huszonnégy óra időt kaptak, hogy kiszakadjanak az ódon várépületből,
                  ahová egy és fél év alatt bármilyen furcsa szegényes szálakkal, de mégiscsak
                  begyökereződtek. Egyszerre olcsó lett a fadarabokból és lécekből összetákolt
                  szalmazsáktartó-váz, a kis székek, asztalfélék, a polcok, pléhvödrök, üres
                  lekváros bödönök, kis főzőkályhák, tűzélesztők. Biesenbach és Von der Hohe még
                  egyszer utolsó, nagy eladási üzletet bonyolítottak le a fekete kolostor falai
                  között.</p>
               <p>Egész nap folyt az 1-es és 2-esnek kiürítése. Csak most látta az ember a
                  bástyaudvaron felhalmozott tarka szemétdombból, hogy mi minden gyűlt fel egy és
                  fél év alatt a szobákban. Haszontalan holmik, hulladékok, csomagolópapír, zsineg,
                  könyvfedelek, levélborítékok, rongy és fehérneműfoszlány, s ki tudja még mi
                  minden, amit az ember le akar dobni, azután mégiscsak elteszi, egyszer talán jó
                  lesz valamire.</p>
               <p>Egyik német hajómunkás egész zsák száraz kenyérdarabot dobott ki. Volt köztük
                  minden időből, a penészkristályokkal fedett, kőzetté avult ősi kenyérszeletektől
                  kezdve egészen egy-két hetes, még kitűnően felhasználható adagokig. A kenyérrel
                  együtt napszínre került egy fészek is, amelyet gondos egérszülők a zsák alján,
                  szükségleteiket hosszú nemzedéken át bőven kielégítő ételgazdagság közelében,
                  raktak. Boldogtalan nagy sorsok árnyékában így virulhatnak szegény kis életek.</p>
               <p>Az elhajított dolgok nagy halma körül érdeklődve álldogáltak egyesek az
                  ittmaradottak közül. Ők még sok mindennek hasznát vehették, amire az útraindulók
                  nem is gondoltak. Aki helyet cserél, az megint hinni kezd a változásokban s a
                  változásokkal érkezhető jókban. Elfogja a kalandvágy, a kalandorok hite s az ezzel
                  járó könnyelműség. Az egy helyhez kötöttek sokkal bölcsebbek és előrelátóbbak.</p>
               <p>Lám, Vantur Jakab nemcsak az értékesebb holmikra alkuszik, hanem válogat az
                  eldobott szemétből is. Ha a kék tengerészsapkás, szőke Max, aki Jakab
                  kuglipályáján jó csomó pénzt otthagyott, uzsorás szemétnek is csúfolja, fel sem
                  veszi. Csak szabadon maradt, csontos, kék-piros jobb kezével int: “Majd éppen
                  tőled tanulok, du leichtsinniges Luder!”<hi xml:id="ftnref105">[105]</hi>...
                  Mellette áll Bistrán Demeter, akit Jakab mindjobban belevont a “titkári”
                  teendőkbe. Két keze már bozontos, prófétai szakálla hegyéig meg van rakva a
                  szemétből kihalászott limlommal. Demeternek nem tetszik a dolog. Lélekben
                  bizonyára ő is Maxnak ad igazat. De a megélhetés gondja mi mindenre rá nem viszi
                  az embert. Csak szakállát emeli magasra, hogy a mocskos, bűzös dolgok ne
                  csiklandozzák.</p>
               <p>Itt sétál a szemétdomb körül Rosenberg úr is, a magányosság kedvelője. Hosszú,
                  zöldesbe játszó, kaftánszerű őszikabátját összehúzza magán, bal kezében tartott,
                  elmaradhatatlan evőedényét magához szorítja, s vastag szemöldöke alól csak
                  oda-odapislant a kidobott dolgokra. Gyakorlott, mesterségbeli szeme hamar
                  észreveszi, ha valami felhasználható holmi akad. Akkor szép csendesen arra sétál,
                  hirtelen mozdulattal felkapja, nagy zsebébe csúsztatja, s érdektelen, magába
                  mélyedő arckifejezéssel tovább folytatja sétáját.</p>
               <p>Egyébként egész nap folyik a búcsúzás a németek szobái előtt. Ők is, mi is, kissé
                  meg vagyunk hatva. Mindegyikünknek van valakije, akivel a barátság kötelékét
                  szorosabbra fűzte. Mi egészen magunkhoz tartozónak éreztük már Däumling
                  professzort. Megtanítottuk a nehéz magyar négyes tarokkra, sok magyar szót is
                  eltanult, sőt már tanulmányozta rendszeresen is nyelvünket úgy, hogy nagy
                  nyelvtehetségével bizonyára hamar elsajátította volna.</p>
               <p>Körülvesszük, búcsúztatjuk, mintha gyermekünk volna. Rövid térdnadrágjában,
                  egyszerű fekete harisnyájában, öves diákzubbonyával olyan is, mint nyurga, nagyon
                  hosszúra nyúlt iskolásfiú.</p>
               <p>- Kinder, wir spielen nicht mehr Tarock!...<hi xml:id="ftnref106">[106]</hi>
               </p>
               <p>Csupaszra borotvált fiatalos arca elborul. Tiszta, kék szeme előtt a pápaszem
                  üvegei elhomályosulnak. Velünk vannak tanítványai is: Theo von Wallenberg
                  legalábbis fejjel magasabb lett, amióta együtt vagyunk. Lesoványodott, de
                  megnyúlt, s arcán kezd kibontakozni a férfias jelleg. Wilhelm Speiser inkább
                  elpuhult, megszélesedett. Nagy szőke haja alól még mindig a tájékozatlan
                  gyermekarc néz ránk, amely gondolkozni sem tud azon, hogy került ebbe a sajátságos
                  környezetbe. A harmadik tanítvány: K. Wirth, kész férfi már. Mély hangon beszél,
                  megnövekedett erejének tudatában egyenesen tartja magát. Csak arca pattanásai
                  árulják el, hogy most megy át a férfivá érés rejtelmes korszakán.</p>
               <p>A búcsúzó szemek élesen látó, megtartó figyelmességével nézzük őket. Eddig közös
                  életszínterünkhöz oda voltak tapadva, mint a reliefek. Most különváltak, külön
                  szobrokká lettek, akiknek életét jobban, világosabban, ragaszkodóbb rokonszenvvel
                  nézzük. De már késő. Viszik őket, itt hagynak bennünket.</p>
               <p>Jön Nagel is. Három láda könyvet kellett becsomagolnia. Élénk lépésekkel, szinte
                  futva közeledik. Mindig van szenzációja, hiszen a gondolatok, a könyvek világában
                  él, ahol a sorok közül váratlan gyönyörűségek, nagy távlatokat nyitó meglepetések
                  ugornak elő. Most az a nagy öröme, hogy csomagolás közben megtalálta egyik
                  könyvét, amelyet rég elveszettnek hitt. Ebbe a boldogságba bele is felejtette a
                  deportálás aggodalmait, a búcsúzás gyöngédségeit.</p>
               <p>Most már biztos, Ile d’Yeu-be viszik őket. Nem sok jót hallottunk erről a
                  fogolytáborról. Vad, elhagyatott szigeten épült citadellába vannak itt bezárva az
                  internáltak, föld alatti nedves kazamatákban. Egyszerre kedves lesz a fekete
                  kolostor, mihelyt a képzeletnek ismeretlen, idegen borzalmakkal kell
                  megküzdenie.</p>
               <p>Az adminisztrátor is mindig fenyegetőzött Ile d’Yeuvel. Akitől félt, akitől meg
                  akart menekülni, mind ide küldte. A “meine-deiné”-s, elfranciásodott Alfréd is
                  ide került, “six-pence”-szel együtt, a botrányokat csináló kiszolgált
                  légionáriust, Schlittert is ide küldték. Azt hallottuk, hogy börtönökből
                  kiszabadult német rabok, továbbszolgálni nem akaró idegenlégionáriusok nagy
                  számban vannak Ile d’Yeu-n. Esténként a kőlépcsőfőről a messzeségben fárosz fényét
                  láttuk fel-feltünedezni. Az Ile d’Yeu-i világító torony fénye volt ez. Nem is
                  sejtettük, hogy a messzi sziget, távozó barátaink révén, egyszer majd ily
                  közelségbe kerül hozzánk.</p>
               <p>“De rosszabb már nem lehet, mint Noirmoutier-ben”, ezzel vigasztaltuk a németeket.
                  Még egy Ch. adminisztrátor nem lehet a világon... És ebben a gondolatban sok
                  vigasztaló erő volt. Mindnyájunkat elkeseredett, lázongó vágy gyötört, hogy csak
                  elkerüljünk Noirmoutier-ból, mindegy, hogy hová, csak el innen. Nem akartuk többé
                  az ázott, kopott, szélvihartól átjárt, penészes várépületet látni. Irtóztunk a
                  zsúfolt, fülledt levegőjű, sötét szobáktól, az örökös sártól, esőtől és az
                  adminisztrátornak mindenütt jelenlévő, mindenüvé belegyanakvó, alattomos
                  holdvilágképétől. Ez az ember olyan volt, mint a láthatatlan gyilkoló gáz. Talán
                  maga sem tehetett róla, talán őt is valami beteges, embertelen, csúnya
                  kíváncsiság, a lelki szenvedésekben való kéjelgésnek hisztérikus nyavalyája
                  kényszerítette erre.</p>
               <p>Hónapok óta közös és személyi kérvényekben már egyebet sem sürgettünk, mint hogy
                  vigyenek el innen bennünket. Az után a jelenet után, amikor Rubinra rá akart
                  lövetni, közös kérvényt írtunk a prefektúrához, hogy szállíttassanak el más
                  fogolytáborba. Az adminisztrátor kijelentette, hogy közös kérvényt nem lehet írni.
                  Akkor Schnitta, a legszelídebb, örökké hegedülő és nyelveket tanuló magyar
                  pincér, a végsőkig elkeseredett Popper, Maravics, Neufeld és a budapesti
                  bankárfiú, akivel szemben pedig az adminisztrátor, felsőbb utasításra, csupa
                  figyelem akart lenni, mind olyanok, akik a Rubinnal való jelenetnek szemtanúi
                  voltak, nevükkel aláírt feljelentést küldtek a prefektushoz, amelyben megírták,
                  hogy Ch. részeg állapotban le akarta lövetni egyik társunkat, s ezzel kapcsolatban
                  megírtak róla mindent, ami mindnyájunknak rég a szívén feküdt. A végén kérték
                  Tardif urat, hogy bárhová máshová, de szállíttassa el őket innen. Az
                  adminisztrátor elolvasta a feljelentést, s azután fagyos mosollyal csak annyit
                  jegyzett meg: “Kérésüket bizonyára teljesíteni fogják!”</p>
               <p>Ugyanez a vágy fejeződött ki elemi erővel, amikor végre egy és fél év után a
                  franciabarát párizsi amerikai nagykövetség egyik emberét kiküldte Noirmoutier-be,
                  hogy az internáltak helyzetét vizsgálja felül, és panaszaikat hallgassa meg.</p>
               <p>Heteken át vártuk a kiküldöttet. Mindenkinek volt személyi sérelme. Egyik
                  megszakított levelezése, másik elmaradt csomagjai, pénzküldeményei, sokan
                  Párizsban vagy másutt elkallódott vagy lefoglalt holmijuk, vagyonuk miatt
                  akartak panaszolni. Volt, aki csak utánjárásra szerette volna kérni az amerikai
                  követség emberét: mi lett menyasszonyával, szüleivel, az idegenlégióba bevonult
                  testvérével? Mind megannyi életbevágó kérdés. Külön személyi gond a nagy,
                  általános gondok között. Abban az időben száznegyvenen lehettünk a fekete
                  kolostorban, de a száznegyven embernek legalábbis háromszor annyi függő, ránézve
                  gyötrelmesen fontos ügye volt.</p>
               <p>A személyi panaszokhoz csatlakozott az a nagy memorandum, amelyben több mint száz
                  pontban foglaltuk össze a bánásmód, a táplálás, a lakás, az egészségügyi dolgok,
                  levelezés, csomag- és pénzküldés körül felmerülő jogos sérelmeinket. Kezdődött az
                  egész azzal, hogy az Ausztria-Magyarországon rekedt francia civileket nem zárták
                  be, még ma is jelentkezési kötelezettség mellett szabadon járnak-kelnek, tehát
                  mindaz az intézkedés, úgynevezett “représaille”, amellyel bennünket a
                  “kölcsönösség” alapján sújtanak, hamis, a helyét nem állja meg, összeütközésben
                  van a háború esetére elfogadott emberségesség elveivel.</p>
               <p>Hogy készültünk erre az ünnepélyes tiltakozásra! Mennyi izgalommal és reménységgel
                  néztünk annak a férfiúnak látogatása elé, aki a bennünket védelmébe fogadó
                  Egyesült Államok nagykövetségének kiküldötte volt.</p>
               <p>És akkor megérkezett egy hosszú, sovány, száraz ember. Öt perc alatt végigfutotta
                  az adminisztrátor társaságában a helyiségeket. Azután tudtunkra adatta, hogy
                  személyi ügyben senkit sem fogad, csupán egy háromtagú bizottságtól kívánja
                  meghallgatni, van-e valami kívánságunk?</p>
               <p>Ez a bizottság meg is jelent előtte, de még száját alig nyithatta ki, a kiküldött
                  máris idegesen vágott szavába:</p>
               <p>- Kérem, csak röviden! Legfeljebb negyedórai időm van!... </p>
               <p>Párizsból Noirmoutier-be azért utazott egy és fél napon át, hogy mikor missziója
                  céljához ért, ridegen kijelentse: csak egy negyedórám van!</p>
               <p>Mit lehetett negyedóra alatt elmondani abból, amiről napokon át panaszkodhattunk
                  volna, anélkül hogy a helyzetünket nem ismerő idegennek csak némi fogalma is
                  legyen arról, milyen körülmények között élünk, hogy kerültünk ide, mi történik itt
                  velünk?</p>
               <p>A bizottság vezetője elővette a memorandumot, s igyekezett röviden összegezni azt,
                  ami benne volt.</p>
               <p>A száraz ember öt perc múlva már beleszólt:</p>
               <p>- Ne részletezzen! Csak a lényeg érdekel! A lényeg?...</p>
               <p>Szónokunk behajtotta az iratot, s most már ő is szárazon, ridegen jegyezte
                  meg:</p>
               <p>- Ha kiküldött úr ennyire siet, akkor nekem nincs mondanivalóm.</p>
               <p>A kiküldött erre mégiscsak bőbeszédűbb lett. Elmagyarázta, hogy mennyi dolga van,
                  mennyi felé kell mennie.</p>
               <p>- Kérem önöket - fűzte hozzá -, nyújtsák át panaszaikat írásban, s ha van még
                  valami mondanivalójuk, adják elő pár szóval.</p>
               <p>Az adminisztrátor a megbízott háta mögött járt fel és alá. Arcpárnáit keze
                  elfedte, mert állandóan kis sárga bajuszát simogatta, de így is lehetett látni,
                  hogy a fogadtatással meg volt elégedve, s ajka körül gúnyos mosoly
                  játszadozott.</p>
               <p>Bizottságunk vezetője erre emelt hangon, franciául mondta a következőket:</p>
               <p>- Mindnyájunknak, az utolsó szál emberig, az a kérésünk, tessék közbejárni, hogy
                  bennünket innen akárhová, még a pokolba is, de elszállítsanak!</p>
               <p>Az adminisztrátor ajkáról eltűnt a gúnyos mosoly. Az Egyesült Államok megbízottja
                  akart még válaszolni valamit, de a bizottság meghajolt, s eltávozott.</p>
               <p>Azután az amerikai úr látogatása hamar feledésbe ment. Az adminisztrátor ellenben
                  azóta folytonosan hangoztatta, hogy ha nekünk oly forró kívánságunk elmenni
                  Noirmoutier-ből, ő majd hozzásegít. De biztos, hogy nem lesz benne köszönet.</p>
               <p>Most, hogy a németeket Ile d’Yeu-be küldték, meg voltunk győződve róla, hogy az
                  adminisztrátor keze van a dologban. Csak később tudtuk meg, hogy az
                  átszállításnak egészen más oka volt. Az a szigorú megjelenésű, de alapjában kedves
                  börtönfelügyelő, aki az én toronyszobámba kályhát engedélyezett, s aki különösen
                  a németektől lakott 1-es és 2-es szobákra jelentette ki, hogy még disznóólnak sem
                  valók. Párizsba való visszatérése után rögtön közbenjárt, hogy ezt a két
                  helyiséget ürítsék ki s a németeket szállítsák Ile d’Yeu-be. Úgy is történt. A
                  németek távozása után a két helyiséget bezárták, átadták jogos tulajdonosaiknak: a
                  patkányoknak, egereknek s a mindent ellepő penésznek.</p>
               <p>Esti kürtszó előtt még egyszer összegyűltünk a németek szobáiban. Már csak
                  szalmazsákok feküdtek a földön, minden más be volt csomagolva. A nagy zajban és
                  füstben kavargó alakokból Von Bergennek, a német szobrásznak ősz hajjal borított,
                  klasszikusan művészi arca bontakozott elő. Magához ölelt, megcsókolt. Azután
                  lelkendezve, szinte összefüggéstelen szavakban elmondta nagy szerelmének új
                  fordulatát. Az orosz lány megkerült, egy hét óta mindennap látta, egy-két szót
                  válthatott is vele: eljött utána Noirmoutier-be. Ezért jelentették annak idején
                  eltűnését Párizsból. Az ottani rendőrség a vele való levelezés miatt folyton
                  kellemetlenkedett neki. Erre a lány elhatározta, hogy leszökik Noirmoutier-be.
                  Öreg parasztasszonynak öltözve egész nap azon az útvonalon állt, ahol a foglyok
                  vízhordó szekere naponként háromszor elvonult. Heteken át hiába leste Von
                  Bergent. Egyszer azután mégis találkoztak. Von Bergen nem bírta már a
                  nyugtalanságot, úgy érezte, hogy megőrül, ha nem mozog, ha nem foglalja el magát.
                  Ekkor határozta el, hogy kimegy mindennap vizet hordani.</p>
               <p>Első kimenetelekor feltűnt már neki az öregasszony, aki különös szemekkel nézett
                  rá, s kezét nyújtotta, mintha koldulna. Amikor másodszor kiment, egy darab
                  kenyeret nyújtott át neki, s ekkor az öregasszony lopva levelet csúsztatott
                  kezébe. A levélből megtudott mindent. Azóta mindennap háromszor látták egymást,
                  anélkül hogy a dologról valaki is tudott volna. Beszélni nem beszélhettek, de
                  levelet mindig tudtak egymásnak dobni...</p>
               <p>Von Bergen annyi elevenséggel írta le találkozásaikat, hogy magam előtt láttam a
                  szerelmeseket: a német szobrászt, amint megfeszülve, borzalmas vágytól gyötörve
                  húzta a szekeret a sáros úton, amint alakja magasan kinyúlt a szekérrúd felett, és
                  szinte lebegővé vált, amikor a lány közelébe ért. Mintha utolsó, emberfeletti
                  nekirugaszkodással az elnyeléssel fenyegető mocsárból akart volna kilábolni.
                  Szerelme felperzselte a levegőnek köztük levő távolságát, s odatapadt a lányhoz,
                  aki rongyos falusi ruhájában, remegő tagokkal élte át a testetlen ölelkezés
                  eszeveszett gyönyörűségeit... Naponként húsz-harminc levelet írtak egymásnak, s
                  egész életerejükkel csak azért a néhány, felvillanó pillanatért éltek, amíg
                  láthatták egymást.</p>
               <p>A lány már írt neki, hogy követni fogja Ile d’Yeu-be is. Von Bergen arca sugárzott
                  a boldogságtól. Egyetlen volt társai között, akinek hangos szavain, biztató,
                  barátságot fogadó búcsúzásán át nem borongott a sötéten leselkedő jövő
                  aggodalma.</p>
               <p>Borral telt poharak jártak kézről kézre... Felbukkant Bismarck pirospozsgás,
                  mindig vigyorgó arca is. Felíratta velem címét. Csak most tudtam meg, hogy
                  Lekannak hívják.</p>
               <p>- Aztán jól jegyezze meg - szólt, miközben kezemet rázogatta -, az oroszok és
                  szerbek után most a franciákon a sor. Lehengereljük őket is s akkor - pász! Vége a
                  háborúnak!</p>
               <p>A zsivaj egyre nőtt, a füst vastagodott, poharak koccantak össze. Egymás után
                  kezet fogtunk mindenkivel, Wachsmannal, az illatos szakállú borbéllyal, a mindig
                  papucsot hordó, puha járású Däumlerrel, akinek Perigueux óta az volt a
                  nevezetessége, hogy a legtöbb levelet kapta, a kampós orrú, frakk-zsakettes
                  Hackéval, a kövér, zsíros arcú, borvirágos Bürgerrel, a kopott szakállú, letört
                  előkelőségű Fuchs úrral, a szőke, kedves arcú fiatal Tienemannal, kissé pufók,
                  angol bajuszú barátjával, George-zsal, Maxszal, Markusszal, Von der Hohéval,
                  Biesenbachkal, Brunnerrel, aki Däumlingéket szolgálta ki, Heiberggel, a másik
                  német pincérrel, azután a vállas, verekedő hajómunkások és napszámosok
                  mindegyikével.</p>
               <p>Némelyikkel most fogtam egész fogságunk alatt először kezet:</p>
               <p>- Prosit! Auf wiedersehn in Deutschland!<hi xml:id="ftnref107">[107]</hi>
               </p>
               <p>Mire az adminisztrátor felküldi őreit, a németek szalmazsákjaikon feküsznek, s az
                  1-es és 2-es kitárt ajtain gomolyogva ömlik ki a füst, mintha a szobákban az itt
                  töltött időnek minden fájdalma, szomorú emléke odaégett volna.</p>
            <milestone n="2" unit="startSubChapter"/>
               <p rend="head">2</p>
               <p>Már december elejétől fogva készülünk a karácsonyra.</p>
               <p>Zádoryval lécekből s kartonlapokból templomot készítünk, amely egészen olyan, mint
                  kis magyar falusi templomaink. Egyetlen fényűzés rajta az üvegfestményes rozetta.
                  Ezt már a Notre-Dame-tól s a reimsi székesegyháztól tanultuk, meg a mi kedves
                  noirmoutier-i templomunktól, amelynek színes rozettáján és ablakain át oly szépen
                  szűrődik be a hajnali fény.</p>
               <p>A színes ablakok elkészítése nagy munkával járt. Zádory felvázolja a gótikus ívek
                  alatt a vonalak sajátságos kanyarulatait, beosztja a képek tagozódását, megtervezi
                  a kapu felett a hatalmas rozettát, én meg bicskával gondosan kivágom a vonalak
                  közötti részt, ahová színes papirost kell ragasztani. A színes papír beszerzése
                  először nagy fejtörést okoz, de azután rájövünk arra, hogy a kapott
                  levélborítékokból ki lehet vágni a belső, átlátszó bélést s így a lila, zöld,
                  vörös, sárga és kék színeknek legszebb változatait kapjuk. Mindenki szívesen
                  felkotorássza a kedves cél érdekében levelezését, s versengenek azon, hogy mentől
                  érdekesebb színű borítékbélést találjanak. Anyag most már van bőven a díszítésre.
                  Ki is teszünk magunkért. Egy-egy ablakon néha egész nap dolgozunk.</p>
               <p>Mikor az épület egészen kész van, Zádory befesti a falakat szürkére, a tetőt
                  fehérre, mintha hóval volna fedve. Azután még kell valami. Egy pásztor, néhány kis
                  bárány, jászol és Mária a kisgyermekkel. Sokat vitatkozunk Zádoryval, hogy Mária
                  milyen legyen. Ő emlékezett szép Mária-szoborra a kis Jézussal egy Nagyvárad
                  melletti falucskában, ahol-gyermekkorát töltötte. Ezt akarta lemásolni. Én
                  ragaszkodtam a kis noirmoutier-i Mária-szoborhoz. Ez a mi templomunkba jobban is
                  illett volna. Nagyon szerettem őt, mindig rá gondoltam, elképzeltem élőnek, láttam
                  járni, hallottam suttogva szólni. Egyszer egy éjszaka, amikor álmatlanul
                  vergődtem fekvőhelyemen, a legnagyobb csodálkozásomra, kényeztető gyermeknevemen
                  szólított, ahogy anyám szokott hívni. Olyan volt ez, mint anyai kéz simogatása
                  homlokomon, rögtön elaludtam tőle. Álmomban azután megjelent a kis Mária; kopott,
                  elárvult szerénységéből fényesen kibontakozott. Addig-addig nőtt, amíg köntöséből
                  az ég azúrja lett, fehér gyolcsingéből liliommező, tekintetéből pedig csodálatos,
                  bársonyos tollú madársereg kelt ki, amely úgy úszott, ringott, hol egészen közel,
                  hol messzi szállt, mint valami majd erősödő, majd halkuló melódia.</p>
               <p>Zádory azonban nem hajlott kérésemre. Végre is olyan Máriát faragott, akinek
                  sötétkék kendőjéből csak halvány arcéle látszott ki, s a gyermek Jézus is úgy
                  elbújt ölében, hogy csak két apró lábát lehetett látni. Zádory azt mondta, olyan
                  időket élünk, amikor Jézus nem mutatkozik egészen az emberek előtt.</p>
               <p>Egy este azután kipróbáljuk templomunkkal a hatást. A sötét toronyszobában
                  felállítjuk az asztalon, s benne meggyújtjuk a gyertyát. Olyan szép volt, mint egy
                  álomkép. Mintha messzi idők sötétségbe vesző távlatán lebegett volna ez a havas
                  tetejű, kis falusi templom, ragyogó ablakaival, s kapuja előtt a botjára búsan
                  támaszkodó pásztorral, s a parányi fehér és fekete bárányokkal. Magunk sem tudtuk,
                  hogy ilyen remekművet alkottunk.</p>
               <p>Ennyi szépséget nem tarthattunk meg magunknak. Valakinek nagy örömet akartunk
                  szerezni. Elhatároztuk, hogy karácsony estéjén Mme Mignale kislányának adjuk.</p>
               <p>A kantinosné úgyis mindig nagyon jó és kedves volt velünk szemben. Mostanában is
                  már napokkal azelőtt titokzatosan mosolygó arccal jelezte, hogy valami öröm ér
                  bennünket. Kérdeztük: nagy, nagyon nagy? És a keblünk tágult, amikor a
                  hazajuthatás lehetősége átvillant lelkünkön. “Ó, nem olyan nagy!” - sóhajtotta, s
                  maga is elborult, mikor látta szemünkben a hirtelen föllobogó fényt kialudni. Ha
                  nem olyan nagy, akkor nem is öröm!... Kiderült azután, hogy rendelet jött, amely a
                  francia újságok olvasását engedélyezi. Ez is a németekkel kötött kölcsönös
                  megállapodás volt.</p>
               <p>Az öröm valóban nem bizonyult nagynak. Először kaptunk a lapokon. Megállapodtunk,
                  hogy mindenki más lapot rendel. Maravics toronyszobájában egész olvasótermet
                  rendeztünk be. A házigazda a legnagyobb odaadással merült el a különböző harcterek
                  tanulmányozásában. Óriási térképet vásárolt, s apró, színes zászlókkal rakta ki a
                  hadak állását, azután a lapok jelentései szerint naponként mozgatta zászlóit.</p>
               <p>Mi azonban hamar kiábrándultunk a lapokból. Csak a háború volt bennük s ez a
                  kietlen, sivár, irtózatos dolog is milyen gyűlöletes megvilágításban! Az ember
                  nemcsak gyilkológép lett, hanem színtelen, egyoldalú, elfogult alacsonyrendű lény
                  is. Minden nemesebb érdeklődését felszívta a vértenger. A feldicsőített “poilu” és
                  a minden emberi vonástól megfosztott “boche” üres kliséalakok voltak, a
                  nagytömegek legalacsonyabb ízlése számára készített durva fantomok. Még a
                  legkomolyabb lapok is tele voltak túlzásokkal, ferdítésekkel, rágalmakkal.
                  Bizonyára nálunk is így írtak az újságok. Ez volt a háborús sajtó.</p>
               <p>Egy hét múlva már nem érdekeltek a lapok. Néha egy-egy kimagasló eseménynél
                  belenéztünk, vagy ha eldugott hír jelent meg “a civil internáltak
                  kicseréléséről”, reménykedve adtuk kézről kézre az újságszámot. Később már az
                  ilyen hír sem izgatott. Ez is mindig hazugságnak bizonyult.</p>
               <p>Mme Mignale-nak azonban nem szóltunk, hogy az öröm, amelyet előre bejelentett,
                  mennyi csalódást okozott. Szerettük ezt a szelíd, hajlott hátú kis asszonyt, aki
                  férje halála óta egészen megőszült, s évtizedeket öregedett. Ő volt szemünkben a
                  kiszolgáltatott, gyenge asszony jelképe, aki a háborútól legtöbbet szenvedett.
                  Kislánya alig volt nyolcéves. Tavaly még apja hazajött karácsonyra. Most ők ketten
                  is olyan árvák voltak, mint mi.</p>
               <p>Zádoryt megkértem, hogy mintázza le a kantinosné kislányát, Mártát. Anyjának
                  szántuk karácsonyi ajándékul a plakettet. Amellett az adminisztrátornak is
                  kívántunk némi okulást nyújtani, akinek leghőbb vágya lett volna, hogy puffadt
                  arcát Zádory megörökítse. Láthatta ebből, hogy ami a szegény özvegyasszonynak
                  egy-két jó szaváért, szelíd mosolyáért kijárt, azt ő hatalmának bármilyen
                  erőszakosságával sem tudja kicsikarni.</p>
               <p>A karácsonyesti vacsorát a kantinban akartuk megtartani. Az adminisztrátor
                  rendeletet adott ki, hogy a karácsonyestének nyolc órakor be kell fejeződnie, s
                  kilenckor már mindenkinek le kell feküdnie. Tavaly karácsonykor Hoch
                     Deutschlandot<hi xml:id="ftnref108">[108]</hi> kiáltottak a késő éjszakában a
                  foglyok, s a katonákkal a nemzetközi szövegű Marseillaise-t<hi xml:id="ftnref109"
                     >[109]</hi> énekelték. Az adminisztrátor most szigorú parancsával meg akart
                  akadályozni minden tüntetést.</p>
               <p>Ezért már délután hat órára terveztük a faágakból összetákolt karácsonyfa
                  meggyújtását, utána magyar vacsora lenne a kantinhelyiségben, gyertyát gyújtunk a
                  kis templomban, s átadjuk Mme Mignale-nak a kis Márta fejéről készült életnagyságú
                  gipsz-plakettet.</p>
               <p>Az ünnepséghez azonban pénz kellett. Tavaly ilyenkor volt tanítványaim gyűjtöttek
                  össze nagyobb összeget a magyar karácsonyra. Vajon eszükbe jutok-e az idén is? Ha
                  tőlük nem jönne, elhatároztuk néhányan, hogy összeadunk annyit, amennyiből magyar
                  társainkat vendégül láthatjuk.</p>
               <p>De pénzküldésről semmi hír sem érkezett. Levelek sem jöttek. A svájci Vöröskereszt
                  közvetítette a leveleket, a pénz pedig rendszerint a genfi Darier és társa
                  bankház útján érkezett. Mióta azonban a németek elmentek, alig hozott valamit a
                  posta. A legidősebb Stocker testvér, aki a 3-as szoba főnöke volt, minden reggel
                  kétségbeesetten tárta ki karját, amikor a levélkiosztásról visszajött: “Schon
                  wieder nichts!”<hi xml:id="ftnref110">[110]</hi>
               </p>
               <p>Nagyon nyugtalan lettem nemcsak a pénzküldemény, hanem főként a levelek kimaradása
                  miatt. Apám rendszeresen írt Kolozsvárról. Elég volt csak címzését a
                  levélborítékon megpillantanom, már mindjárt nyugalom öntött el. Ők legalább jól
                  vannak. Bátyám sebesülése után Kolozsváron maradt, s újra elkezdte az egyetemen
                  előadásait. Egyik öcsém ugyanott a női klinikát vezette, neki sem kellett a
                  frontra menni. Csak kisebb öcsémért aggódtam, aki a háború első pillanatától fogva
                  a nehéztüzérségnél a fronton teljesített szolgálatot. De úgy képzeltem, hogy az ő
                  helyzete sincs annyira veszélynek kitéve. Különben is hírt kaptam még december
                  elején róla, hogy karácsonykor otthon lesz, s egy fiatal kolozsvári lánnyal
                  eljegyzést tart.</p>
               <p>A levél azonban régen érkezett. Azóta semmi hír. Három hét eltelt anélkül, hogy a
                  posta számomra valamit is hozott volna. Mikor a levélírás megengedett ideje
                  elérkezett, öcsém előttem ismeretlen menyasszonyának készültem írni. De különös,
                  félelmetes dolog történt velem. Mindig vigyáztam leveleimben arra, hogy szomorú
                  dolgokról ne írjak. Nemcsak a háromszoros francia cenzúra miatt, hanem elsősorban
                  azért, mert az otthoniakban nem akartam felesleges aggodalmat kelteni. Most
                  azonban akárhányszor ültem neki a levélírásnak, egyszerre csak észrevétlenül
                  belekerültem a legsötétebb hangulatba. Mintha csak óriási, sötét árny áthajolt
                  volna felettem s tollamat az vette volna kezébe. Többször eltéptem a levelet, s
                  újra kezdtem. Végre is, a tárgy oly derűs volt, egy fiatal lány jövendő
                  boldogságáról kellett írnom. Miért zökkent mindig a toll, s a fehér lapról mért
                  siklott át ijesztő gyászpergamenre, ahol a végzet kérlelhetetlen rendelkezései
                  íródnak?</p>
               <p>Mikor a levelet végül is megírtam, magam is elrémültem. De elküldtem, mert tudtam,
                  hogy úgysem megy át a cenzúrán.</p>
               <p>Karácsony estéje előtti napon végre is megjött Finály Gábor igazgatómnak levele s
                  azzal egyidőben a pénzküldemény. Akkor már oly riadt voltam, hogy minden reggel,
                  mikor a postát jelző kürtszó felharsant, toronyszobámból kimentem a 3-asba, és ott
                  vártam be a szobafőnököt. Le az udvarra nem mertem menni, mert attól féltem,
                  ilyen bizakodó elébejárulás elűzi a szerencsémet. Azóta is, ezentúl mindig a
                  3-asban vártam be a postát.</p>
               <p>Finály hosszan, melegen írt. Valósággal el voltam ámulva, hogy még mindig
                  gondolnak rám, hogy talán szeretnek is. Szememben egészen furcsa volt, hogy az a
                  nagy közösség, amelyből oly erőszakosan szakítottak el, s amelyet csakis a háború
                  örökös és borzalmas rémeivel való emberfeletti küzdelemben tudtam elképzelni, még
                  törődni is tud velem. Hogy én szinte beteges makacssággal kapcsolódtam hozzájuk,
                  az természetes volt. Ottmaradt köztük az életem, amelynek minden mozzanatát az
                  emlékezés aranyszínbe öltöztette, s ott folytatódott tovább egy közös élet, amely
                  az enyém is volt, ha belőle ki is szakadtam, s amely oly sötét bizonytalanságban
                  hullámzott képzeletem előtt, mint a sziklára sodort hajótörött előtt a viharzó
                  éjszakai tenger.</p>
               <p>Igazgatóm írta, hogy volt iskolám növendékei megint gyűjtöttek s nagyobb összeget
                  küldtek, hogy magyar fogolytársaim karácsonyestéjére fordítsam. Finály levele más
                  tekintetben is megnyugtatott. Nem lehetett baj otthon, családom körében, mert
                  arról ő is tudott volna, s akkor nem ír annyi humorral és vigasztaló
                  biztatással.</p>
               <p>A magyarok karácsony estéjét tehát megtarthattuk. Ünnepi ruhában, szorosan egymás
                  mellett helyet foglaltunk a kantin felterített asztalánál. Csak Varga Tamás nem
                  volt itt, őt beteg szívével hazaküldték. Karácsony után hírt is kaptunk róla, hogy
                  megérkezése után pár hétre meghalt. A kis Feldenczer írt róla, aki a kórházban
                  meglátogatta. Általa üdvözöltetett mindnyájunkat. Emlegette Edouard-t s
                  Rosenberget, egykori társait a Conciergerieben. A panier à salade-ról is beszélt,
                  ahol először vette észre, hogy a szíve nagyon rossz...</p>
               <p>Hiányzott a fiatalabbik Weiner testvér is, akit verekedés miatt börtönbe zártak.
                  Bátyja addig könyörgött az adminisztrátornak, míg megengedte, hogy ünnepi
                  vacsoráját s az ajándékot bevigyék hozzá. Külön gyertyát is kapott és
                  cigarettákat.</p>
               <p>Az asztalfőn megint Müller bácsi ült, mellette az idősebbek: Vantur, Bistrán,
                  Horváth cigány. Most többen voltunk, mint tavaly. Először ünnepeltek velünk:
                  Rubin, Pesek, Zádory, Weiffert, Bárczy, Lakatos, Reisner, Bajusz pincér, Szőke, a
                  cipész, Schneider, Kilár, Kopolovits, Ambrus, a két nemrégiben érkezett asztalos,
                  Valéry és Ványi, egy idősebb, Katz nevű szűcs, s akik velük együtt jöttek: Pollár
                  Vilmos, Wohlstein, Lusztig, Bertics és Farkas József.</p>
               <p>Bárczy semmit sem evett. Már hónapok óta koplalt, vagy csak lehetetlen dolgokat
                  fogyasztott, úgyhogy arca fehérebb lett a krétánál, amellyel ecetben feloldva
                  szintén táplálkozni szokott. Készült az orvosi vizsgálatra. Tudta, hogyha a
                  vizsgálat késik, életével fizet rá. De vállalta a nagy kockázatot, kiszabadulás
                  vagy halál.</p>
               <p>Meggyújtottuk a karácsonyfát, kivilágítottuk a templomot. Fekete gyászruhában
                  ekkor jött be a kis Márta. Sápadt arcocskájából érdeklődéssel lángoltak elő nagy,
                  barna szemei. Anyja mellette állt és könnyezett. A szoba árnyaiból biztosan
                  messzi, sápadt arc bukkant elő, és tűnő, elfátyolozódó szemek sóvárogva néztek rá.
                  Az emlék fájhatott szegény asszonynak, mert kisgyermekét görcsösen szorította
                  magához.</p>
               <p>Nagy Zsiga, Steiner, Bajusz, Kilár és Schneider elénekelték a Mennyből az angyalt.
                  Azután az egész asztal a Pásztorok, pásztorokat...</p>
               <p>Éneklés közben lépett be az adminisztrátor. Hátratett kezekkel, komor léptekkel
                  végigment a szobán. Senki sem törődött vele. Az ének tovább folyt, csak a
                  karácsonyfa fénye sötétült el, amíg előtte elment.</p>
               <p>A vacsora este nyolcig tartott. Ekkor lefekvést jelzett a kürtszó.</p>
               <p>Csendben vonultunk ki az udvarra. A kantintól a várépület feljáratáig
                  félhosszúságban kellett átszelnünk az udvart. Enyhe, nedves idő volt, de az ég
                  kiderült, a zöldesen szikrázó csillagok egészen közelinek látszottak. A fölénk
                  boruló nagy, titokzatos égbolt különös hangulattal töltött el. A falu templomában
                  ebben a pillanatban szólaltak meg a harangok. Ez is mintha annak jele lett volna,
                  hogy szokatlan dolog történik velünk. A zengő hangok szétverték körülöttünk
                  vigasztalan helyzetünk kulisszáit. A várépület is szinte légies sápadtsággal
                  húzódott háttérbe.</p>
               <p>Mentünk, és nem éreztük, hogy megyünk. Inkább felénk áramlott, simogatva
                  közelünkbe suhant egy egész rejtelmes világ. Sok karácsonyfa illatát éreztük,
                  pedig karácsonyfa nem volt közelünkben sehol. Nagy embercsoportok lépésének zaját
                  hallottuk. Mintha szánkó csengője is csilingelt volna. Messzi karácsonyok tündöklő
                  ünnepisége úgy élt körülöttünk, mint ahogy elhagyott mezőn fényben és elmosódó
                  zajban magunk körül érezzük a nagyváros közelségét.</p>
               <p>Először azt hittem, hogy csak velem játszik felizgatott képzeletem. De amikor
                  társaimra néztem, azokon is észrevettem, hogy történik velük valami. Nem szóltak
                  egymáshoz. Úgy mentek, mint akik azt hiszik, teljesen egyedül vannak. Lépésük
                  olyan volt, mint álombanjáróké...</p>
               <p>Mindez csak addig tartott, amíg a feljárat sötét torka el nem nyelt bennünket.
                  Azután a döngve becsapódó ajtó elriasztotta a varázslatot.</p>
            <milestone n="3" unit="startSubChapter"/>
               <p rend="head">3</p>
               <p>A karácsonyi ünnepek hetében izgalmam oly nagyra nőtt, hogy már apatikussá lettem.
                  Arra gondoltam, ha Finálytól jött levél, hazulról is érkeznie kell. Teltek a napok
                  és semmit sem kaptam. Minden reggel megjelentem a 3-asban Stocker előtt. Már
                  szinte félt mondani, hogy számomra semmi sincs. Magát is vádolta érte. Örökké
                  vidám arcán a mosoly majdnem sírássá vonaglott, ha kísérteties alakomat feltűnni
                  látta. Az érvekből is kifogytam már, amivel a közel egyhónapos késést magyarázni
                  lehetett. Az ünnepek miatt feltorlódó posta, a cenzorok, a Vörös Kereszt ünnepi
                  hete, mindez már nem indokolt semmit. Az adminisztrátor bosszújára sem
                  gondolhattam az elkeseredett hangú levél miatt, amelyet legutóbb írtam, hiszen a
                  Finály levelét áteresztette.</p>
               <p>Különösen fiatalabbik öcsém miatt aggódtam. De félelmemet, nyugtalanságomat nem
                  tudtam magam előtt sem határozott formába önteni. Egész nap feküdtem, nem akartam
                  semmire sem gondolni.</p>
               <p>Karácsony első napja estéjén Maravicshoz voltunk híva. Édesanyja Bécsből fényűző
                  cikkekből összeállított csomagot küldött. Mind olyan ételek voltak benne,
                  amelyeket már csak emlékeinkből ismertünk. Az egésznek koronája volt egy liter
                  tojásos puncs.</p>
               <p>Maravics toronyszobájában jöttünk össze. A kis asztal megvolt rakva a
                  legkívánatosabb dolgokkal. Maravics meleg bort is készíttetett. Házigazdánkon
                  kívül Németh Andor, Lakatos, Zádory ültek az asztal körül s az elmaradhatatlan
                  Horváth cigány, aki hegedűjében, mint valami bűvös szekrényben, magával hozta volt
                  életünk minden kedves emlékét.</p>
               <p>Még hozzá sem nyúlhattunk semmihez, amikor váratlan dolog történt. Maravics
                  szokott tréfás, kötekedő modorában megjegyzést tett Zádoryra. Szobrászbarátunk
                  szemében mohón és türelmetlenül csillogott a vágy a kirakott ételek és italok
                  után. Kezét dörzsölve nem a legválogatottabb nyelven olyasvalamit mondott: “Lesz-e
                  már zabálás, gyerekek?” Erre vágott vissza Maravics, akit talán kicsit bántott is,
                  hogy édesanyja küldeményével kapcsolatban valaki ilyen alantas kifejezést
                  használ.</p>
               <p>Összetűztek, mint a fogságban annyiszor megtörtént legjobb barátok között is.
                  Bizonyára hamarosan ki is békülnek, ha én nem szólok közbe. Zádory pártjára
                  keltem, Maravicsnak szemére hánytam, hogy neki mint fiatalembernek és
                  házigazdának, nem lett volna szabad nálánál idősebb vendégét megleckéztetni azért,
                  mert talán most az a fölénye vele szemben, hogy neki van pénze, Zádorynak pedig
                  nincs.</p>
               <p>Ez a kis jelentéktelen összeszólalkozás mintha észrevétlenül felgyülemlett
                  keserűség és fájdalom zsilipjét nyitotta volna fel bennem. Magam is elámultam: ki
                  beszél belőlem, micsoda idegen és nem is sejtett fájdalom? Mert rögtön
                  észrevettem, hogy Zádory és Maravics nézeteltérése csak ürügy számomra. Valami más
                  remegtet meg, valami más kényszerít arra, hogy elsötétült kedvvel rontsak el
                  mindent, ahol poharak összekoccanása, szegény fogolyéletek pillanatnyi
                  felderülése készül. Csak eszköze voltam magam is egy előttem ismeretlen, rajtam
                  uralkodó érzésnek.</p>
               <p>De nem tudtam felszabadulni a gyötrő igézet alól. Irtózatos dolgokat mondtam,
                  amitől elfehérült mindenki, gyűlöletessé vált étel és ital. Végül is mikor
                  felálltam s távozni készültem, velem jött mindenki. Az asztalon maradtak a csábító
                  ételek és italok. És velük maradt egyedül Horváth cigány, aki értelmetlenül, s
                  talán közömbös fölényességgel hallgatta végig az egészet, mint óriási, kopott,
                  szürke madár, akit az egész világon csupán a táplálék bűvölete köt le.</p>
               <p>Vége volt a kedélyes estének. Mint akkor mindennek olyan visszataszító íze volt
                  számomra, ami jókedvet, felejtést hozhatott volna. Nem ittam egy korty bort sem,
                  amikor társaim mind részegek voltak. Csak feküdtem a szobámban, kitágult szemekkel
                  bámultam a levegőbe, s kerestem, kutattam valami után, ami megmagyarázza talán, mi
                  van velem.</p>
               <p>Másnap délben nagy csomaggal a kezében lejött hozzám Zádory. Karácsonyi küldemény
                  érkezett Tours-ból, Mastictól, az ő hűséges francia barátnőjétől.</p>
               <p>Zádory úgy hozta, mint kincset. Lekuporodott fekvőhelyem szélére, s kinyitotta a
                  fonott kosarat:</p>
               <p>- Nézd, nyers sonka, jó tours-i kolbász! A legjobb a világon. A kis Mastic küldte,
                  ez az áldott, aranyos teremtés. Az egyetlen, aki nem hagyott el.</p>
               <p>Megható volt ennek a megtermett, széles vállú embernek gyermekes gyöngédsége és
                  arcáról lesugárzó öröme.</p>
               <p>Mosolyogva hajoltam a csomag fölé, amely fenyőgallyakkal volt beborítva. De aztán
                  visszahökkentem:</p>
               <p>- Nem, nem! Olyan ravatalszaga van!</p>
               <p>És nem tudtam semmihez sem nyúlni. Beletemetkeztem újra szótlanságomba,
                  belevesztem valami nagy, ijesztő ürességbe, amely nem árult el semmit, csak
                  ellenséges, fenyegető némasággal meredt rám.</p>
               <p>Szilveszter este meg kellett tartani Maravics lakomáját, amelyet akaratlanul is én
                  rontottam el. Ez a kedves, fiatal fiú lovagiasan jóvátette hibáját, holott
                  valójában el sem követte. Zádoryval összeölelkezett, hozzám lejött, s hosszasan,
                  bizalmasan elbeszélgetett.</p>
               <p>A fogság talán mindannyiunk között az ő idegzetét támadta meg legjobban. De
                  katonásan akarta viselni a bajt. Apja öregebb osztrák-magyar tiszt volt, anyja még
                  fiatal, mindig szép asszony, s ahogy a fia elbeszélésén át megalkothattam képét:
                  az élettől elkényeztetett, kissé tétlen, álmodozó teremtés. Öreg apa és nagyon
                  fiatal anya gyermekének született Maravics. Megviselt idegzettel és egy sereg ki
                  nem forrott, gyerekes tulajdonsággal. A nálánál jóval idősebb Németh Andorral
                  szeretett atyáskodni, az öreg Edouard-t, aki iszákosságra hajlamos volt, szerette
                  szigorúan fegyelmezni, nevelni. Maga egész nap pipázott, geneológiai könyveivel
                  bíbelődött, és újabban a francia lapokban megírt, hajmeresztő felderítésekből
                  gyűjteményt állított össze. Öreges, túlzottan konzervatív álláspontja volt
                  mindenről. De ha az ember kivette szájából a pipát, elvonta munkájától, komolyan
                  és emberségesen a szemébe nézett, tájékozatlan, tapasztalatlan gyerek állt vele
                  szemben, akinek nagyon jó szíve volt, s aki úgy szerette volna, ha valaki
                  foglalkozik vele, irányítja, embert csinál belőle.</p>
               <p>Ilyen “pipa nélküli” egyszerű, meleg megnyilatkozással állt velem szemben azon a
                  beszélgetésen, amikor tisztázni akarta magát és meghívott a Szilveszter-estére.
                  Nagyon megszerettem, s megígértem, hogy az óév búcsúztatásán okvetlenül ott
                  leszek.</p>
               <p>Nyolc óra után Szilveszter este sem maradhattunk fenn. De Maravicsnak kitűnő terve
                  volt a rendelet kijátszására, Edouard-ral berendeztette a tető egyik elhanyagolt
                  toronyszobáját, s megállapodtunk, hogy az őrség látogatása után oda szökünk
                  fel.</p>
               <p>Este kilenc órakor már mindenki le is feküdt. Az őrség füstös lámpáját
                  végigjáratta a sötétségbe borult szobákon. A sápadt fénykarika ráesett mindegyik
                  fogoly arcára. A szalmazsákok megzörrentek. Itt-ott mozgolódás, sóhaj
                  hallatszott. A lámpafény gyorsan siklott egyik arcról a másikra. A buzgó káplár
                  bekémlelt a függönyök mögé is. Most jártak éppen Herz doktornál.</p>
               <p>Amint alvást tettetve feküdtem, azt gondoltam, hogy a lámpát bizonyára elkapja, ha
                  valamelyik ajkon az álom mosolya fénylik, és talán haragszik a tündérre, amely
                  nemzetválogatás nélkül szór virágot a szenvedők lelkére, ha álmodnak.</p>
               <p>Benyitottak hozzánk is. Fenyvesi már aludt. Én szerettem volna mosolyogni. De nem
                  tudtam. Mikor a fény rám esett, arcom úgy feküdt rajtam összekulcsolt kezem
                  felett, mint meredt halotti lárva.</p>
               <p>Kimentek a 3-asból. Zajt felverő lépésük majd a falépcsőn, majd az 5-ösben, majd a
                  6-osban hallatszott. Végre a kísérteties lámpafény még egyszer végigszaladt a
                  lépcsőkön, a kis bástyaudvaron, a lejáraton. Aztán hallottuk, hogy a várépület
                  kapuja bezárult. Még halvány fény gyúlt ablakainkon, ahogy a nagyudvaron
                  végigmentek, azután teljes lett a sötétség a várépületen.</p>
               <p>Óvatosan, zajtalanul felemelkedtem fekvőhelyemről, s a toronyszoba kis ablakán
                  kikémleltem az udvarra.</p>
               <p>A telihold fényében, az őrség és az adminisztráció kis épületei között a kövér
                  adminisztrátor sétált fel s alá, és kutatva nézte a sötétségbe húzódó, hallgatag
                  várépületet. Bizonyára úgy érezte, hogy az egész néma vár konok, ellenszegülő
                  akarat vele szemben. Mi lehet belöl, e hallgatagság, e színlelt nyugalom
                  mögött?</p>
               <p>A legkisebb neszre, ami az épület felől jött, gyanakodva állt meg. Vajon nem
                  életére törő összeesküvők titkos jeladása szüremlik át a vastag falakon? Egyik
                  ablakban valami fehér mozgott, mintha őt fenyegette volna. Fürkésző lépésekkel
                  ment az ablak irányába. Nem, a fehérség csak szárításra kitett ing volt, amelyet a
                  tenger felől jövő légáramlat néha meglebbentett.</p>
               <p>Megindult a kapu felé, de a kijáratnál még egyszer visszafordult, s végignézett az
                  épületen. Bizonyára elégedett mosoly futott át arcán. Mindazt az erőt, kényszert,
                  ami ezt a sok embert a kietlen halotti kaszárnyában zárva tartja, a saját
                  karjaiban érezte duzzadni...</p>
               <p>Cipőmmel a kezemben, észrevétlenül kimentem a toronyszobából, s végigsurrantam a
                  3-ason. Meghívott társaimmal a csigalépcsőnek a tetőre vezető felső részében
                  kellett találkoznom.</p>
               <p>A régi lépcsőfokok megreccsentek óvatos lépteink alatt. A teljes sötétségben
                  suttogó szóval ismertünk egymásra, azután egymásba fogózva kúsztunk fel a
                  tetőre.</p>
               <p>Edouard a tető vaspántos ajtajánál várt már bennünket. Amint kibújtunk a
                  holdfényben úszó tetőre, egyenként számba vett. “Herr Säufer”<hi
                     xml:id="ftnref111">[111]</hi> - Dudásnak szólt. “Die Professoren”<hi
                     xml:id="ftnref112">[112]</hi> - volt belőlünk három is: Soltész, Neufeld és
                  Németh. “Herr Doktor”<hi xml:id="ftnref113">[113]</hi> ez voltam én, “und du auch,
                     Luder”<hi xml:id="ftnref114">[114]</hi> - ezt a bizalmas megszólítást Zádoryhoz
                  intézte, aki Horváth cigánnyal együtt a hátvédet alkotta.</p>
               <p>A cserepes tetőn felül a donzson négy fala félméternyi magasságban emelkedett fel.
                  A fal és a tető közötti szűk járaton négykézláb csúsztunk el addig a
                  toronypadlásig, ahol Maravics az “estélyt” tartotta.</p>
               <p>A háziúr kékesen parázsló angol pipával a szájában az ajtóban várt ránk.</p>
               <p>Különös vendégszoba, különös vendégek.</p>
               <p>A kerek padláslyukban két szalmazsák volt végigfektetve. Közepén kis kézi
                  petróleumkályha állt, melynek fénye a vörös üveges nyíláson át a penészes fal egy
                  részét megvilágította. A keresztgerendán felül a palatető egy helyen annyira
                  megszakadozott, hogy jókora rés támadt rajta, s azon keresztül bekandikált a kék
                  ég egy darabja, az ölén két sziporkázó csillaggal. Ez a messzi, ércragyogású
                  égdarab mintegy díszítette a kietlen padlást, amelyen talán évszázadok óta élő
                  ember nem fordult meg. Egyszersmind éreztette a magas levegőeget is, ahová a
                  torony csúcsa befúródott.</p>
               <p>Edouard délutáni rendezés közben a tető egyik sarkában vércsefészket fedezett fel,
                  s két fiókát markolt ki belőle. Ezek most a kályha előtt álltak, és csőrükkel az
                  elébük dobott véres húsdarabokat tépdesték. A fal mellett boros- és
                  pezsgőspalackok sorakoztak, s a Maravics csomagjából megmaradt konzervek,
                  sütemények. Felettük lógott a pincében talált emberi karcsont, rajta a
                  megrozsdásodott bilinccsel. Ez Edouard tulajdona volt, s a mai estére díszül
                  odakölcsönözte gazdájának.</p>
               <p>Megcsodáltuk a vércsefiókákat, megdicsértük Edouard stílszerű rendezését.</p>
               <p>Az öreg üvegfúvó olyan volt, mint valami gnóm. Szeme a piros félhomályban furcsán
                  villogott, fogatlan szája csecsemőéhez hasonlított, amelyet ritkás, lelógó
                  bajusza s az arcát rendetlenül elborító őszes szőr még kirívóbbá tett. Szeretett
                  feltűnően öltözködni. Piros nyakkendőt hordott, Maravicsnak egy elhasznált
                  szmokingkabátja volt rajta, ehhez durva, foltozott, sárga nadrágot vett fel,
                  amelynek végét óriási, szalmával kitömött facipőkbe gyúrta be. Kicsi, pisze orra
                  nyergéről a pápaszem minden pillanatban készült lecsúszni. Ez is olyan volt rajta,
                  mint valami rossz színpadi kellék.</p>
               <p>Halkan, szinte suttogva kellett beszélni. Ezért a hangulat eleinte nem is alakult
                  ki. A vendégek inkább az evés-iváshoz láttak. Egy pohár és egy tányér jutott
                  mindenre, amelyeket a fogások cserélésénél szörnyű piszkos kendővel Edouard törölt
                  tisztára.</p>
               <p>Az első poharak után azonban megoldódott a kedv. A beszélők lassanként
                  megfeledkeztek arról, hogy felesleges óvatosságból suttogni kellene. Az ilyen
                  társas összejöveteleknél mindenekelőtt Dudás volt igazi elemében. A borozás
                  iskoláját még a Bácskában tanulta ki. A furcsa, ijesztő padlást, az egész fogságot
                  pillanatok alatt teljesen elfelejtette, s a dugót a borosüvegből apjától örökölt
                  mindenes zsebkésével már úgy húzta ki, mintha bácskai kúriában fényesen terített
                  asztalnál töltené be a házigazda szerepet. Soha el nem mulasztotta, hogy a bor
                  dugós részéből előbb magának ne töltsön egy-két kortyot. Minden ételt értékelt,
                  megbírált, s rendszerint meg is dicsért. Az új üvegből az első kortyot ő itta
                  meg, azután csillogó szemmel intett: “Fiúk, lehet!...”</p>
               <p>Dudásé volt a szó, amíg a mámor úrrá nem lett, de azután szerepét Zádory vette át.
                  A fogságban az elpusztíthatatlan kedélyt s ami még ennél is több, a képzeletnek
                  a sivár életkörülmények fölé való szárnyalását ő képviselte. Nem volt nyomorúság,
                  amelynek jó oldalát meg ne tudta volna csillogtatni, s nem volt idegenszerűség,
                  amellyel képzelete azonnal meg ne barátkozott volna. A vércsefiókákat is már
                  megszelídítette, s ölében szunyókált mind a kettő. Az ételek felét ő ette meg, s
                  Dudásnak nem volt hűségesebb ivótársa nála. Közben a mámor s a különös hangulat
                  feltüzelte képzeletét. A bilincses karcsontnak úgy elénkbe idézte történetét,
                  hogy szemünk-szánk tátva maradt. Ahogy szava hozzáért a szomorú emberi
                  maradványhoz, a csontra hús nőtt, s a karral csuhába öltözött Saint
                  Philbert-rendi barát intett búcsút az életnek. Fantáziája kitágította a tetőzet
                  rését, s a csillagok útján elszáguldott messze, a Körös-parti városba, ahol
                  gyermekkorát töltötte.</p>
               <p>Lassan mindnyájan már csak emlékek voltunk. A dohányfüstben elfoszlott alakunk
                  csodálatos árnyékká lett, amelyből az emlékalakok seregestől bontakoztak ki.
                  Minden, ami élet volt bennünk, csupa emlékké változott. Öregekké lettünk. Nekem
                  már fényes gyermekkor volt az az érthetetlen, őrült éjszaka is, amikor a kis
                  breton fürdő kertjében nem is egy nőtől, hanem az asszonytól búcsúztam. És attól
                  fogva visszafelé minden az aranykorszaknak abban a legendás fényében ragyogott,
                  amilyenben öreg emberek kisgyermekkorukat szokták látni.</p>
               <p>Újra átéltem úgyszólván minden napomat, s az emlékek gyönyörű uszálya mögém nőtt,
                  a végtelenségig kinyúlt, míg magam vékony semmiség lettem, aki alig bírta már
                  pompás díszét. Sokat gondoltam ezen az éjszakán arra a pesti májusi napra, amikor
                  apámat utolszor láttam. Indult vissza Kolozsvárra, s én elkísértem a Nyugatihoz
                  vivő 46-os villamoson. A pályaudvar előtt elváltunk. Nekem sietnem kellett órára.
                  Kis tavaszi felöltő volt rajta, elefántcsont nyelű, bogos, szúette botját kezében
                  tartotta. Barátságos, tiszta kék szemével rám nézett. Azután megcsókoltam szőke
                  császárszakálla felett az arcát, amelyen a gyermekkorom óta oly jól ismert,
                  annyira szeretett pomádéillatot éreztem. Arról volt szó, hogy két hónap múlva én
                  is Kolozsvárra megyek nyaralni. Azt hittük, csak rövid időre búcsúzunk. Mosolyogva
                  vált el, csontos, kékeres kezével intett, azután kis kézitáskájával kezében
                  elindult a pályaház felé.</p>
               <p>Néztem, néztem utána. Emberek jöttek, mentek körülötte. Majd belekerült a
                  pályaudvar felé áramló tömegbe. Eltűnt az emberek között. Pár pillanatig már csak
                  kalapját láttam lebegni, amely úszott, mint kis fekete kupola. Azután eltűnt
                  teljesen...</p>
               <p>Ezen a Szilveszter-éjszakán az otthont akartam magam elé képzelni. Mit csinálnak
                  ebben a pillanatban a régi kolozsvári házban? Vagy talán már át is költöztek egy
                  újba, amiről apám utolsó levelei egyikében írt? Lehet, hogy az új lakás, lehet,
                  hogy valami más, ismeretlen ok miatt, de nem tudtam családomat magam elé képzelni.
                  Élesen emlékeztem vissza minden együtt töltött karácsony- és Szilveszter-estre.
                  Magam előtt láttam a tavalyi otthont is, amikor már nem voltam velük. De
                  képzeletem mindig lesiklott a képről, amelyben hozzátartozóimat ma éjszaka akartam
                  megrajzolni. Vajon öcsém és menyasszonya együtt vannak-e apámmal s özvegy
                  nővéremnek kislányaival? Gyötrő aggodalmaim öcsémmel kapcsolatosan megint
                  felújultak. Lassanként újra szívszorongató érzés borított el, mintha minden, még a
                  levegő is visszahúzódott volna tőlem, s valami gyűlt volna fejem felett, ami
                  mindjárt rám csap, mint elítéltre a pallos.</p>
               <p>Barátaim ezalatt teljesen belemerültek a múlt élesztgetésébe. A csak alig
                  megvilágított padlásszoba annyira megtelt dohányfüsttel, hogy elfedte egymás elől
                  a beszélők arcát. Csupán egy-egy mozdulat vagy körvonal látszott. Ezért lettek
                  emlékeik élőbbek, mint ő maguk.</p>
               <p>Soltész hőse: Kasza cigány volt. Jóléttől zsíros, elgépiesedett életű alföldi
                  parasztvárosban élt ez a cigány, ahol Soltész tanított. Az ottani dagadt
                  bőrtárcájú, hangos gavalléroknak nem kellett a régi cigány, megkövetelték már az
                  új pesti módit. Kasza cigány ott ült a kávéház egyik zugában, s undorodva
                  hallgatta a cincogó muzsikusokat. Éjfél után már csak egy-két asztalnál mulattak.
                  Az öreg cigány ekkor végleg megcsömörlött a nyafogó új zenétől. Egyszer csak
                  felállt, s leszegett fejjel közeledett a bandához. Ördögi arca volt Kasza
                  cigánynak. Fekete volt, koromfekete, csak a fogai villogtak fehéren, amikor
                  mosolygott. Egyik szemét hályog borította, de a másik, mikor hegedűjét vállához
                  nyomta, többet mondott, elragadóbb volt, mint ezer más szem. Ha ebbe az egy
                  szemébe, valamikor régen, egy asszony belenézett... Kasza cigány kikapta a
                  kocaprímás kezéből a hegedűt. Odaállt a banda élére, s rekedt, gyűlölettől
                  reszkető hangon kiáltotta: “Nektek most ácsi, büdösök!” Aztán álla alá csapta a
                  hegedűt, s most csak ő muzsikált, egyes-egyedül ő.</p>
               <p>Soltésznak elcsuklott a szava, amikor idáig jutott elbeszélésében, s egészen
                  belésápadt, mert már látta, itt látta köztünk, mindegyikünknél élesebben, s vele
                  együtt láttuk mi is Kasza cigány elbűvölő félszemét, és hallottuk hegedűje
                  zokogását.</p>
               <p>Dudás egy bácskai ficsúrról emlékezett meg, akinek már a neve is olyan kipucolt,
                  feszes és díszszerszámos volt, mint valami úri négyesfogat. Ezzel együtt élte le
                  fiatalkorát. Hogy hány kalandja, hány botránya volt ennek a vakmerő, csinos
                  fiúnak! Nem szerette a zsidót, a mágnást, a latajnert, a katonatisztet - szóval
                  sokat nem szeretett -, s olyan kényes volt a becsületére, mint a fiatal lány a
                  fehér selyem báli cipőjére. Éppen egy ilyen bálon tört le a vidéki gavallérnak
                  pályafutása. Miután annyi embert megpofozott már életében, ezen a bálon megütötte
                  szép húgát is, aki eltűrte, hogy táncosa, egy tejfelesszájú huszárhadnagy, a
                  hajába csókoljon. Lett ebből nagy botrány. A heves vérű bácskai fiú egymás után
                  arcul ütött még nyolc huszártisztet. De hősi tette után már csak annyi ideig
                  maradt a városkában, hogy lepárbajozza pofonjait, s azután elment egy gazdag
                  rokonához gazdatisztnek. Dudás pedig Párizsba jött Blériot-hoz.</p>
               <p>S ez így ment sorjában. Németh Andor utolsó szerelméről beszélt, közénk hozta
                  asszonyát, illatának, gyönyörűségtől sápadozó arcának, sugárzó szemének minden
                  varázsával. Neufeld, aki nagyon vékonypénzű, rossz gyomrú fiatalember volt, leírta
                  egy felsőmagyarországi városi iskolában tanártársait, akik el voltak keseredve,
                  hogy őt választották meg, aki sem kártyázni, sem inni nem tudott. Nem is tegezte
                  le őt senki. Egyszer azután egy vacsorán az éhomra ivott sörtől becsípett, s erre
                  óriási cigánypecsenyét rendelt, s üveg bort állíttatott maga elé. Lett erre nagy
                  öröm. Mindjárt pertut ittak vele, s később is csak ennek köszönhette s nem a
                  tanításban kitűnően alkalmazott “méthode directe”<hi xml:id="ftnref115"
                  >[115]</hi>-nek, hogy véglegesítsék...</p>
               <p>Zádory elemében volt. Versenyre kelt mindenkivel, hogy az ő alakjai érdekességben
                  és bogarasságukban felülmúlják a többiekét. Elmondta, alig húszéves korában hogyan
                  tette meg az utat Nagyváradtól Párizsig, hogyan került Rodin műtermébe, és végül
                  elénk hozta háború előtti bohém társaságát, amelynek istene a hosszú szakállú
                  Desbois mester volt, Rodin után második szobrásza Franciaországnak.</p>
               <p>Teltek az órák s a kis padlást mind sűrűbben lepték el az emlékezetből előhívott
                  légies alakok.</p>
               <p>Maravics rendelkezett Edouard-nak, hogy készüljön a pezsgőbontásra. Dudás nem
                  engedte el, hogy Edouard piszkos kendőjét ne ő szorítsa a pezsgősüveg nyakára.</p>
               <p>Habzott a nagy poharakban és kicsorbult bólokban az ital, amikor a közelünkben
                  levő templomban az újév köszöntésére megkondult az első mély harang.</p>
               <p>A templomtorony a vártoronnyal egyszinten volt, s a harangok közvetlen
                  közelségünkben lehettek elhelyezve, úgyhogy az ember azt hitte, ha egyik résen
                  kinyújtaná kezét, eléri őket. Erre egyáltalában nem is gondoltunk, s mikor az első
                  harangkongás rettenetes erővel felzúgott, sápadtan ugrottunk fel. Az első három
                  mély kondulás után a többi harang is megszólalt, s nemsokára a zúgó ércek
                  együttes, magasztos zengésétől az egész padlás minden ízében remegett.</p>
               <p>Lélegzetvisszafojtó döbbenet fogott el mindnyájunkat. Mintha maga a vártorony is
                  megingott volna, s mint valami óriási harangnyelv, a kék égbolt ércébe ütődnék! A
                  meglóbált vártoronnyal együtt süketítő katlanba szédültünk mi is, ahol céltalanul
                  és vég nélkül, ránk nézve ismeretlen ritmus parancsa szerint, óriási, vak erők
                  törtek egymásra, és ütődtek vadul egymásba...</p>
               <p>A karok lassan a levegőbe emelkedtek, a poharak remegve csörrentek össze. Így
                  álltunk sápadtan, szótlanul, és a háborúra gondoltunk, amelynek vak erőmérkőzését
                  most a zengő harangok párviadala mindennél jobban kifejezte. Senki sem merte
                  kimondani, hogy miért igyunk, mert minden szó káromlás, szentségtörés lett volna.
                  Csak poharaink ütődtek egymásba, és a szörnyű harangzúgásban sokáig furcsán
                  cincogva, csikorogva csörrentek össze, anélkül hogy bénult kezünk szét tudta volna
                  választani.</p>
               <p>A harangok szava lassan elhalt. Mikor az utolsó kongások is elnémultak, a
                  toronypadlás egyszerre olyan üres lett, mintha egész világ költözött volna ki
                  belőle.</p>
               <p>Most egymásra néztünk, ajkunkon ijedt, különös mosollyal. Kiürítettük poharainkat,
                  és leültünk.</p>
               <p>A szoba közepén állva csak a bácskai fiú maradt. A pohár még mindig kezében
                  remegett, az ital fele a földre löttyent. Kidülledt, vérbe boruló szemmel nézett
                  maga körül, olyan kétségbeesett tanácstalansággal, mint az őrült, aki először
                  kutat körül agyrémeinek világában.</p>
               <p>Azután feje fölé lendítette poharát, és teljes erejével a földhöz vágta:</p>
               <p>- Inni érte, mikor harcolni kellene! Mikor tartalékos tiszt vagyok! - ordította a
                  fejét egyszerre ellepő mámorával a dühnek. - Nekem elég volt! Meglátjátok! Nekem
                  elég volt!...</p>
               <p>A szobrász fogta le, hogy ki ne rohanjon a tetőre...</p>
               <p>Ebben a pillanatban valaki öklével megdöngette az ajtót.</p>
               <p>Edouard, aki sohasem vesztette el lélekjelenlétét, rögtön kioltotta a
                  petróleumkályhát.</p>
               <p>Halálos csendben maradtunk, csak sűrű lélegzetvételünk hallatszott. Mintha valaki
                  letiport volna, s végső küzdelemben térdével a földre szorítana.</p>
               <p>Kijön?</p>
               <p>Az ajtó csendesen megnyílt, s a holdvilág fényében a bolond Bistrán Demeter
                  meggörnyedt alakja rajzolódott ki.</p>
               <p>Hogy került ide, nem is sejtettük. Az öreg szerette a titokzatos utakat. Ha
                  holdvilág volt, egész éjjel mászkált, s bizonyára éjszakai körútján fedezte fel,
                  hogy a vaspántos ajtó nyitva van, s így mászott ki a tetőre.</p>
               <p>Maravics kelletlenül hívta beljebb. Edouard újra meggyújtotta a kis
                  petróleumkályhát, s mindnyájan kérdőleg néztünk Demeter testvérre.</p>
               <p>Bistrán körülnézett, rápislantott a vércsefiókákra, a pezsgősüvegekre s különösen
                  a bilincses karcsontra. Mikor ezt meglátta, ősszel kevert bozontos szakállát
                  magasra emelte. Ő tudja, miről van itt szó!... Azután megpödörte bajuszát,
                  háromtükör-gombos sapkáját a szemébe húzta, és csendesen bólogatta a fejét.
                  Sápadt, ragyás arcával, rongyos, de prémes télikabátjával furcsa mesék lomtárából
                  kikerült alaknak látszott. Mintha ennek a sok száz éves, piszkos várkastélynak
                  elvarázsolt tulajdonosa lett volna.</p>
               <p>Felemelt mutatóujjal intett, majd suttogó hangon megszólalt:</p>
               <p>- Testvérek? Ugyebár, testvérek?... Ne is titkoljátok! Üsmerem a jelt: a vércsét
                  és a megbilincselt csontot. Éppen jókor jöttem. Csak most beszéltem Appunyival.
                  Szivarja piros parazsával adott jelt, merthogy a sötétben másként nem láttam
                  volna. Appunyi izeni, hogy le vannak verve az összes pénzarisztokraták,
                  filuzufusok és háborút csináló ganajemberek. Hát most majd mi megyünk fel a
                  hegynek, és mi nevetünk. A hegy tetején ég a Gyertya, a mi Gyertyánk, amit az
                  arisztokrátok azzal a szép Enyedi Klárával lopattak el tőlem. Appunyi mondta: fel,
                  testvér, elő a gráddal! Az ü grádja, hogy galamb van a torkában, az enyim meg: a
                  kalapács. Itt a kalapács kezemben! Látjátok, testvérek?...</p>
               <p>Demeter felemelte magasra a jobb karját, egész testével utána rugaszkodott, azután
                  teljes erejével lesújtott. </p>
               <p>Lihegve, tökéletes megelégedéssel jelentette ki:</p>
               <p>- No, most megvan. Lecsaptam vele. Eltört a pecsét. A szenvedés pecsétje!
                  Mehettek, kész!... Hát nem mozdultok? Én, Bistrán Demeter, mondom, hogy szabadok
                  vagytok!...</p>
               <p>A rongyos ember szemében az őrület fénye villogott. Mi hátborzongva, meredt
                  szemmel néztük. Egyikünk sem moccant.</p>
               <p>A zsibbadtságból végre is Zádory tért először magához. Borral teli csészét
                  nyújtott a félelmetes öregnek.</p>
               <p>- Igyál, öreg, úgy beszélsz, mint egy próféta.</p>
               <p>Bistrán átvette az italt, piszkos, piros zsebkendőjével megtörölte bajuszát,
                  azután kedélyesen jegyezte meg:</p>
               <p>- Próféta az vagyok, de a bort megiszom.</p>
               <p>A varázslat elmúlt. Mindnyájan felnevettünk. </p>
               <p>Edouard fel akarta használni a kedélyes pillanatot, hogy Demeter testvért
                  kituszkolja. </p>
               <p>De az öreg ellökte őt:</p>
               <p>- Mondjátok meg ennek az osztrák üvegbuborék-fúvónak, hogy mindjárt megyek. Nem
                  eszi őtet sokáig a fene. De előbb eléneklek nektek egy nótát.</p>
               <p>- Hová gondolsz? - vágott közbe ijedten Maravics. - Még ide csődíted a
                  katonákat!</p>
               <p>- Ne félj, nem hallja azt senki, csak akinek szól. Csak dudorászok, ti meg a
                  szemembe néztek, s ha nem is éneklek, azt hiszitek majd, hogy sokan, nagyon sokan
                  énekelnek. Hallgassátok csak:</p>
               <p>Végigmentem az ormódi temetőn, </p>
               <p> elvesztettem piros bársony keszkenőm.</p>
               <p>Alig lehetett hallani, ahogy a szavakat kiejtette. Az éneket testének tartása,
                  felemelt karja és könnyes, kitáguló szemének mély szomorúsága inkább kifejezte,
                  mint hangja. Lezüllött, lesoványodott arca, amelyen még sok megmaradt az egykori
                  huszáréból, egyikünktől a másikhoz fordult lassan, s a padlás pirosló
                  félhomályában úgy lebegett, mint látomás.</p>
               <p>Énekének különös hatása volt. Egyszerre csak megelevenedtek fájó élességgel az
                  otthoni képek. Gyönyörű, hívogató, álomszerű képek. Egy-egy falusi templom,
                  temető. Messzi harangszó, ragyogóan zöld pázsit s a hegytető, amelyről a szem
                  elé tárul erdőnek, csillogó folyónak, piros tetejű falusi házaknak elbűvölő
                  távlata. Mindez közvetlen közelben, az illatát, a hangulatát és ezer hangját
                  magával hozva s mégis elérhetetlen, soha be nem járható messzeségben.</p>
               <p>Lehajtott fejjel, elkomorulva hallgattunk. A bácskai fiú egyik szalmazsákra dőlt,
                  fejét két karjába temette, és sírt.</p>
               <p>Mikor Demeter testvér befejezte énekét, még egyszer körülnézett a szobában, ránk
                  mosolygott, és kifelé indult. A küszöbön megállt, szembefordult velünk, s egész
                  testében kiegyenesedve, még egyszer prófétai nyelvén szólt hozzánk:</p>
               <p>- Ne búsuljatok! Megmondtam már: szabadok vagytok!...</p>
               <p>Azután bezárult utána az ajtó.</p>
               <p>A szobában emlékéből már csak Horváth halkan muzsikáló hegedűje maradt. Az egykor
                  híres cimbalmos elpetyhüdt, fehéren kiszélesedő arcával hangszerére támaszkodott,
                  a messzeségbe nézett, s Maravics minden tilalma ellenére tovább muzsikált szomorú
                  és vidám nótákat, mintha nem is maga játszanék, hanem megbabonázott hegedűje
                  magától szólna.</p>
               <p>Tovább folyt az ivás, s arról vitatkoztak, hogy Demeter testvér egészen bolond-e,
                  vagy van a szavaiban kiszámítottság, valamelyes népies mitikusságnak megtépett
                  foszlányai?...</p>
               <p>Zádory tűzbejött, s megmagyarázta, hogy Bistrán minden szava tiszta bölcsesség.
                  Hol van az megírva, hogy a mi életünk valóban csak ez a hitvány, fogoly
                  árnyékélet? Nem szabad-e teljesen képzeletünk, amely kedve szerint minden sorsot
                  magára ölthet? Ha akarunk, Szent Ferencek lehetünk, aki az élet legnagyobb
                  örömének a szenvedést látta, ha akarunk, Antoniusok lehetünk, s lázas szemekkel
                  bámulhatjuk Kleopátra színes, muzsikáló hajóját, érezhetjük illatát, amely a
                  partot szerelmi mámorba hevíti, s elcsalja róla a levegőt... Don Quijoték vagyunk,
                  kóborló léleklovagok. Szerelmesen felisszuk a balkonjáról hozzánk lehajló Júlia
                  leheletét, időben-térben szabadon száguldhatunk, a holdvilágos kerten át lopva
                  surranhatunk édesanyánkhoz, hogy még egyszer keblére boruljunk, s elsírjuk rajta
                  búcsúnkat fiatalságunktól, ártatlanságunktól... Szabadok vagyunk, otthon vagyunk
                  e pillanatban is!...</p>
               <p>Zádory hangja lassanként minden más vitatkozóét elnyomta. Bistrán őrült szavait
                  művészi élményeinek s emlékeinek száz és száz színes képére bontotta. Felállt ő
                  is, felköszöntőt mondott, saját mámorától megittasulva s odaengedve magát a
                  sajátságos, halk zene hullámainak, amelyek az egyiptomi kőszoborrá merevedett
                  cigánynak hegedűjéből önkéntelenül keltek ki.</p>
               <p>- Ezt a két kart nézzétek meg, amelyet íme, felemelek, s tudjátok meg, hogy
                  ugyanaz a két kar puskát és bombavetőt tart, s véres utakon keresi a béke
                  győzelmét. Ahogy ez a három csillag ugyanaz ott, a tőlünk oly messzi égen, mint
                  itt, úgy egy és ugyanaz az az én, akit itt börtönbe zártak, s ott a nagy harcot
                  vívja...</p>
               <p>De Zádory szavaiból nem is lehet idézni. Néma hangjegy ez a nélkül a muzsika
                  nélkül, amivel kísérte. Ittasult ajkáról, megelevenítő kézmozdulatainak
                  felépítésében, lobogó tüzű szemének igézete alatt a felszabadult képzeletnek
                  csodálatos örömhimnusza szállt el. Hangja csobbant, mint a tó vize, dobogott, mint
                  a ló patája, sírt, könyörgött, ujjongott és csattant, mint a puska, s közben
                  mintázáshoz szokott keze a füstös levegőből alakokat, látomásokat gyúrt, amelyeket
                  magától messze dobott, hogy bennük ő is gyönyörködhessék.</p>
               <p>Kitágult pupilláin szinte tükröződtek álomépítményeinek körvonalai.</p>
               <p>Én pedig mindezeket a csodás dolgokat csak fél öntudattal figyeltem, mert amíg a
                  szobrász beszélt, felzaklatott idegekkel vettem észre, hogy szokatlan változás
                  megy végbe bennem. Hetek óta sűrűsödött levertségem, kietlen ürességérzésem
                  hirtelen könnyes fájdalomban olvadt föl.</p>
               <p>Eszembe jutott, hogy harminc évvel ezelőtt, talán éppen ebben az órában születtem.
                  Rég meghalt anyám szent fájdalmát magára váltotta egész lényem. Ősi titok, ősi
                  szétszakadás, borzongott végig feszült idegrendszeremen, fájón és kéjesen, mint
                  valami hárfán.</p>
               <p>Egyszerre csak úgy éreztem, hogy közvetlen közelemben új világ, új élet bontakozik
                  ki. Új élet, amely azonban már régen megvolt, csak ilyen világosan sohasem
                  éreztem. Talán más síkon, más térben volt, s most egyszerre hallhatóvá, láthatóvá
                  válik. Mint mikor szörnyen vastag fal lassanként megvékonyodik, átlátszó lesz,
                  hirtelen arra kellett eszmélnem, hogy a megszokotton kívül egy másik világ is van,
                  talán volt is mindig, amelynek én szintén központja vagyok, s amely körülöttem,
                  bennem, miattam folyik le, anélkül, hogy sejtelmem volna róla. Eddig az életem egy
                  végeláthatatlan folyosó volt, s most egyszerre két párhuzamos folyosó halad
                  ismeretlen cél felé.</p>
               <p>Egy pillanatig azt hittem, hogy megőrültem s a szívem rémült, felvert dobogással
                  hívta szakadozó öntudatomat. De az ijedtséget hamar megnyugtató, szánakozó
                  szomorúság váltotta föl, mert szembe találtam magamat saját magammal.</p>
               <p>Penésztől nedves, rongyos zöld kabátomban álltam ott. Oly tisztán, élesen
                  látszottam, hogy még a kabát egykor fényűző nagy gombjait is megszámláltam: csak
                  három maradt belőlük, azok közül is az egyiknek fele letörött, s a másik kettő
                  különböző színű volt. Szemembe húzott sapkám alól melegen, mélységes szomorúsággal
                  eltelve néztem magamra.</p>
               <p>Kutatva figyeltem arcvonásaimat, felmértem, megbecsültem sorsomat. Ez volnék én,
                  ez a sajnálatra méltó, szegény ember. Ez volna az én életem: ami volt, az nem sok,
                  s ami most van, az meg igazán nagyon keserves. Mi várhat még rám? Néhány érzés,
                  néhány illúzió, néhány gondolat. Egy szebb égbolt? Egy pár virágzó faág, amelynek
                  szirmai úgyis lehullanak? Milyen szomorú rendeltetés az élet, ha még valaki
                  teljesen ki is éli. Még a legszebb, a legjobb is csak mártírium, bűnhődés,
                  ismeretlen vétek levezeklése.</p>
               <p>Talán csak pillanatokig tartott ez a különös szembetalálkozás, s én azalatt
                  egészen megöregedtem. Fogolytársaim a szobrászt ünnepelték, aki felköszöntötte az
                  ezer formában élő, igazi Én-t, s köztük csak én tudtam, amíg lényemnek elfoszló
                  látomása után könnyezve bámultam, hogy az ő igazi én-jük, az már a halott Én,
                  amely vigasztalódva, élvezetet keresve idegen sorsokhoz könnyen társul, és a
                  képzelet világában otthonosan vándorol, de a boldogság és a tiszta megelégedés
                  mezőire többé már nem téved soha.</p>
         </div>
         <div type="chapter">
            <head>TIZENHARMADIK FEJEZET</head>
            <head>A GYÁSZHÍR</head>
            <milestone n="1" unit="startSubChapter"/>
               <p rend="head">1</p>
               <p>Ezen a napon is, mint egy hónap óta mindig, kimentem a 3-asba, amikor a postát
                  jelző kürtszó elhangzott. Január tizedike volt. Öt hete éppen, hogy hazulról
                  utoljára kaptam levelet. Ilyen hosszú késést balsejtelmek nélkül lehetetlen volt
                  megérteni. Nem is indokoltam hát semmivel, hanem mindjobban sápadozva s mind
                  gépiesebben egyre csak hozzáadtam az új napot a régiekhez. Olyan végtelenre nyúlt
                  már a napok sora, hogy elvesztettem tájékozódásomat. Sokszor úgy éreztem, hogy
                  kihulltam az időből, a napok nem az én számomra telnek, nekem semmit, még rosszat
                  sem hozhatnak. Szinte jó volt minden gondolat, minden reménykedés nélkül engedni,
                  hogy az egymás után feltűnő szürke napkísértetek nyom nélkül menjenek át rajtam.
                  Mint gomolygó ködleplek, amelyek után nem marad más, csak kietlen nyirkosság.</p>
               <p>A 3-asban most fejezték be a takarítást. A fekete képű tiroli cigány üvegből
                  vízzel kevert fertőtlenítőt öntött a padlóra, s közben vigyorogva loccsantott
                  egyet-egyet Poss felé, aki fején régi, disznósörtés zöld kalapjával fel és alá
                  járt a szobában, és angol szavakat tanult. A kis magyarsvábon kívül csak néhányan
                  tartózkodtak a szobában. A nyitott ablakokon át közömbös arccal tekintett be a
                  felhős ég. Az udvarról facipők rohanó kopogása hallatszott fel. Kiáltoztak,
                  futkostak az emberek, mintha valami szerencsétlenség történt volna, s a ködben nem
                  látnának semmit.</p>
               <p>- Möcht wetten, heute warten Sie net umsonst, Herr Doktor<hi xml:id="ftnref116"
                     >[116]</hi> - szólt rám barátságosan a középső Stocker fiú, aki térdei közé
                  szorított fa állatszobron faragott.</p>
               <p>Mikor kezet nyújtok, tisztességtudóan feláll. A három Stocker testvér közül ő a
                  legcsinosabb, a legmagasabb. Leporolja kék vászonnadrágját, és bajuszát simogatva,
                  gyermekesen tiszta kék szemével oldalról néz fel rám, mintha parancsot várna.</p>
               <p>Azt mondja, hogy két hónap óta ők sem kaptak hírt Sankt-Gallenkirchenből. Már el
                  voltak készülve a legrosszabbra. Két sógora van a tiroli fronton Dankl tábornok
                  seregében, miattuk aggódtak. Családjuk nehéz sorban él. Egy férfi sincs a háznál.
                  Ők hárman itt, a két sógor pedig tűzben. Tegnap azután levél érkezett hazulról.
                  Nincs semmi baj, inkább hozzátartozóik vannak kétségbeesve, hogy mi lett velük,
                  miért nem írnak.</p>
               <p>- Rossz, nagyon rossz a posta - mondja a tiroli, s én hálásan nézek szemébe,
                  amelyből vigasztaló gyöngédség sugárzik felém.</p>
               <p>Kint a lépcsőn facipők csoszogása. A szobafőnökök érkeznek. A mienk is benyit. A
                  legöregebb Stockernek arca mosolyban fürdik. Kezében levelet lobogtat, s már
                  előre kiáltja: Nur für Herrn Kuncz!<hi xml:id="ftnref117">[117]</hi>
               </p>
               <p>Kézbe veszem a levelet s az első gondolatom, hogy a toronyszobába szaladok vele, s
                  ott nyugodtan elolvasom, mi van benne. De ez a gondolat át sem fut még rajtam, s
                  remegő kézzel máris felnyitom a svájci Croix Rouge borítékját. A borítékban bátyám
                  gyászkeretes levele. Eláll a szívverésem, s körülöttem eláll a világ lélegzete is.
                  Érzem, hogy most szemtől szembe kerültem a rémmel. Sokkal jobb volna eldobni a
                  levelet és futni, futni, messze, ki innen, ki az időből, ki az életből, mielőtt
                  megtudnék valamit... De már nem lehet. A levelet kezemben tartom, s rámeredek az
                  első sorokra: “Szegény Apánkat december hó tizennegyedikén temettük el a város
                  nagy részvéte mellett...”</p>
               <p>Egyenesen, öntudatom megkerülésével hatol felém a gyászhír, mint a nyíl.
                  Rettenetes, nyöszörgő sírás szakad fel belőlem. Magam is megdöbbenek hallatára. És
                  felriad körülöttem minden. Egy pillanatig ámulva néznek rám a falak, felaggatott
                  ruhák, kitárt ablakok s a felhős ég. Lakótársaim némán állnak fel. Sápadtan
                  maradoznak körülöttem egy pillanatig, azután facipőjüket kezükbe véve, egymás után
                  surrannak ki a szobából.</p>
               <p>Egyedül, elhagyatva állok a szoba közepén, mint villámsújtott ember. Valahol
                  messze fekete felhők gyűltek s gyilkos tüzük elcsapott ide hozzám. Úgy érzem,
                  végtelen, sötét űr tágul körülöttem, és én szánalmasan kicsi pont leszek, amelyet
                  pillanatok múlva felszív a sötétség.</p>
               <p>Nem tudom, meddig állhattam így. Egyszer csak a toronyszobában találom magamat, s
                  velem szemben a végzetes levél. Csak most olvasom el végig. Apám temetéséről van
                  szó benne, de semmi sincs halálának körülményeiről. Bizonyára írtak haláláról is,
                  de ezt a levelet nem kaptam meg. Minden másra gondoltam, csak arra nem, hogy
                  apámat elveszítsem. Elmúlhatatlan gondosságnak, virrasztó gyöngédségnek éreztem
                  sötét sorsom felett. S most el kell hitetnem magammal, hogy nincs többé, hogy már
                  el is temették.</p>
               <p>A képzelet nem bír ki ilyen szörnyű feladatot. Hiába látom betegágyon, hiába
                  hallom élettől búcsúzó, utolsó sóhaját, a rettenetes képet nem tudom elvezetni
                  egészen a sírig. Hirtelen, minden előkészület nélkül szakítottak el az élettől, s
                  most így kell elválnom apámtól is. Még ezelőtt egy órával úgy láttam, hogy
                  levélpapírja fölé hajolva ír nekem. Most pedig a föld alatt kell elképzelnem.
                  Nekem kellene eltemetni őt, anélkül, hogy szemében a halál árnyékát láttam volna,
                  anélkül, hogy hideg kezét érinteném, anélkül, hogy a göröngyök hullása, a
                  betemetett sír, a gyászének, az egész sötét, kegyetlen valóság a maga durva
                  érintésével idegeimbe erőszakolná azt, amit a képzelet önmagában sohasem képes
                  elfogadni.</p>
               <p>A toronyszobába, ahol kábultan, összetörve ültem, egymás után nyitottak be
                  barátaim. Soltész volt az első. Megfogta kezemet, simogatta, s könnyes, meleg
                  szavakkal vigasztalt. Fájdalmamhoz nem érhetett el a leggyöngédebb szó se.
                  Különös módon én is kikeltem magamból, barátomhoz társultam, jószándékában,
                  kérlelésében egyesültem vele, s úgy szerettem volna, ha ki tud tépni az ijesztően
                  néma fájdalomból és zokogássá, könnyes panasszá, megindult visszaemlékezéssé
                  eleveníti dermedt lelkemet.</p>
               <p>Jöttek mások is, férfiasan egyszerű vigasztalással, néma kézfogással. Nem hatott
                  rám semmi. Az életnek egyetlen jele volt rajtam, hogy néha dideregtem.</p>
               <p>A következő nap délutánján az adminisztrátor nyitott be egy Párizsból érkező
                  hivatalos fényképésszel, aki az internáló táborokról felvételeket készített. Az
                  adminisztrátor szerette volna megörökíteni toronyszobámat, amelyre furcsa
                  baldachinja, kis vaskályhája és a falon, polcokon elhelyezett képek, szobrok miatt
                  nagyon büszke volt.</p>
               <p>Élénk beszélgetés közben jöttek. Az adminisztrátor felém fordulva mondott valamit,
                  amit nem is hallottam. Ez a két ember olyan volt előttem, mint két ide tévedt
                  idegen. Vidáman beszélgetve léptek be, s nem is vették észre, hogy szörnyű,
                  kietlen helyre érkeztek, ahol nincs vidámság, nincs szó, nincs egyéb, mint
                  fagyott dermedtség. Mikor az adminisztrátor látta, hogy helyemről nem mozdulok, és
                  szavaira nem válaszolok, figyelmesen rám nézett, majd hirtelen hátrahőkölt, és a
                  sapkáját levette. Csak akkor vette észre, hogy hová került.</p>
               <p>Különben heteken át egyedül ültem gondolat és foglalkozás nélkül. Néha Zádory,
                  Soltész, Németh értem jöttek, s erőszakkal levittek az udvarra sétálni. Zádory
                  elmondta, hogy az apák halálában a leverő érzés mellett van valami felemelő is. Az
                  ember csak akkor lesz igazán felelősséget érző férfivé. Szabadabban
                  terjeszkedhetik, nőhet, mint a fiatal fa, amely kikerül az árnyékból, ha óriás
                  szomszédja kidől.</p>
               <p>Én nem tudtam ehhez semmit sem szólni. A fájdalom hetek óta sem tisztult bennem.
                  Évek kellettek hozzá, hogy apám halálának gondolatát megszokjam. De még akkor sem
                  tudtam átélni. Bizonyára azért, mert a fogság elzártságában, minden előkészület
                  nélkül ért a csapás. És talán fokozta ezt, hogy legutolsó találkozásunkkor el sem
                  búcsúztam tőle. Azt hittem, úgyis hamarosan látom Kolozsváron. Pedig párizsi
                  útitervem már akkor is élt bennem. De nem mertem szólni róla. Mindig ellene volt
                  külföldi utazásaimnak. Mintha előre sejtett volna valamit. Mintha nagy,
                  szeretettől sugárzó szíve meg akart volna kímélni a fájdalomtól, hogy ily
                  messzeségben, áldó kezének érintése nélkül veszítsem el.</p>
               <p>Január végén mentem a gyászhír érkezése óta először templomba. A kis noirmoutier-i
                  Máriáról már egészen megfeledkeztem. Nem is gondoltam semmire, nem is néztem
                  semerre. Mintha folyton egy helyben ültem volna, egy tompa érzés sziklájához
                  kötve: ha helyet változtattam, azt is úgy éreztem, hogy nem én megyek, hanem más
                  színteret tolnak elém. A tiroliak között ültem az első padban. A templom lassan
                  világosodni kezdett. Máskor úgy örültem a fény érkezésének. Az élet, a jövő
                  ígérete volt abban, ahogyan a szürke homályból az ablakok színes üvegjei
                  szépségükben megteljesedtek, és egészen kibontakoztak.</p>
               <p>Most nem figyeltem erre. Elszánt, élettelen komorsággal meredtem magam elé, mint
                  akire minden eljövendő pillanat csak új csapást mérhet.</p>
               <p>Mikor azonban a harangok megszólaltak, egyszerre megremegtem. Szilveszter
                  éjszakája óta nem hallottam harangszót. Akkor a váratlan közelségből felzúgó
                  kongások különös félelemmel töltöttek el. Az élet és halál könyörtelen küzdelmére
                  emlékeztettek. Most egészen más érzések mozdultak meg bennem. Magam sem tudtam, mi
                  történt velem, de egészen világosan éreztem, hogy valami felpattant bennem. Mintha
                  a halálos csendben valahonnan messziről finom, alig hallható nesz érkeznék.</p>
               <p>Riadtan néztem fel. Az oltár velem szemben gyöngyszínű fényben úszott, és ebből a
                  halványan remegő fénylepelből jelentőségesen bontakozott ki a kék köntösű,
                  halvány arcú kis Mária, így szemtől szembe, fájdalmasan sugárzó szemének, halvány
                  mosolyú ajkának ily közeli bűvöletében még sohasem láttam. Lehet, hogy ez a
                  szokatlan közelség ébresztette fel bennem a csodálatos érzések szédületét. De
                  nyilvánvalóan éreztem, hogy ezen a szerény kis Mária-alakon keresztül már hónapok
                  óta természetfölötti óvás és féltő gyöngédség érkezett el hozzám. Azért látogatott
                  meg az éjszaka sötétjébe vágott fénylő ösvényen, álmatlan tépelődéseim között,
                  azért volt mellettem már akkor, amikor nem is sejthettem, hogy mellettem kell
                  lennie, s azért suttogta gyermekkori becéző nevemet olyan hangon, mintha anyám
                  szólna hozzám.</p>
               <p>Ezeket a kuszált, alig megrebbenő gondolatokat a kis Máriának tekintete most,
                  ahogy rám nézett, titokzatos igézettel keltette erőre, s töltötte meg fénnyel és
                  világossággal. Mindannak jelentősége, ami most velem történt, már nem is
                  gondolatban, hanem különös fényű látomásban tárult elém.</p>
               <p>Ablakon keresztül láttam az aranyozott gyászhintót, amelyen egyszer régen szegény
                  anyámat elvitték. Ötéves kis gyerek voltam, s betegségem miatt nem mehettem
                  temetésére. Csak az ablakhoz vittek ölben, s mikor a lovak elindultak, a kettős
                  ablakon át harangszó hallatszott be.</p>
               <p>Ez a harangszó tért most vissza emlékezetem legmélyebb rétegeiből. Ez pattant fel
                  bennem furcsán, olyan zajjal, mintha a pohár megreped. És ettől a zajtól kezdett
                  előttem minden megvilágosodni. Szavakban ki nem fejezhetően, gondolatba nem
                  önthetően, de mégis világosan éreztem, hogy anyám már hónapok óta különös
                  közelségben velem együtt van. Ő jött el hozzám Mária alakjában, ő vette el kezemet
                  az ünnepekre megtöltött pohártól, hogy mámort ne keressek, mikor apámat temették
                  el. Ő borzongott át rajtam azon a nyugtalanító, sejtelmes Szilveszter-éjszakán,
                  amikor kilépett belőlem a sorsom, s most is ő emlékeztet a végső búcsúra, amikor
                  már csak koszorúkkal borított koporsóját láttam.</p>
               <p>A kis noirmoutier-i templomhajón végigömlött a harangok zúgása, s én titokzatos
                  lélekablakon át, elérhetetlen messzeségben új temetést láttam. Gyászhintó haladt
                  lebegve előttem. A koporsó után négy fivérem ment, utánuk nagy tömeg. Utolsó
                  útjára kísérik apámat. Most érkezik a főtéri templom elé. A templom előtt diákok
                  térdepelnek s köztük ősz hajú főpap, aki áldást osztó kézzel búcsúzik a diákok
                  atyjától.</p>
               <p>A körülöttem elhalkuló harangszó mintha abból a messzi templomból szállt volna
                  ide, hogy aztán itt lassan elhaljon...</p>
               <p>A ministráns csenget, a noirmoutier-i plébános kilép a sekrestyéből, s én zokogva
                  borulok le a pad térdeplő zsámolyára.</p>
            <milestone n="2" unit="startSubChapter"/>
               <p rend="head">2</p>
               <p>Nagy Zsiga készített számomra fekete öltönyt, s ezentúl ez lett az ünnepi ruhám.
                  Ha vasárnap reggelenként megkondultak a noirmoutier-i templom harangjai,
                  felöltöttem gyászruhámat, s úgy készülődtem, mintha temetésre mennék. Apám örökké
                  ravatalon feküdt, és én sohasem mehettem el temetésére. Hozzátartozóimtól levélben
                  nem mertem kérdezősködni arról, milyen betegségben, milyen körülmények között halt
                  meg. Elmúlását nem akartam, nem tudtam bizonyossá tenni. Öt év múlva mondta el
                  bátyám, hogy tüdőgyulladásban halt meg. Hatvankilenc éves kora ellenére fiatalos
                  buzgósággal végezte főigazgatói teendőit, a decemberi hidegben 38 fokos lázzal
                  érettségiztetni ment, s emiatt kapott tüdőgyulladást. Egy este hunyta be szemét,
                  anélkül, hogy maga is tudta volna, hogy örökre. Özvegy asszonynővéremnek gyöngéd
                  ápolása távol tartotta tőle a halál gondolatát. Azelőtt való este
                  éjjeliszekrényére pohár vizet tettek. Nagyon tiltakozott ez ellen a túlzott
                  figyelmesség ellen. Nem olyan beteg ő, hogy ilyen gondosságra legyen szükség!...
                  Egész életében egyszerű, szerény, puritán ember volt. A becsület, tisztesség,
                  igazságosság és kötelességteljesítés zsenije.</p>
               <p>Január vége felé egyébként egyszerre megszaporodott a postám. A levelek mintha
                  idáig csak azért torlódtak volna fel valahol, hogy bátyám végzetes híradása
                  egyedül érkezzék, most tömegestől omlottak. Laczkó Gézától és feleségétől
                  egyszerre három hosszú levelet kaptam, írt újra az igazgató, a tanári kar.
                  Ismerősök, akikről azt hittem, rég elfelejtettek, felkerestek soraikkal. Senki sem
                  említette apám halálát, csak leveleik melegsége árulta el részvétüket. Ez a
                  különös gyöngédség, amelyben mintha a legkülönbözőbb emberek, akik egymást soha
                  nem is látták, szándékosan egyeztek volna meg, nagyon meghatott.</p>
               <p>Több levelet kaptam Spanyolországból Révész Andortól és Orbók Lorándtól is.
                  Mindkettőjüknek sikerült Franciaországból kiszökniök. Révész Andortól a háború
                  első napjaiban vált el utunk. Ő tartózkodási engedélyével még néhány hetet töltött
                  Párizsban, azután összeköttetései révén Rennes-be került, ahol egy francia nővel
                  ismerkedett meg. Az ismerkedésből szerelem, majd házasság lett. De már csak
                  Spanyolországban, ahová az asszony ügyessége juttatta Révészt. Révésznek első
                  dolga volt, hogy a budapesti Az Est számára interjút kérjen a spanyol királytól.
                  Erről a beszélgetésről a francia parlamentben is szó esett. Malvy belügyminisztert
                  felelősségre vonták, hogy milyen címen eresztett ki az országból egy internáltat,
                  aki a szabadulásán csodálkozó spanyol királynak azt mondhatta, hogy
                  “összeköttetései révén szökött ki”...</p>
               <p>Orbók szabadulása sokkal regényesebb volt. Először őt is internálták valamelyik
                  dél-franciaországi római cirkusz romjai között, rongyos sátrak alatt, ahol az idő
                  minden viszontagságát hónapokon át védekezés nélkül kellett elviselni. A
                  fáradhatatlan Jeanette azután, aki a mozgósítástól feldúlt nyaralóhelyükről velünk
                  együtt menekült, kijárta, hogy Orbókot hatósági felügyelet mellett visszaeresszék
                  a kis breton fürdőbe, ahol a háború kitörésének nyarán voltunk. Fél évet húzott át
                  ezen az isten háta mögötti helyen, ahol nappal ki sem mehetett az utcára a falu
                  asszonyainak és öreg embereinek állandó inzultusai miatt. Jeanette azután
                  engedélyt szerzett számára egyik dél-franciaországi városban való tartózkodásra.
                  Itt már közelebb került a spanyol határhoz. Hosszú időbe telt azonban még, amíg
                  jegyese valahonnan útlevelet járt ki, ahol Orbók mint “svájci újságíró” szerepelt.
                  Ezzel az útlevéllel végre menekülhetett Spanyolország felé. Az utolsó francia
                  állomáson azonban lefogták, mert valamelyik útitársának feltűnt idegen kiejtése és
                  a háború ellen való kirohanása. Néhány hetet még katonai börtönben ült, ahonnan
                  végre ugyanaz a befolyás mégiscsak szökési lehetőséget teremtett számára
                  Spanyolország felé. Róla is megemlékezett a Matin. Egyszer csak olvastunk egy
                  “Orbeck nevű »veszedelmes kém« letartóztatásáról, akit még utolsó pillanatban
                  sikerült egy éber francia patriótának elcsípetni...” Orbók Spanyolországban vásári
                  színigazgató lett. Még a háború előtt csinált egyszer Budapesten színházi ínyencek
                  számára kis Marionett-színházat. Most ebből az ötletből vásári népnek való
                  szórakozást s magának sovány kenyeret teremtett. Később azután népszerű katalán
                  drámaíróvá vált, míg Révész a spanyol publicisztika legkimagaslóbb alakjai közé
                  emelkedett.</p>
               <p>Németh Andorral, Soltésszal s a többi magyar barátainkkal az árnyékéletre
                  kárhozottak fájdalmas vágyakozásával olvastuk Révész és Orbók leveleit, akik
                  életük minden fordulatáról a foglyok külön nyelvének titkos szavaival értesítettek
                  bennünket. Révész azután küldött spanyol könyveket, és szegény Orbók barátom, aki
                  azóta Spanyolországban meghalt, kiszabadításom érdekében folyamodott a spanyol
                  királyhoz is.</p>
               <p>Az ilyen levelek csak fokozták nyugtalanságunkat, növelték türelmetlenségünket,
                  amellyel, ha egyebet nem, legalább azt akartuk elérni, hogy Noirmoutier-ból, Ch.
                  adminisztrátornak lelki szenvedésekkel is súlyosbított börtönéből elkerüljünk.</p>
               <p>A németek távozása után állandóan olyan hírek keringtek, hogy előbb-utóbb mi is
                  elkerülünk. Reménykedtünk, hogy talán tűrhetőbb helyre, emberségesebb bánásmód alá
                  jutunk. Ebben azután alaposan csalatkoztunk.</p>
               <p>Egyik január végi napon a szobafőnökök tizenkét névből álló listával jöttek fel a
                  szobákba. Parancsot közvetítettek, hogy tizenkét társunk másnap hajnalra
                  csomagoljon be, mert másik fogolytáborba szállítják őket.</p>
               <p>Elég volt a listára csak pillantást vetnünk, s mindjárt láttuk, hogy a
                  deportálásra kijelölteken az adminisztrátor tölti ki bosszúját. Benne volt
                  mindenki, aki csak az utolsó hónapokban valamilyen ügyben szembehelyezkedett
                  vele.</p>
               <p>A lista élén szerepeltek azok, akik a prefektusnak megírták, hogy az
                  adminisztrátor részeg állapotban, minden ok nélkül le akarta lövetni egyik
                  társukat: Popper, Maravics, Neufeld, Schnitta, Weiffert és a pesti bankárfiú. A
                  többiekkel személyi összetűzései voltak a mindenható adminisztrátornak. Listára
                  került mindenekelőtt Zádory. Részben Jungblut síremlékének felirata miatt, amikor
                  az adminisztrátorral oly hevesen összeszólalkozott, részben Mastichoz írt
                  leveleiért, amelyekben az adminisztrátort állandóan “hájas dög”-nek nevezte, aki a
                  francia nemzet nagyobb dicsőségére patkányokkal, poloskákkal, tetvekkel s a
                  penészes nedvességgel pusztíttatja el azokat az ártatlanokat, akiket a francia
                  műveltség imádata csábított Párizsba.</p>
               <p>Zádoryn kívül lakolnia kellett Fenyvesinek is, mert több ízben szemrehányta az
                  adminisztrátornak embertelen bánásmódját. A szobafőnökök jelenlétében vagy
                  négyszemközti beszélgetésben felsorakoztatta előtte mindazokat a lelki és testi
                  gyötrő eszközöket, amelyeket amúgy is könyörtelen helyzetünk súlyosbítására ő maga
                  talált ki, s mikor a kis, feldühödött mérnök már kitálalt mindent, rendszerint
                  ezzel a kedvenc szólásmódjával fejezte be: “d’un point c’est tout!”... Mintha ő
                  csak egy szempontból mondott volna el mindent s még annyi ezer más szempontja
                  lehetett volna!...</p>
               <p>Az adminisztrátor könyörtelenül a feketelistára tette, s még melléje helyezte a
                  Weiner testvéreket is, Menardit, a szép tiroli fiút s végül Kopolovitsot, a Hazám
                  egykori pikolóját, aki az adminisztrátor szuronyai előtt kitárta keblét és pesti
                  szólásmódjával szemébe tajtékozta: “fulladj meg a zsírodban!”...</p>
               <p>Este elterjedt a híre, hogy az egyik legkegyetlenebb breton büntető táborba viszik
                  társainkat, ahol a híres tête de fort-ok, a legveszedelmesebb “keményfejűek”
                  vannak elzárva.</p>
               <p>Nekünk, magyaroknak szorította össze legjobban szívünket az aggodalom. A tizenkét
                  deportáltból tíz magyar volt, köztük mindnyájunk vigasztalója, Zádory, hűséges
                  barátunk, Fenyvesi, a kedves, nagylelkű Maravics. De a többiek is hogy megnőttek,
                  hogy megfényesedtek most búcsúzó könnyeink tükrében! A legkedvesebbeknek, a
                  legnélkülözhetetlenebbeknek éreztük éppen őket, akiket most így elszakítanak
                  tőlünk.</p>
               <p>Egész este csomagoló barátaink körül álldogáltunk. Hol itt, hol ott találkozunk.
                  Odaadjuk nekik ételtartalékjainkat, eldugott tejkonzervjeinket, cukrunkat. Szegény
                  Weiner, öreg süket órásbarátom, rakosgatja rongyos fuszekliit, kubista képeit,
                  okkultista könyveit s a sok limlom között egyszerre csak kilós lekváros bödönt
                  talál, egy doboz cukrot s egy skatulya szardíniát. Azt hiszi, álmodik. Rá akarja
                  tukmálni haragos szomszédjára, a mindig veszekedő Sedlarra. Biztosan az övé mindez
                  a csodálatos dolog. Mikor megmondjuk, hogy neki hoztuk, magához öleli őket. Eszébe
                  jut Loló kutyája. Ha adhatna neki!... Kimegy Loló sírjához búcsúzni, azután az
                  előszobában, a füstös petróleumlámpa alatt foltozott takarójára heveredik le, mert
                  már szalmazsákja nincsen, s ott tölti az éjszakát összekucorodva, beburkolva, mint
                  valami padlón felejtett régi, rongyos pokróc... Mellette áll öccse. Beteges arcán
                  kigyullad zsidó mártírvére. Szeme csillog, s úgy beszél az eljövendő még nagyobb
                  szenvedésekről, mint végtelen boldogságról...</p>
               <p>Zádory szétosztogatja szürke agyagból mintázott szerelmespárjait. El sem bírná
                  vinni valamennyit. Hosszú, vastag ujjaival még egyszer végigsimít vonagló
                  szoboralakjainak apró arányain. Azt mondja, hogy majd egyszer visszakéri őket, ha
                  márványba faraghatja.</p>
               <p>- Eljön még az idő, higgyétek el - jósolja csillogó szemekkel -, amikor óriási
                  kövekbe faraghatom a noirmoutier-i álmokat. Nem mindig a “canaille” fogja intézni
                  a világ sorsát. És akkor Budán szép kis házat építek!... Eljöttök ugye, mind? -
                  fűzi hozzá és széles kézmozdulattal már hív is, mintha háza előtt állna, és ajtót
                  nyitna nekünk.</p>
               <p>Egyelőre milyen messze van ábrándjai teljesülésétől! Vigasztaló szavai ellenére is
                  érzik rajta, hogy feje felett még sötétebb sors árnya borong. Mennyivel másképp
                  indul most sorsa új fordulatával szembe, mint ezelőtt egy évvel, amikor illatosan,
                  előkelően öltözve lépett be a fekete kolostorba s tengerre nyíló szobát kért...
                  Most gyűrött, pecsétes munkásnadrág volt rajta, egyszerű kék trikó, foltozott,
                  százszor kijavított kabát. Egykor szép felöltőjét sem hordja karján. Azóta aludt
                  már benne, hideg és nedvesség ellen védekezett vele. Most már csak vállára veti,
                  mintha ószerre vinné. Szakállt eresztett, haja vadul eltenyészett. Igazi “tête de
                  fort” lett belőle. Egyetlen megkülönböztetője az a néhány apró csontdarab,
                  amelyeket az udvarról szedett fel, s amelyekre csodás művészlátomásait kifaragta.
                  Ezeket most is a mellényzsebében viszi. Magához öleli Poppert és Maravicsot: “Ne
                  féljetek, amíg engem láttok!”</p>
               <p>A másik kettőt nem kell biztatni. El vannak szánva maguktól is eléggé. Popperben a
                  régi tűz, régi elkeseredés él. Rajta nem látszik a fogság. Úgy élt itt, mintha
                  csak átmenne köztünk. Szavalt, szónokolt, lázított. Saját szemével látta a nyitott
                  teherkocsikon hétszámra szállított anyákat, akiknek éhségtől elfonnyadt mellén
                  kiszenvedtek csecsemőik. Ott volt az internálótáborban, ahol orvos és orvosság
                  nélkül a magukra hagyott gyerekek naponként tízével, húszával haltak meg...
                  Felejteni nem tud, megérteni nem akar. Az ártatlanul meggyilkoltak bosszújára
                  esküszik. Küldjék csak betörők és gyilkosok közé. Annál jobb, ezek legalább
                  könnyen szánják el magukat a véres elégtételszerzésre.</p>
               <p>Maravics Edouard-nak hagyakozik. A francia újságokból ládaszámra kivágott
                  képtelenségeket, ferdítéseket, a háborús sajtónak minden undorító szemétjét
                  gondosan elcsomagolva reábízza. A mindig tréfálkozó, cinikus Edouard
                  meghatódottan veszi le fél szemüvegét, amelyet mint monoklit hord, és valami
                  fekete ronggyal szárítja könnyeit. Egyetlen szemrehányása kedves kis gazdája
                  ellen, hogy mért nem írta fel annak idején a feljelentésre az ő nevét is? Akkor
                  legalább most együtt mehettek volna. Így mit csináljon itt nélküle?...</p>
               <p>Az egész éjszaka búcsúzással telik el.</p>
               <p>Hajnalban gyülekezik a deportáltak kis csoportja a bástyaudvaron. A széles
                  köveken, mintha terhüktől dűlni akarnának, ferdén állnak az adminisztrátor
                  szennyhordói. A kőfal omladozó körfolyosóján fáradtan lépeget a szuronyos őr.
                  Minden szürke és piszkos. Az ég keleti peremén halvány rózsaszín gyulladozik.</p>
               <p>Álmosan és szalmahulladékkal hajukon, előjönnek a foglyok. A friss hajnali
                  levegőben mindenkinek vacog a foga. Távozók és maradók arcát egyforma
                  meghatódottság önti el. Menardit körülveszik a tiroliak. Tejarcú, oldalszakállas,
                  göndör hajú fiú. Olyan, mint egy fiatalkorú Kisfaludy Sándor-kép. A kezét fogják,
                  karját simogatják. “Lieber Gott, du kommst auch weg”<hi xml:id="ftnref118"
                     >[118]</hi> - mindössze annyit tudnak mondani, mintha a valóságra ezen a
                  kietlen hajnalon ébrednének.</p>
               <p>Maravics fénylő sápadtságú arccal jön. Bal kezével magasra tartja angol pipáját,
                  amíg sorra megölel mindenkit. Popper zengő lázító szava hallatszik: “Tekerjétek ki
                  a nyakát, ha még valaki ezentúl is frankofil tud maradni!” Weiner kilép, mint
                  megelevenedett kísértet. Öccse büszkén karol az emberroncsba... Kopolovits olyan,
                  mintha éjszakai lumpolásból térne haza. Valaki keménykalapot adott neki. Feltűri
                  gallérját, s könnyedén lépked, mintha csak a Hazámból a Rudas-gőzfürdőbe készülne.
                  Schnitta kifogástalanul van öltözve, mint mindig. Tőle az osztrák pincérek nem
                  tudnak elszakadni. Zádory csontból faragott lányarcát veszi elő mellényzsebéből, s
                  kezemet rázva mondja: “Mikor újra látlak, lesz még vagy harminc ilyen faragott
                  csontom!” Weiffertet és a pesti bankárfiút Bárczy búcsúztatta, akin önkéntes
                  koplalása már csak csontot és bőrt hagyott Neufeld Soltész és Németh között áll
                  sötéten. Ez a vékony, beteges kis tanár a legvakmerőbben szállt szembe az
                  adminisztrátorral. Most, mintha arra gondolna, meg tud-e majd birkózni mindazzal,
                  ami rá vár?</p>
               <p>Már mindenki a bástyaudvaron van, amikor a facsigalépcső felől halk hegedűszó
                  hallatszik. A foglyok zsibongása elhalkul. A Rákóczi-induló dallama tisztán
                  kivehető. Horváth, az egykori cimbalomművész húzza hegedűn. Úgy szól a hegedű,
                  mint falun, ha távoli kocsma ajtaját kinyitja valaki.</p>
               <p>Mindenki érdeklődéssel fordul a kis menet felé. Dudás érkezik Fenyvesit átölelve.
                  Az aviatikus és a mérnök még Párizsban kötöttek jó barátságot. Azóta mindig együtt
                  voltak, a fogságban is sokat dolgoztak közös tervrajzaikon. Kidolgoztak közös
                  tervet a motor nélküli repülőgépről is. Dudás éppen mostanában kapott engedélyt a
                  prefektúrától, hogy fából elkészíthesse modelljét... Az adminisztrátor bosszúja
                  elszakítja tőle most nemcsak barátját, hanem munkatársát is.</p>
               <p>Dudás megállítja a kis mérnököt a kijárat boltíve alatt. Zöld lábszárvédős,
                  huszárosan vékony és meggörbült lábán kissé inogva helyezkedik nyugalomba. De
                  mellét kifeszíti, göndör fürtös fejét magasra emeli. Valamit mondani akar. Meleg,
                  emlékeztető búcsúszót. Egyéb azonban nem jut eszébe, folyton fokozódó, elhalkuló
                  gyöngédséggel csak ezt ismétli:</p>
               <p>- Menj utadra!... Menj utadra!...</p>
               <p>A bástyaudvaron mozgolódás támad. A katonák a nagy udvarról felkiáltanak, hogy
                  indulni kell.</p>
               <p>Szeretnénk a távozókkal mi is legalább a nagyudvarra lemenni, de a várépület
                  kapujának megnyitott résén át csak a deportáltakat eresztik ki. A szűk kőlépcsőn
                  nagy a kavarodás. Dudás előretörtet, hogy beszéljen a káplárral, hátha
                  engedékenységre bírja. Kezében nagy kölnivizes üveget tart, amelyből mindegyik
                  fogolytársára hint egy keveset, amikor átküzdi magát soraikon.</p>
               <p>- Monsieur le Caporal!<hi xml:id="ftnref119">[119]</hi> - szól és dörömböl az
                  ajtón. - Monsieur, monsieur!</p>
               <p>Az ajtó megnyílik kissé.</p>
               <p>- Legjobb barátom távozik - mondja franciául Dudás, és kölnivizes üvegéből a
                  káplárra is önt. Úgy látszik, mámoros állapotban nehezebben bírja a szagot.</p>
               <p>De illatos víz, szép szó haszontalan. Az adminisztrátor szigorú rendeletet adott
                  ki, hogy csak az elutazókat eresszék el. Fél a tüntetéstől.</p>
               <p>Mi mindnyájan az ablakokba és a várépület erkélyére szorulunk. Innen látjuk, hogy
                  állítják sorba társainkat. Szuronyos katonák veszik őket körül... A kis csapat
                  megindul. Már a kapunál vannak. Halálos, szorongó csend. A kapu megnyílik, s
                  fogolytársaink még egyszer visszafordulnak... És ekkor irtózatos kiáltás
                  hallatszik. Hochot, éljent ujjonganak itt fenn, de ez az egész ünnepi kiáltás
                  olyan, mint szörnyű jaj, mintha valami nagy élő testből vágnának le egy
                  darabot...</p>
         </div>
         <div type="chapter">
            <head>TIZENNEGYEDIK FEJEZET</head>
            <head>A MENEKÜLÉS ÚTJAI</head>
            <p>A büntető dépôt-ba deportáltak távozását követő napokon még néhány internálttársunk
               előtt megnyílt a fekete kolostor kapuja.</p>
            <p>Lakatos Imrét a háború előtti hosszú párizsi tartózkodása alatt szerzett
               összeköttetései révén s barátjának, Vályinak közbenjárására, aki a háború alatt
               Genfben a Revue Politique Internationalét szerkesztette, egy jobb családi
               fogolytáborba szállították, ahonnan később egyik betegszállítmánnyal sikerült Svájcba
               kerülnie. Távozása nekünk, magyaroknak éppúgy fájt, mint a Zádoryé, Fenyvesié és
               Maravicsé. Mind nyugtalanítóbb és fájdalmasabb lett visszamaradni a noirmoutier-i
               várban. Valahogy az volt az érzésünk, hogy rólunk teljesen megfeledkeznek. Az
               elsüllyedt hajóban mi végleg odarekedünk, értünk nem jön senki.</p>
            <p>Elment Dobrovics is, a szellemidéző szerb. Lehet, hogy megtört a fogságban, de
               hiányos németséggel mondott zavart szavaiból arra is lehetett következtetni, hogy
               végre öngyilkos jegyese szelleme megbékült vele. Most már többet nem vádolta, s így
               Dobrovics merte vállalni a halál kockázatát, és sietett vissza a szerb hadsereghez,
               amelyet abban az időben igyekeztek a megsemmisítő visszavonulás után helyrehozni.</p>
            <p>Vele együtt távozott a kis cseh fiú is. Herz doktorral napokig nem lehetett beszélni.
               Öngyilkosságra gondolt, de szerencsére erre nem volt módja, mert a tetőt, ahonnan le
               akart ugrani, gondosan elzárták előle. A két idősebb Stocker testvért bíztuk meg,
               hogy lépéseire ügyeljen. Jeroszláv búcsú nélkül hagyta el. A virágos mintázatú
               függöny mögött egy reggel csak hűlt helye maradt. A fiú jelentkezett a cseh légióba,
               s ezzel barátjának és pártfogójának nemcsak szívére, hanem osztrák hazafiasságára is
               nagy csapást mért.</p>
            <p>Sokáig éreztük az eltávozottak hiányát mindennapi életünk számtalan vonatkozásában.
               Zsúfolt egymásmellettiségünkben nagy családdá olvadtunk össze, ahol a közelségnek sok
               kellemetlen oldala mellett, mindenkinek valamelyes szerepe is alakult ki abban, hogy
               a napok elmúljanak. Egyik kártyapartner, a másik munkatárs, a harmadik házigazda, a
               negyedik érdekes elbeszélő, az ötödik bizalmas barát volt, szóval mindegyik
               nélkülözhetetlenné lett abban, hogy mindnyájunk közös terhét, a gyűlöletes
               mindennapot elviseljük. Mikor elmentek, betölthetetlennek látszó üresség maradt
               utánuk. Lassanként azután a megritkult sor összébb húzódott, s akiket elszakítottak
               tőlünk, gyakori visszaemlékezéseink útján bevonultak képzeleti világunknak kedves
               alakjai közé.</p>
            <p>Február elejétől kezdve egy Coulinot nevű francia borkereskedő engedélyt kapott arra,
               hogy a délutáni órákban a várépület pincéjében bort mérjen ki. Valószínűleg az
               adminisztrátor ivótársa volt, s így jutott ehhez az üzlethez. Coulinot úr azonban
               cseppet sem hasonlított az adminisztrátorhoz. Az első két hét alatt kiderült róla,
               hogy nem gyűlölködő, elfogult ember, s ha talán kezdetben gondolt is arra, hogy a
               boche-okat legalábbis üzleti értelemben megnyúzza, később, mikor látta, hogy ezek a
               tête carrék, akikről az adminisztrátor annyi rémes dolgot beszélt, éppen olyan
               emberek, mint bárki más, csak valamivel szánalomraméltóbbak, kezdett megszeretni
               bennünket, s üzletén nemcsak hogy nem nyert, hanem néha még rá is fizetett. Jómódú,
               hatvanon túli, család nélküli ember volt, aki a kis Noirmoutier-ben nagyon
               unatkozott. A borkimérés kapóra jött neki, hogy világot járt emberekkel érintkezzék,
               és esténként valamivel érdemesebb dolgokról beszélgessen, mint amiről az
               adminisztrátorral, Palvadozzal s a falusi kupaktanáccsal lehetett értekezni.</p>
            <p>Minket azzal nyert meg, hogy mindjárt az első héten néhány társunkkal szemben nagyon
               lovagiasan viselkedett. Egy Buchholz nevű részeges osztrák tengerész, azután Salz
               nevű társa meg Sedlár s a 4-es néhány magyar lakója, köztük Ványi és Valéri
               asztalosok, mikor Coulinot nagy boroshordóival a vár pincéjébe költözködött, azt
               találták ki, hogy éjnek idején az elhagyott 1-es szoba padlóját egy helyen
               felfeszítették, s leereszkedtek a pincébe, ahol Coulinot egyik hordóját megcsapolták.
               A bordézsmálás éjszakákon át tartott, s a bőkezű Buchholz valóságos második, teljesen
               ingyen borkimérést rendezett be, amelynek áldását az egész 3-as és 4-es szoba s a
               felső szobák több beavatottja élvezte.</p>
            <p>Coulinot természetesen hamar észrevette, hogy borai feltűnő módon fogynak. Egy
               éjszaka bezárkózott a pincébe, s elcsípte Buchholzot, aki az 1-es padlójának résén
               át, összekötött ingekből és rongyokból készült kötélhágcsón ereszkedett le a pincébe.
               Coulinot leszámolása az osztrák tengerésszel órákig tartott. Buchholz társai már
               odavoltak az izgalomtól, s amikor végre is barátja, Salz, a legsötétebb sejtelmektől
               gyötörve, utána ereszkedett a pincébe, tengerésztársát kedélyes borozgatás közben
               találta Coulinot-val, aki fiatal korában maga is tengerész volt és Buchholzcal sok
               közös emléket tudott felidézni.</p>
            <p>Coulinot a borlopásból nem csinált ügyet. Az adminisztrátornak szót sem szólt róla,
               sőt Buchholzot “üzletvezető”-jének fogadta fel, hogy ha oly kedve van bort inni,
               legalább tehesse azt nyugodtan, életének kockáztatása nélkül.</p>
            <p>A borkereskedő nagylelkű eljárása a foglyok között természetesen kedvező visszhangot
               keltett. A várpince már másnap délután megtelt fogyasztókkal, s Coulinot népszerűsége
               rövid idő alatt annyira megnőtt, hogy szegény Mme Mignale-nak a boreladással teljesen
               fel kellett hagynia.</p>
            <p>Lassanként kiderült, hogy Coulinot új üzletvezetőjével egészen jó fogást csinált.
               Buchholz magyar asztalosbarátjaival, Ványival és Valérivel asztalokat, padokat
               csináltatott. A pince boltíveire felakasztottak egy-két petróleumlámpát. Különös
               caveau des innocents<hi xml:id="ftnref120">[120]</hi> alakult ki itt, a pince sötét
               boltívei alatt, ahol a gyér világítás csak a gomolygó dohányfüstöt s az élénken
               beszélgető emberek arcéleit világította meg. A lábak alatt néha visítva surrantak el
               a patkányok, amelyek a pince titokzatos, messzire nyúló vak sötétségében vesztek el.
               A bor ezeket a gyenge, rosszul táplált embereket hamar a mámor szédületébe ragadta.
               Néha ijesztő nevetések hallatszottak, amelyeket megállítani nem lehetett, vagy
               amelyek valószínűtlen, hisztérikus asszonyi kacagásban torzultak el, mintha valamely
               kocsmai öreg, rekedt örömlánynak torkából szakadnának fel. A sötét szegletekben
               részeg emberek ölelkeztek. Először kötekedő, kedélyes, baráti kézmozdulattal
               lapogatták egymást, azután összefogózkodtak, mintha birkóznának, míg végül ernyedten
               dőltek a pincefalnak, amelyen kísértetiesen csillogott a nedvesség, mint a
               csiganyál.</p>
            <p>Délután hat órától fogva zene volt, amelyet Labes Fritz és Horváth szolgáltattak
               citerán és hegedűn. Olykor Hampel énekelt. Egyszer ez a kitűnő hangú cseh ember a
               sötétbe vesző pincefalnak támaszkodva, a visszhangot felverő boltívek alatt
               elénekelte az Ave Mariát. Sápadtan fénylő, fekete szakállas arca olyan volt, mint
               Krisztus-látomás...</p>
            <p>Február vége felé egy este az udvaron elfogott Ványi, s elhagyatott sarokba vont
               azzal, hogy nagyon bizalmas dolgot akar közölni velem. Ványival és másik asztalos
               barátjával, Valérivel, az utóbbi időkben kerültem közelebbi ismeretségbe, amióta
               barátaim távozása miatt sokszor maradt üres órám, amivel nem tudtam mit csinálni s a
               beszélgetés kényszere elhatalmasodott rajtam. Annak idején, a luçoni fogolytáborból
               kerültek Noirmoutier-be két női szabóval, Berticcsel és Lusztiggal, egy öreg, Katz
               nevű szűccsel s egy bizonytalan foglalkozású, Wohlstein nevű emberrel együtt. Luçoni
               fegyverbarátságukat Noirmoutier-ban is megőrizték, s oly jól megvoltak egymással,
               hogy mások társaságát nem is keresték. Mindnyájan rokonszenves embereknek
               látszottak, csak az öreg, feketére festett bajuszú Katz volt köztük kissé unalmasan
               mogorva, örökös panaszaival, s a kék munkászubbonyos, petyhüdt, mosakodni nem szerető
               Wohlstein mutatkozott fárasztónak örökös elbeszéléseivel, amelyek mind azt igazolták,
               hogy hajdan milyen nagy úr volt, s hogy szerelme miatt mennyire lezüllött.</p>
            <p>Ványi és Valéri szegény Varga Tamásnak nekem szóló izeneteit közvetítették, s ők
               adták hírül halálát is. A fogolytáborban Varga munkáját folytatták, faládikókat,
               kézitükör-rámákat készítettek. Néha felkerestem őket a 4-esben, ahol a szorgalmasan
               varrogató és foltozgató Bertics és Lusztig mellett kis műhelyüket berendezték.</p>
            <p>Valéri volt a komolyabb, felesége is élt Magyarországon. Ványi inkább kalandokra
               vágyott, s a vándorasztalosok bohém élete csábította a párizsi útra.</p>
            <p>Most is nagy titokzatossággal veszedelmes kalandterveit bontogatta előttem. Arról
               volt szó, hogy ők Coulinot elbeszélései s a várpincében végzett nyomozások alapján
               rájöttek arra, hogy a várépület titkos, föld alatti kijáratához csak annak a
               toronyszobának a pincéjén át juthatnak, amelyben én lakom. Hónapok óta készítik elő
               szökésüket. Társaságukban van a két osztrák tengerész, Buchholz és Salz, azonkívül
               Sedlár, akinek testi erejére sokat lehet építeni. A sziget Herbaudière nevű kis
               szardínia-kikötőjében félreeső helyen a séták alkalmával felfedeztek egy
               halászbárkát. Ide kell kisurranni egy éjszaka, s a bárkán Spanyolország felé szökni.
               A tengeri út, különösen a biskayai öbölben, nagyon kockázatos, de két tengerésztársuk
               vállalja a felelősséget. Az út hetekig tarthat. Élelmük azonban már van. Most már
               csak a várból kivezető titkos kijáratot kell megkeresni. Ezért van szükségük rám. Az
               a kérdés, akarok-e velük szökni, és segítségükre leszek-e abban, hogy a föld alatti
               folyosót megkeressék.</p>
            <p>Ványiék terve szememben nem látszott kivihetetlennek. A noirmoutier-i várépület
               történetéről én is tudtam valamit. Egyik róla szóló műben, amelyhez a kantinosné
               útján jutottam, olvastam, hogy valamikor titkos kijárat volt alatta a templomig, sőt
               azon túl is az úgynevezett Passage de Gouaig, ahol apály esetén gyalog lehetett
               átmenni a francia szárazföldre. A föld alatti folyosónak számításom szerint
               legalábbis tíz kilométer hosszúságban kellett elnyúlnia. Ezt a folyosót használhatta
               még Charette, a híres vendée-i royalista vezér, aki 1794-ben ura volt Noirmoutier-nek
               és Wielandot, a republikánusok vezérét bezáratta a noirmoutier-i várba. Nekünk a
               folyosónak csak a várból kivezető részére volt szükségünk. Lehet, hogy ezt a
               toronyszobám alatti pincében megtalálhatjuk, különösen ha Ványiéknak az a
               megfigyelése, hogy Coulinot borpincéjében éppen a szobám alatti részen befalazott
               bejárat van, megfelel a valóságnak.</p>
            <p>Ványinak gondolkodás nélkül nyújtottam kezemet, hogy tervük végrehajtásában részt
               veszek, s hogy az előkészületekről a világon senkinek sem árulok el semmit. A
               szabadulási vágy amúgy is tűrhetetlenül égett mindnyájunkban. A siker legkisebb
               reményéért is képesek lettünk volna bármely bolondságot elkövetni, akár életünk
               kockáztatásával is.</p>
            <p>Mindjárt a borpincébe mentünk, hogy helyszíni szemlét tartsunk, s Buchholzékkal
               megbeszéljük, miben számítanak rám.</p>
            <p>Coulinot-nak az este is sok vendége volt. A rossz világításban és sűrű füstben
               először alig tudtam kivenni az arcokat. Minden alakon csak egyes foltok voltak
               megvilágítva, a többi sötétségbe vesző részt hozzájuk kellett képzelni.</p>
            <p>Fritz citerázott. Régi műsorszámait adta elő a tiroli katonaszökevényről és a gazdag
               szeretőjétől hűtlenül elhagyott parasztlányról.</p>
            <p>Coulinot nagy élvezettel hallgatta a muzsikát. Intett, hogy telepedjek melléje.
               Hosszú, gyalulatlan asztal fején ült. Arca, amennyit ősz szakálla szabadon hagyott,
               a kigyulladt apró erektől már egészen piros volt, barna szeme bizonytalan nézésű,
               mintha elolvadt volna. Mellette ült Dudás, aki bácskai szakértelemmel ízlelgette a
               bort, a lámpa fényénél vizsgálta színét, sőt kezén is eldörzsölt belőle, hogy
               szagolja alkoholtartalmát. Éppen Coulinot úr egy új borát kóstolgatták. A
               borkereskedő mosolyogva mutatott hüvelykujjával Dudásra, mintha mondta volna: “Ez
               érti a dolgát!”</p>
            <p>Coulinot asztalánál ült az osztrák előkelőség: Reichsfeld, a kövér bécsi bankárfiú és
               rózsásarcú, őzszemű társa, Ziffer. Újabban a mindig testgyakorlatokat végző,
               hidegvízkúrát tartó Hans Weber is hozzájuk társult, akinek nagy kezei talán az örökös
               hidegvíztől mindig kékespirosak voltak. Mióta a németek elmentek, ez a kisszámú
               osztrák intelligencia a maga kedves bécsi dialektusával és mindig megalkudni kész
               németségével képviselte a germán szellemet.</p>
            <p>Német versenytársaik távozásával az osztrák tengerészek és hangos verekedő barátaik
               is inkább előtérbe léptek. A borpincében főleg ezeknek hangját lehetett hallani.
               Buchholz tengerészsipkával a fején és nagy fehér köténnyel, helyet készített az
               érkezőknek, vagy a rendeléseket vette fel. Mikor Ványit meglátta, vérbe borult,
               alkoholista szemével kacsintott és vöröses kecskeszakállát abban az irányban húzta
               ki, ahol Ványinak helyet kellett foglalnia.</p>
            <p>Nemsokára engem is elhívtak Coulinot asztalától, s a pince egy félreeső sarkában,
               hordóra tett gyertya körül elhelyezett poharakkal megittuk a barátságot Buchholzcal,
               Salzcal, Sedlárral és a két magyar asztalossal.</p>
            <p>A két magyaron kívül egyiknek sem volt bizalomgerjesztő megjelenése. Buchholz inkább
               szipákolt, krákogott, s ami torkába került, lenyelte, de ritkán mondott valami
               határozottat. Tekintetét állandóan vörös kis krumpliorrára szegezte, mintha csak
               kerülni akarta volna, hogy összeesküvő társainak egyenesen a szemébe nézzen. Néha
               ujjai között szakállát felgöngyölítette orráig, s ezen az ápolatlan szőrözeten
               keresztül mondott valamit, amit egyáltalában nem lehetett érteni.</p>
            <p>Salz képviselte a furfangot és eszességet. A terv valószínűleg az ő fejéből pattant
               ki. Ennek a kicsi, kövér, csupasz arcú embernek csak az volt a baja, hogy rettenetes
               szaga miatt alig lehetett mellette ülni. Állítólag kitűnően értette a
               vitorlakezelést, volt kis kompasza, s életében már többször megtette az utat
               Nantes-tól a spanyol partokig. Ő adta a tervet. Két hét alatt meg kell találnunk a
               titkos folyosót. Február huszadikán indulunk, s ha szerencsénk lesz, március elején
               spanyol partot érünk.</p>
            <p>Sedlár gyűjtötte az élelmiszert. Ha előadásának hinni lehetett, nagy mennyiségű
               füstölthús, szalonna, tejkonzerv volt birtokában, azonkívül gyorsforraló, a hozzá
               szükséges spiritusz s egy fél zsák kávé.</p>
            <p>- Ha minden összevág - jelentette ki Salz -, nem lehetetlen, hogy mához négy hétre
               Sedlár barátunknak valamilyen spanyol nő ül ölében egyik st.-sebastieni
               kocsmában.</p>
            <p>- Ne tréfálj - mondta rekedten Sedlár, és egészen belesápadt az izgalmas
               elgondolásba. Ezt az atlétatermetű pincért, akit félőrültté kínzott a vágy, az egész
               szökési tervben csak az érdekelte.</p>
            <p>Megvizsgáltuk a pincefalat is. Valóban, a számítás helyes lehetett. Úgy látszik, a
               pincében nem tartották szükségesnek a régi nyílás körvonalait egészen eltüntetni. A
               bejáratnak felső íve az új kőrakás felett tisztán kivehető volt. Talán egy méterrel
               beljebb húzhattuk volna meg az egyenes vonalat, amelynek az én toronyszobám padlójáig
               kellett felvezetnie. A kijáró folyosó tehát toronyszobámnak a pincéjébe okvetlenül
               beleesik.</p>
            <p>Megesküdtünk a titoktartásra, s miután megállapodtunk abban, hogy a munkát másnap
               megkezdjük, feltűnés nélkül elváltunk egymástól.</p>
            <p>A következő nap reggelén kabátja alatt a szükséges szerszámokkal jelentkezett nálam
               Ványi. Sovány arca a szokottnál is sápadtabb volt. Felhúzott kabátgallérral, sapkáját
               szemébe nyomva állt meg szobámban, és nyugtalanul nézett maga körül. Bárki
               észrevehette volna róla, hogy nem jóban jár. Közölte, hogy Valéri a 3-as ajtaja előtt
               áll őrt, s ha veszedelem közeledik, kettős füttyjelt ad. A veszedelem az
               adminisztrátor lehetett vagy helyettese, a sárga szemüveges káplár, a
                  Brillen-Schlange<hi xml:id="ftnref121">[121]</hi> - amint a németek hívták -, aki
               gazdája megbízásából mindennap feljárt a szobákba kémkedni és leselkedni.</p>
            <p>Ványi a padlón való résnyitás művészetét ismerte már. A borlopásnál is ő dolgozott.
               Két deszkát felfeszített, s azokból félméternyi darabot fűrészelt le. A két
               deszkadarabot bármikor ki lehetett emelni, viszont rögtön vissza is lehetett tenni
               egyfelől a padlót tartó gerendavázra, másfelől a deszka alá szegezett kiálló lécre.
               Az egész művelet két óráig tartott. Azalatt, szerencsére, senki sem zavart.</p>
            <p>A kiemelt deszkadarabok helyén négyszögű nyílás maradt, amelyen át le lehetett
               ereszkedni a pincébe. Nagy izgalom fogott el, amikor gyertyával először világítottunk
               be a pincébe. A sötét üreg elég mélynek látszott, de a közepe táján magas kő- és
               törmelékhalmot vettünk észre, amely annyira felnyúlt, hogy mikor Ványi a nyíláson át
               leereszkedett, a kőrakást lábával el tudta érni. A nyílás peremén már csak görcsösen
               kapaszkodó, elfehérült ujjait láttam, azután egyszerre ezek is leváltak. Ványi
               teljesen eltűnt a pinceüregben. Gyertyával utána világítottam, s örömmel
               állapítottam meg, hogy szerencsésen meg tudott kapaszkodni a kőrakáson. Két gyertyát
               és szerszámait leeresztettem hozzá, azután a deszkadarabokat helyükre tettem,
               ráállítottam asztalomat, s nyugodtan dolgozni kezdtem. Nemsokára a feszítővasra ütött
               kalapácsnak, hulló kődaraboknak tompított zaja hallatszott fel hozzám. Ványi
               megkezdte szabadulásunk előkészítésének munkáját...</p>
            <p>A betűk összefolytak szemem előtt, s noha az olvasásba való legmélyebb belemerülést
               játszottam meg, sőt forgattam is a könyvlapokat, egy szóra sem emlékeztem abból, amit
               olvastam.</p>
            <p>Megállapodásunk szerint lábammal háromszor dobbantanom kellett, ha látogató érkezik.
               Különösen a sárga szemüveges káplártól kellett tartanunk, aki minden délelőtt
               körüllátogatott, s egyéb megbízatása nem volt, mint hogy megfigyelje, mit
               csinálunk.</p>
            <p>Már órák teltek el, amikor egyszer csak hallom Valéri füttyjelét. Rögtön én is
               dobbantottam. A kalapácsütés azonnal megszűnt. Halálos csendben várakoztam, s az volt
               az érzésem, hogy körülöttem minden: a szoba, az egész várépület átveszi izgalmam
               feszültségét.</p>
            <p>Körülbelül tíz perc múlva a “Brillen-Schlange” nyitott be. Sapkáját levette, amely
               után magas, keskeny homlokán, olajjal fényesre kent gyér, ősz haja alatt piros gyűrű
               maradt. Sárga pápaszeme mögött nem kísérhettem figyelemmel szeme játékát. A két kerek
               üveg vakon, fenyegető bizonytalansággal meredt rám.</p>
            <p>Néma fejbólintással üdvözöltem, azután újra olvasni kezdtem. Ő egy darabig szemben
               állt velem, majd sárga szemüvegét végighordozta a szobán. Kis szobraim, a fényképek,
               a hosszában felállított könyvesláda, az ablakközbe helyezett edények, a furcsán
               lelógó, megroggyant mennyezet, minden, amire csak rákémlelt, alattomos
               összejátszással néztek vissza rá, mintha ők is őriznék a nagy titkot, ami után ez a
               sovány, bő piros nadrágos, barna zubbonyos férfi hiába szaglászik.</p>
            <p>Olyan volt a hangulat, hogy mindnyájan nevetésben törünk ki, mihelyt kiteszi lábát.
               De egyszerre csak lélegzetvisszafojtó döbbenet állt be a szobában. A káplár
               szemüvege célbavett egy piszkos szürke sapkát és rongyos, rikító színű nyakvédőt,
               amikről látszott, hogy nem hozzám tartoznak, hanem valaki most dobta
               szalmazsákomra.</p>
            <p>Percekig néztek egymásra a káplár és Ványinak ottfelejtett sapkája és nyakvédője,
               amelyek, szegények, legszívesebben szerettek volna párává lenni. A “pápaszemes kígyó”
               még egyszer körülhordozta álcázott tekintetét, mintha az embert keresné, akihez e
               dolgok tartoznak, s végül fejcsóválva, maradozó léptekkel távozott.</p>
            <p>Utána még sokáig mozdulatlan csendben maradt minden a szobában. Valéri felszabadító
               füttyjele csak akkor hallatszott, amikor a káplár végleg elhagyta a várépületet. Én
               siettem Ványinak a megállapodott lábdobbanásokkal továbbítani az örömhírt.</p>
            <p>Három héten át hasonló izgalmak között tartott a kutatás a pincében. Részt vett a
               munkában Sedlár és Salz is, levittek magukkal feszítővasakat, baltát. A kibontott
               kövekből a le- és feljárás céljaira egészen kényelmes lépcsőt építettek. Az első hét
               végén megtalálták a folyosót. De a munka és az őrködés nehezebb feladatai csak most
               következtek. Az utat mindenütt beomlások állták el, a levegő kibírhatatlan volt, s ha
               meg is elégedtek annyival, hogy a beomlásokon csak szűk rést nyissanak, a kövek
               elhordása a folyton növekedő távolságon át sok időt és fáradságot emésztett fel.
               Azután nagyon kellett vigyázni a kopácsolással, amikor a 4-es és ennek toronyszobája
               alá kerültek. Itt már inkább csak éjjel lehetett dolgozni s így is megesett, hogy
               egyesek felriadtak a zajra. Ványinak és Valérinak, akik ebben a szobában laktak,
               minden ravaszságukat össze kellett szedniük, hogy lakótársaik gyanúját
               elaltassák.</p>
            <p>De végül is célhoz értünk. Február utolsó napján a templom felé eső északnyugati
               torony pincéje alatt, nem túlságos magasan az árok felett, megtaláltuk a
               kijáratot...</p>
            <p>Nevezetes nap volt ez egyébként is. Ugyanakkor, amikor a tengeren való szökésünknek
               első, nehezebbik fele már teljesen elő volt készítve, valaki a menekülésnek egy
               másik, sokkal regényesebb módját ajánlotta fel. Dudás meghívott magához feketére, és
               a legnagyobb titoktartás mellett közölte, hogy repülőgépéhez, amelyet a hatóságok
               csak ártatlan modellnek hisznek, már csak az utolsó, jelentéktelen munkálatok
               szükségesek, úgyhogy egy-két hét alatt rendelkezésére fog állni egy komoly, motor
               nélküli repülőgép, amellyel két személy könnyűszerrel Spanyolországba szökhet.
               Minthogy legjobb barátját, Fenyvesit, büntető dépôt-ba vitték, arra gondolt, hogy
               gépén engem visz el.</p>
            <p>Megdöbbenve néztem barátomra. Azt hittem, megőrült.</p>
            <p>Dudás elértette tekintetemet. Mosolyogva tette vállamra kezét:</p>
            <p>- Ne félj. Nem vagyok őrült. Különben is mindent igazolok előtted - fűzte hozzá, s
               ezzel szalmazsákja alól nagy köteg rajzot, terveket, számításokat húzott elő,
               amelyekből apróra elmagyarázta Fenyvesivel együtt készített tervüknek minden
               részletét.</p>
            <p>A dologhoz nem sokat értettem, de beszélgetésünk alatt meggyőződést szereztem róla,
               hogy Dudás valóban nem őrült. Mindaz, amiről álmodozott, megvalósíthatónak látszott.
               Csak egy kérdés maradt hátra. Kezdetleges eszközeivel vajon el tudja-e kifogástalanul
               készíteni az alkatrészeket? Dudás biztosított róla, hogy minden a legnagyobb rendben
               van, s megígérte, hogy másnap elvisz műhelyébe, ahol a tiroliakkal már hetek óta
               együtt dolgozik. Érdekes véletlen volt, hogy Dudás műhelyt éppen abban a
               toronypincében kapott, amely alatt a kijáratot megtaláltuk. A menekülésnek két módja
               így egymáshoz közvetlen közelségbe jutott.</p>
            <p>Meghatódva, könnyes szemmel öleltem meg barátomat. Megindított bizalma, hűséges
               jóakarata, de valójában amiatt érzékenyültem el, hogy ezzel az öleléssel búcsút is
               mondok neki, szavak nélküli búcsút s éppen akkor, amikor barátságának legszebb jelét
               adta, titokban, sejtelme nélkül, hosszú időre, talán örökre elválok tőle...</p>
            <p>Salzékkal indulásunkat másnap este tizenegy órára tűztük ki. Szobámban gyülekeztünk.
               A 3-as lakóinak nem tűnhetett fel, hogy annyian jönnek hozzám, mert este gyakran
               kerestek fel látogatók.</p>
            <p>Buchholz kissé ittasnak látszott. Mikor a viharlámpával arcába világítottam, szeme
               furcsán hunyorgatott. Salz azonban megnyugtatott, hogy barátja sohasem volt ilyen
               józan. Mindenki alaposan felöltözködött. Sedlár, Ványi és Valéri hátukra kötött
               zsákokban hozták az élelmiszereket. Amíg hozzám jöttek, gyanús dolgot sehol sem
               észleltek. Mindnyájan észrevétlenül tudtak szobámba besurranni.</p>
            <p>- Induljunk, fiúk! - intézkedett Salz.</p>
            <p>Felemeltük a deszkákat, s a támadt négyszögű sötét lyukon át hideg, dohos áramlat
               csapott fel. Egy pillanatra sápadtan álltunk meg mindnyájan a fekete nyílás körül. Az
               izgalmas előkészületek után csak most rebbentünk rá, hogy mit készülünk tenni. Kis
               toronyszobám egyszerre hívó és marasztaló lett. Eszembe jutottak barátaim: Soltész,
               Németh, Dudás, többi magyar társaim. Úgy fájt búcsú nélkül elválni tőlük... A hűvös
               nyíláson át pedig beláthatatlan borzalmak és dermesztő lehetőségek sötétlettek fel.
               Hová vezet ez a fekete nyílás? Mi vár ránk a végén? Rajta keresztül mintha halálos
               erejű hullámok zúgását hallottam volna, vitorlarudak recsegését és emberek hörgő
               kiáltásait... Egyszerre csak úgy éreztem, hogy mindez álom, és szorongva figyeltem
               magamat, hogy mi lesz velem, hová visz az akarat és gondolat nélküli kábulat?</p>
            <p>Még a hatalmas erejű Sedlár is fogvacogva, fehér arccal állt a nyílás előtt. Majd
               keresztet vetett magára, s lehajtott fejjel követtük mi is példáját.</p>
            <p>Leereszkedtünk a fekete lyukon. Elöl ment Sedlár, s a sort Ványi zárta be. Ők
               ismerték legjobban az utat a föld alatti folyosóban. A fény a nyitva hagyott résen át
               még egyszer bevillant kis szobámba, amely azután elámulva adta meg magát a
               sötétségnek, s felénk került, eltűnt, elfoszlott a semmiségben.</p>
            <p>A várból porosan, összekarcolva, fuldokolva kerültünk ki, de teljesen észrevétlenül.
               Azt hittem, hogy már sohasem lesz vége a folyosónak, amelyen át végig leguggolva,
               kövekhez ütődve kellett kúsznunk. Mikor nagy nehezen kicsúsztunk az árokba, egyszerre
               magunkhoz tértünk a hideg levegőtől és esőtől, amelyet a szél arcunkba csapott.</p>
            <p>Az úton senkivel sem találkoztunk. Ily késő esti órákban s ebben a viharban a
               szigetlakók nem mozdultak el hazulról.</p>
            <p>Alig egy óra alatt elérkeztünk a herbaudière-i partnak ahhoz a pontjához, ahol a
               magányos bárkának kellett lennie. Tervünkben azonban nem számoltunk a dagállyal.
               Abban a pillanatban, ahogy a parthoz értünk, a hullámok harsogva érkeztek a tenger
               felől, s süketítő zajjal foglalták el régi partjaikat. Én a sötétben semmit sem
               láttam. Az esőtől, vihartól s a döngve, csattogva visszaömlő hullámoktól
               pillanatnyilag elvesztettem látásomat, hallásomat, és tehetetlen kábulat fogott
               el.</p>
            <p>Salz és Buchholz kikémlelték a bárkát, azután a nagy zajban ránk kiáltottak, hogy
               csak kövessük őket. Egymásba fogózva indultunk neki a tornyosuló árnak. Néha a
               hullámok átcsaptak rajtunk, olyankor úgy éreztem, hogy elszakadtam társaimtól, s a
               dühödt vízfalak örökre maguk alá temetnek. A megsemmisülés érzése kiölt belőlem
               minden gondolatot és emlékezést. Csak két, görcsösen kapaszkodó kéznek éreztem
               magamat, amellyel az előttem bukdácsoló Valériba úgy belemarkoltam, mintha dermedt
               ujjaim vállába nőttek volna.</p>
            <p>Mikor végre elérkeztünk a bárkához, lábam már nem is érezte a tengerfenéket.
               Buchholz, Salz és Sedlár kúsztak fel először a hajóra, ők azután felhúztak bennünket
               is. A kis halászhajó táncolt a hullámokon, csupasz vitorlarúdja kísértetiesen
               nyikorgott. Az eső tovább zuhogott, s a szél néha oly erővel csapott arcunkba, hogy
               lélegzetünk elállt. Tombolt, üvöltött körülöttünk az egész megvadult világ s a
               legborzasztóbb az volt, hogy látni semmit sem lehetett. De a ránk fenekedő ellenséges
               erők között legalább már biztos helyen érezhettük magunkat.</p>
            <p>Salz mindenekelőtt a kötelet akarta elvágni, amellyel a bárka ki volt kötve.</p>
            <p>- Meg vagy őrülve? - üvöltött rá Buchholz. - Először nézzünk körül!...</p>
            <p>A két tengerész négykézláb kúszott végig a hajó fenekén. Kézzel tapogattak ki
               mindent, mert látni ők sem igen tudtak. Egyszerre rémes kiáltás hallatszott:</p>
            <p>- El vagyunk árulva!...</p>
            <p>Salz a vitorlarudat két kézzel rázta, s magából kikelve, dühödt őrjöngéssel
               ordította:</p>
            <p>- Isten irgalmazzon az árulónak! El vagyunk veszve! Nincs vitorlavászon, nincs
               evező!...</p>
            <p>Ebben a pillanatban óriási hullám csapott át rajtunk. Mikor a víz lecsurgott rólunk,
               mintha a hullám magával sodorta volna minden reménységünket, egyszerre elénk döbbent
               a rettenetes valóság: vitorla és evező nélkül itt rekedtünk egy tehetetlen, hitvány
               faládikóban, amelyet a vihar bármelyik pillanatban elszakíthat, pozdorjává zúzhat...
               Vége volt a menekülésnek! Hónapok munkája, életünk kockáztatása egy kicsiség miatt
               haszontalanná vált. Mi történt itt? Szörnyű véletlen, vagy gonosz árulás?...</p>
            <p>Nem volt idő tépelődni. “Vissza a várba, míg nem késő!” - adta ki Salz a jelszót.</p>
            <p>És újra elkezdődött a bukdácsoló, fuldokló küzdelem az árral, amely azóta erejében
               megnőtt. Ha Sedlár nincs velünk, Ványi és én sohasem kerülünk ki élve a hullámok
               sodrából. Ez az emberóriás karjaival magához szorított bennünket, mint két gyermeket,
               s leszegett fejjel törtetett elő hullámok, síkos sziklák és kapaszkodó algák között a
               partig.</p>
            <p>Életünk legalább meg volt mentve. A parton Valéri rumos üveget húzott elő zsákjából.
               A literes üveget pillanatok alatt kiittuk. Jóleső meleg szaladt végig didergő
               tagjainkon. Sedlár lebontotta rólam víztől csurgó kabátomat, s két kezébe fogva
               kicsavarta, mint valami rongyot. Példáját követték a többiek is. Ahogy a súlyos
               víztől megszabadultunk, mindjárt könnyebbnek is éreztük magunkat. Egymás kezét
               dörzsöltük, hátát lapogattuk és szárazon maradt zsebkendőinkkel törülköztünk, mintha
               csak furcsa éjjeli tengeri fürdőzésből léptünk volna ki.</p>
            <p>Az életreébredésnek ezekben a kedélyes megnyilvánulásaiban csak Buchholz nem vett
               részt. Némán és sötéten állt pár lépésnyi távolságra tőlünk. Nem kérdezte tőle senki,
               hogy mi baja. Csak Salz nézett egyszer abba az irányba, ahol állt, s mintha csak ez a
               mozdulatlan alak juttatta volna eszébe, felkiáltott:</p>
            <p>- Siessünk vissza a várba! Hátha ott is meglepetést készítettek számunkra!</p>
            <p>Visszafelé az úton semmi bajunk sem esett. Egészen valószínűtlen volt, hogy azon a
               körülményes úton, amelyen jöttünk, még egyszer visszatérhessünk a várépületbe. És
               mégis úgy történt. Az árokba vezető kijáratot, mikor bemásztunk rajta, kövekkel és
               törmelékekkel hirtelen betömtük, s a titkos folyosón a kiállott megpróbáltatások után
               már oly könnyűséggel mentünk vissza, mintha széles utcán járnánk.</p>
            <p>Egy meglepetés azonban a várépületben is várt ránk. A pince felett toronyszobám
               padlójának négyszöge ki volt világítva. Valaki volt nálam. Megdöbbenve, tanácstalanul
               álltunk meg. El voltunk készülve rá, hogy az adminisztrátor várakozik ránk. Suttogva
               állapodtunk meg, hogy először én megyek fel. Valami ürügyet mondhatok neki.
               Állíthatom azt is, hogy borokat tartok lenn a pincében, vagy olvasni járok le, hogy a
               szobám lámpafényével ne keltsem fel az őrség figyelmét. Ebben egyeztünk meg.
               Szerencsére, vittem magammal könyvet, Assisi Szent Ferencnek francia nyelvű
               Fiorettijét... Sapkámat, nyakvédőmet és felsőkabátomat levetettem, s a viharlámpát és
               könyvet kezembe véve, csendesen megindultam a kövekből emelt feljárón.</p>
            <p>Mikor felértem, a négyszögű nyíláson át először a lámpát s a könyvet raktam ki a
               padlóra, csak azután emeltem ki fejemet.</p>
            <p>A látványra, ami szobámban fogadott, igazán nem voltam elkészülve. Ingben, széles,
               hosszú alsónadrágban a legidősebb Stocker, a 3-as szobafőnöke állt ott, s kerekre
               nyílt szemekkel, a félelemtől eltorzult arccal bámult rám.</p>
            <p>Kiderült, hogy csak most jött a szobámba, a nyílást nem is látta, hanem
               kétségbeesetten a szalmazsákon keresett, mert nagyon rosszat álmodott rólam, s emiatt
               nyitott be hozzám.</p>
            <p>Az adminisztrátor számára kitalált olvasási történetet előadtam neki, amit a kedves
               jámbor tiroli el is hitt. Folytonosan bocsánatot kért, hogy megzavart. Először nem
               akart bejönni, de mikor rémes álma után sehogy sem tudott elaludni, legalább ajtómig
               jött, s azon keresztül hallgatózott. Minthogy szobámból semmi nesz sem hallatszott,
               nyugtalansága nőtt, s nem tudta megállni, hogy be ne jöjjön hozzám, és gyertyát ne
               gyújtson.</p>
            <p>- Bocsásson meg. Mindennek a rossz álom az oka - mondta még egyszer a tiroli, s most
               már arcán halvány mosollyal, jó éjszakát kívánt, s hogy a többit fel ne költse,
               óvatosan, lábujjhegyen távozott a szobából.</p>
            <p>Intettem a többieknek, hogy jöhetnek. Salz nagyon megkönnyebbült. Vizsgálgatva nézte
               Buchholzot, majd csak annyit jegyzett meg:</p>
            <p>- Utánanézünk még a dolognak!...</p>
            <p>A sikertelen szökési kísérlet részvevői még egy órát melegedtek nálam,
               elfogyasztották az útra szánt élelem jó részét, azután egyenként fekvőhelyeikre
               lopóztak.</p>
         </div>
         <div type="chapter">
            <head>TIZENÖTÖDIK FEJEZET</head>
            <head>UTOLSÓ HÓNAPOK NOIRMOUTIER-BEN</head>
            <milestone n="1" unit="startSubChapter"/>
               <p rend="head">1</p>
               <p>A meghiúsult szökés után torokgyulladásban két hétig feküdtem. El kellett
                  titkolnom betegségemet, hogy gyanút ne keltsek, s így az orvosnál nem is
                  jelentkeztem. Sok hasznom úgysem lett volna belőle, mert az öreg civil orvos, aki
                  hetenként egyszer-kétszer benézett, hashajtón kívül egyéb orvosságot nem
                  rendelt.</p>
               <p>Betegágyon értesültem szökési kísérletünknek néhány, egészen titokzatos
                  következményéről. Az adminisztrátor mindjárt másnap az őrség felével megjelent
                  abban a toronypincében, ahol Dudás repülőgépe készült, amely most szabadulásunknak
                  egyetlen reménye maradt. Dudásnak az alkatrészeket ki kellett a mellékhelyiségül
                  szolgáló kis udvarra hozni, ahol mindent ünnepélyesen elégettek. Aviatikus barátom
                  hiába tiltakozott ellene, hiába mutatta prefektusi engedélyét. Repülőgépe
                  elégett, elporladt, mint egykor Daidalosz és Ikaroszé<hi xml:id="ftnref122"
                     >[122]</hi> a nap tüzében.</p>
               <p>Ugyanakkor az adminisztrátor becementeztette a torony alján azt az árok feletti
                  rést is, amelyen kiszöktünk. Senki sem sejtette, honnan volt erről a kijáratról
                  tudomása. És ha a titkos utat elárulták, miért nem kutattatott az én szobám
                  pincéjében is, miért nem falaztatta be itt a föld alatti folyosó bejáratát, miért
                  nem indított nyomozást, hogy kik ásták ki a folyosót, s kik kísérelték meg a
                  szökést?</p>
               <p>Azt az egyet biztosra vettük, hogy az adminisztrátor mindent megtudott. Hogy az
                  egészből nem akart nagyobb ügyet csinálni, annak két magyarázata lehetett. Az
                  egyik szerint az adminisztrátor már maga sem mert újabb büntető dépôt-ba való
                  deportálásra felhatalmazást kérni felettes hatóságaitól, mert a nevezetes éjszakai
                  jelenet miatt, amikor Rubinra rá akart lövetni, megdorgálták a prefektúrán, s
                  figyelmeztették, hogy ez legyen utolsó botránya. Attól félt tehát, hogy a
                  szökésről való jelentés neki is árthatna, esetleg elmozdítanák állásából,
                  amelyben oly jól keresett, s talán még a frontra küldenék, ahol pedig most,
                  különösen a Verdun ellen megindított német offenzíva óta, olcsó volt a francia
                  katona élete.</p>
               <p>A másik feltevés szerint az adminisztrátor mindent Coulinottól tudott meg, de a
                  szereplő személyek neve nélkül, s a gavalléros gondolkodású borkereskedő kötötte
                  ki feltételül, hogy az adminisztrátor megelégszik a további szökési kísérletek
                  lehetetlenné tételével, ellenben nyomozást nem indít a dologban. Ebben az esetben
                  Coulinot-nak valószínűleg Buchholz fecsegett, s ők ketten találták ki, hogy a
                  kiszemelt bárkát teljesen leszerelik. Ez a gondolat csak tengerész agyában
                  születhetett meg. Mindenesetre ezen a véleményen lehetett Salz is, aki másnap
                  éjszaka éppen abban az órában, amikor az előtte való éjszaka kétségbeesetten
                  fedeztük fel a bárkán a vitorla és evező hiányát, néhány barátja segítségével
                  Buchholzra pokrócot terített, s ez alatt a takaró alatt félholtra verte. Buchholz
                  ezek után, velem egyidőben, szintén napokig fekvőhelyéhez volt kötve. Az
                  adminisztrátor az ő eltángálását sem kívánta megtorolni.</p>
               <p>A szerencsétlen szökési kaland utóhullámai lassan elültek. Nekem egy hétig
                  meglehetősen magas lázam volt. Alig vettem észre, mi történik körülöttem, azt
                  hiszem, teán és kávén kívül egyebet nem fogyasztottam. Néha Soltészt láttam magam
                  felett, kezében hidegvizes ruhával, valószínűleg torkomra tette. Azután Jakab
                  tartott szájam elé nagy csészét, amelynek tartalmát verejtékezve, nagy kínok
                  között nyeltem le. A folytonos, gyötrő látomásokba egészen beleszédültem, s
                  elvesztettem az életjelenségekben való tájékozódásomat. Leggyakrabban messzi,
                  napfoltos kép tárult elém, ahol valaki gyermekkocsit tolt maga előtt. A napfolt
                  mind kicsinyebb lett, s ezzel együtt a kocsi útja is megkurtult, mert aki tolta,
                  úgy látszik, a napon akart maradni. Néha a gyermekkocsi már szinte egy helyben
                  lebegett, hallottam kerekeinek nyikorgását s az egyhangú biztatást az alvásra. A
                  napfolt egyszerre csak eltűnt, s én szorongó kiáltással vettem észre, hogy az
                  egész kép sötétségbe borult... A képet kezdetben mindig gyönyörűséggel néztem,
                  alig észrevehető ködön sütött át, a gyerekkocsi alatt felgyújtotta a zöld
                  pázsitot, vakító fehéren világította meg a gyermek ruháját, és sugaraiból jutott
                  még annyi, hogy a pázsit mögött, a kis ismerős háznak körvonalai is kibontakoztak.
                  Úgy vágytam arra, hogy a gyereket lássam. Egyszer-egyszer meg is mozdult
                  kocsijában, s már azt hittem, meglátom arcocskáját, amikor a kocsi hirtelen
                  megbillent, s a gyerek kiesett... Egy ízben magam mentem el a kocsiig, beléptem a
                  napfényes foltba, kimondhatatlan boldogság fogott el, s mikor a kocsihoz
                  hajoltam, fehér párnán apám sápadt arcát pillantottam meg, csukott szemekkel,
                  holtan.</p>
               <p>Ilyenkor mindig felugrottam, valaki lefogott, visszanyomott a szalmazsákra s úgy
                  éreztem, mintha fekete, fullasztó, mély folyóba nyomna, s köveket taszítana
                  rám.</p>
               <p>Ahogy gyógyultam, a kép mind halványabb, mind elfoszlóbb lett. Egyszer már csak a
                  kocsi kerekének nyikorgását hallottam s a folytonos altató neszt. A zaj felé
                  fordítottam tekintetemet: a toronyszoba ablakánál az öreg Jakab kuporgott kis
                  székén, s a térdei között tartott kugligolyón reszelt. A nap bő sugárban ömlött
                  be az ablakon, és az összetákolt szék nyikorgott, amíg Jakab nagy lendülettel
                  reszelte a fagolyót. Innen jött napok óta a zaj, amire a lázképet építettem.</p>
               <p>Kugligolyó! Napfény! Hiszen akkor itt van a tavasz!...</p>
               <p>Jakab mosolyogva állt fel. Furcsa kiejtésű, idegen szavakkal kevert nyelvén szólt
                  hozzám:</p>
               <p>- No, Kuncz úr, jobban van? Ma lesz nekie pompás szupa, öreg Jakab csinájja. Soupe
                  excellente, monsieur!<hi xml:id="ftnref123">[123]</hi>
               </p>
               <p>A kis vaskályhában ropogott a tűz. A falra szegezett családi fényképek mosolyogva
                  néztek rám. Mellettem a földön levelek hevertek. Az egyikben bátyám a következőket
                  írta: “D. bátyánk feleségének kislánya született. A gyermek csodálatosan hasonlít
                  szegény apánkra”... Úgy rémlett, mintha a levelet olvastam volna már. Mielőtt a
                  láz kitört rajtam, ezek voltak az utolsó szavak, amelyek életemből visszacsengtek,
                  s önkívületbe vesző képzeletembe felszívódtak.</p>
               <p>Felépülésem azután már gyorsan folyt le. A nagy orvos, a nap, gyógyító sugaraival
                  hamar talpra állított.</p>
               <p>Gyönyörű tavasz volt. Az 5-ös nagy, gótikus ablakaiból messzire ki lehetett látni
                  a sóárkokra, amelyek felett ezüst fényben gomolygott a pára. Távolabb, a tengerhez
                  vezető csatornákon színes vitorlájú kis hajók lebegtek. A tiszta sötétkék égen
                  könnyű, dagadozó felhők csak azért jelentek meg, hogy meghemperegjenek a tündöklő
                  fényözönben, s azután tovatűntek, anélkül, hogy fenyegető felhőzetté tömörültek
                  volna. Nagyon messziről szélmalom zúgása hallatszott. Néha egy-egy madár húzott át
                  rebbenő szárnyalással a tenger felé. Ezerféle zaj zsongott, a széláramlattal
                  bódító illatok érkeztek. Maga a várépület is olyan volt, mintha ünnepelne. A
                  nyitott ablakokon át ömlött be a friss levegő, a fekvőhelyek piszkos pokrócain, a
                  nyűtt szalmazsákokon megcsillogott a nap aranyfoltja. Úgy éreztem, mintha kedves
                  vendég tartózkodnék az elhagyott helyiségekben, amelyeknek lakói az udvaron
                  sütkéreztek a napfényben, énekelve végezték napi munkájukat, vagy Jakab újra
                  megnyílt kuglipályáján szórakoztak. Egyik szobából jártam a másikba. A kis hátsó
                  ablakokon, mint bűvös látcsöveken, kinéztem a zöldülő mező és a háttérben
                  meghúzódó erdő kékes vonala felé. Régi helyemről, a 6-os ablakmélyedéséből a
                  repkénnyel befuttatott házat s a kis kertet vizsgálgattam azzal a különös,
                  muzsikáló emlékezéssel, amivel a régi házakat nézzük, ahol ifjúságunk szép napjait
                  töltöttük.</p>
               <p>De mindez csak messziről okozott örömet. Ha az udvarra lementem, és kiültem a
                  napra, leverten, összetörten tértem vissza. Egyszer részt vettem a csoportos
                  sétában, s azt hittem, a fáradtságtól összeesem. A tavasz csak nagy vágyakat
                  ébresztett, de azokból semmit sem engedett megvalósulni.</p>
               <p>Március végén kicserélték őrségünket. A nagyszakállú breton és vendée-i öreg
                  népfelkelőket küldték a frontra. Borús, mogorva arccal csomagoltak. Mme Mignale
                  úgy tudta, hogy haza sem engedik őket családjukhoz. Egyenesen viszik a
                  veszélyeztetett Verdun körüli erődítményvonal védelmére.</p>
               <p>A légkört ezekben a hetekben nagy, véres elhatározások tették feszültté. A francia
                  védelemnek erődítmény-ércfalát a német ágyúk szüntelenül döngették. Úgy éreztük,
                  hogy a háború döntő fordulat előtt áll. A francia lapok viszont azt írták, hogy az
                  antant-hadműveletek egységes irányításával a háborúnak csak új korszaka kezdődik,
                  amely ugyan nem hamarosan, de annál biztosabban hozza meg számukra a végső
                  győzelmet. A “jusqu’au bout”-t<hi xml:id="ftnref124">[124]</hi> akkor találták ki,
                  s ettől fogva kezdték sűrűn hangoztatni. Briand a legjobb reménységekkel tért
                  vissza olaszországi útjáról. Poincaré meglátogatta a Verdunt védő hősi csapatokat.
                     Pétain<hi xml:id="ftnref125">[125]</hi> tábornok személyisége előtérbe
                  került.</p>
               <p>Mi éppen nagytakarítást végeztünk, amikor régi őreink indulásra készen sorba
                  álltak. Mindnyájan az udvaron tartózkodtunk, a szalmazsák-állványokat,
                  összetákolt, szegényes bútorainkat lúgoztuk, takaróinkból a férgeket irtottuk,
                  ruháinkat poroltuk.</p>
               <p>Az öreg francia katonák irigykedéssel néztek ránk. A mi poklunk nekik mennyország
                  volt. Most el kellett menniük a szörnyű öldöklésbe, ahol naponként tízezrek
                  véreztek el, ahol ágyúval, géppuskával, bombavetővel, mérgező gázzal delíriumos
                  tömegek utat akarnak törni maguknak, gyilkolnak és elpusztulnak kilométernyi
                  föltúrt földsávok elfoglalásában és védelmében. Az egyik oldalról a Kaiser, a
                  másik oldalról Poincaré hasonló jelszavakkal bódítják őket. Mi lesz mindennek a
                  vége? Mit nyer a győző, ha minden elveszett, s mit szenved a vesztes, ha már nincs
                  mit vesztenie?...</p>
               <p>Az adminisztrátor domború hasával fontoskodva jár-kel a mogorva népfölkelők előtt,
                  akiknek arcán a sötét jövő árnyéka borong. Mögötte két-három lépésnyire, minden
                  mozdulatát hűségesen utánozva, ugrándozik a cingár “pápaszemes kígyó”, akinek
                  sárga szemüvegei mögött az örömtől bizonyára most fölgyúlnak szemei, hogy neki nem
                  kell a többiekkel menni. Az adminisztrátor Pétainnek, Poincarénak képzeli magát.
                  Pattogva adja ki a parancsszavakat. Heves kézmozdulatokkal intézkedik,
                  rendelkezik. Úgy érzi, mintha most rajta volna a sor, hogy a francia “gloire”-t
                  megmentse.</p>
               <p>A régi őröket az adminisztráció épülete elé állítják. A kapun dörömbölés
                  hallatszik. A “pápaszemes kígyó” bő piros nadrágjában komikus sietséggel rohan a
                  kapuhoz, fehér, asszonyos kezével lebontja a vaspántokat, és széttárja a
                  szárnyakat.</p>
               <p>A bejáraton át belép az új őrség. Körülbelül harmincan lehetnek. Mind sebesült és
                  lábadozó beteg. Az egyiknek karja van felkötve, a másik sántít. Egy fiatal, sápadt
                  katonának arca idegesen vonaglik. Többnek a feje van bebónyálva. Köztük az első
                  sorban dagadt, zöldessárga arccal egy káplár áll. Szeme nyugtalanul villog ránk,
                  akik a munkát abbahagyva, elképedve bámuljuk az érkezőket.</p>
               <p>A két csapat szembemered egymással. A megtérők és elindulók. Az öreg népfölkelők
                  borzadva nézik a nagy mészárlás menekültjeit. Ezeken az arcokon át először
                  pillantják meg a maga valóságában a háborút. Itt nincs kendőzés, nincs hamisítás,
                  nincs szárnyaló szólam, az átélt borzalmak nyersen verődnek vissza az
                  arckifejezések tükrében... És ezek még a szerencsések! Hát akik otthagyták
                  életüket, vagy teljesen nyomorékká lettek!... Pillanatokig megdöbbentően néma ez a
                  találkozás.</p>
               <p>Azután az adminisztrátor az újonnan jöttek vezetőjéhez lép s vele a két csoport
                  közti téren ceremóniásan szót vált, majd fehér ívlapra írva átnyújtja a távozó
                  öreg katonák listáját.</p>
               <p>Névsorolvasás következik. Az új vezető számba veszi az indulókat. Némi megvetéssel
                  néz végig rajtuk. Ezek is olcsón fogják otthagyni bőrüket a verduni erődítmények
                  védelmében.</p>
               <p>“En route!”<hi xml:id="ftnref126">[126]</hi> - kiáltja vezetőjük, s kezével a
                  kapura mutat. Az öreg őrök lassan mozognak, mintha lábukat a földből gyökerestől
                  kellene kitépniük. Nem búcsúztatja őket senki, s végső tekintetük nem kapaszkodik
                  abba, ami életükben legkedvesebb volt. Csak minket látnak, akikkel mogorva
                  gyűlölséggel bántak. Front mögötti “patrióták” voltak, akik azt hitték, hogy
                  kikerülik a veszedelmet, ha az adminisztrátor parancsait
                  rabszolga-engedelmességgel hajtják végre. Szegények, talán most bánják is
                  ridegségüket, és életük sötét fordulata előtt szeretnének felénk inteni... De már
                  késő. A vezető meglódítja az elsőt, s gépies, fásult határozatlansággal utána
                  indul a többi.</p>
               <p>Azt hittük, hogy az új őrök még kegyetlenebbek lesznek, mint a régiek. Hiszen
                  onnan jöttek, hol a gyűlölség lángja legmagasabban lobog. De mindjárt az első
                  napokban láttuk, hogy csalódtunk. A nagy szenvedések átélői nem ismerték a
                  gyűlölséget. Este már ott ültek Coulinot borpincéjében, elvegyültek köztünk, s
                  emlékeiken át közénk hozták a frontélet vidám és hátborzongató mozzanatait. Volt
                  köztük a francia front majd mindegyik részéből valaki. Champagne-i, artois-i és
                  verduni csaták sebesültjei. Tőlük hallottuk először Haumont-erődnek és
                  Herbebois-nak nevét. Ők emlegették Douaumont-t és Vaux-t, hol a szörnyű
                  áldozatokkal járó német támadás első sikereit aratta.</p>
               <p>Az adminisztrátor el akarta tiltani tőlünk új őreit. Ezek azonban nem hallgattak
                  rá. Nem voltak a régi kezes bárányok, akiket a frontraküldés rémével lehetett
                  ijesztgetni. Éjjel az őr a bástya körfolyosójáról lemászott hozzánk, s a langyos,
                  tavaszi éjszakán, amikor irtóztunk szalmazsákjainktól, elbeszélgetett velünk. Csak
                  a dögletes szaggal nem volt kibékülve, ami a szükséghordók felől áradt.
                  Felháborodással hallgatta, hogy ezek a hordók az adminisztrátor rendeletére
                  állanak itt. “Belé kellene fojtani a kövér disznót” - mondta, élénk kézmozdulattal
                  kísérve szavait. “Ó, milyen gyűlöletesek azok, akik a mai rettenetes időkben
                  szükségtelen szenvedéseket okoznak. Mert ha legalább szükséges az a szenvedés...
                  Vagy ki tudja?... Szükség van-e minderre?...”</p>
               <p>Az őr a civil életben tanító volt Rennes-ben. Mondtam, hogy békeidőben én is
                  megfordultam ebben a városban. A sötét éjszakában felidéztük a városka napfényes
                  utcáit, szürke kövekből épült templomát. Az őr két térdére támasztott puskájára
                  könyökölt, fehér fejkötése világított a sötétben, s ő maga elé nézve, régi breton
                  dalt dúdolt.</p>
               <p>Másnap a breton tanító társaival megbeszélte, hogy éjjel a nagyudvarra vezető
                  ajtót nyitva hagyják. Természetesen az adminisztrátor azonnal észrevette, s
                  azontúl esténként maga zárta be az ajtót. Erre az őrök közül valaki leszedte a
                  zárat, s mikor az adminisztrátor nagy lármát csapott emiatt, figyelmeztették, hogy
                  jó lesz, ha nem sokat okvetetlenkedik. A bástyaőrök nem hajlandók éjjeli
                  szolgálatot végezni büdös hordók és szükségletüket végző foglyok felett. Az
                  adminisztrátor végre is engedni volt kénytelen. Coulinot mosolyogva jegyezte meg
                  másnap a borpincében, hogy “tiszteletre méltó barátja” beadta derekát, s még sok
                  mindenbe be fogja adni, mert az új őrséggel nem lehet olyan könnyen
                  kukoricázni...</p>
            <milestone n="2" unit="startSubChapter"/>
               <p rend="head">2</p>
               <p>A tavaszi hónapok gyorsan teltek. Németh Andorral a kis kertben megint egész nap
                  olvastunk. Vízhordáson csak egyszer voltam kint. A fákon megint zöld lomb
                  remegett, a lankás mezőn sárgán kanyargott az ösvény, ahol tavaly az amerikai lány
                  az erdőből felénk jött. Most fájt az emléke, s a lány mosolygós arca elérhetetlen
                  messzeségbe riadt. Azt hallottuk róla Mme Mignale-tól, hogy az idén nem jön
                  vissza.</p>
               <p>A vízkorvéra ezúttal a torz arcú, meghibbant elméjű káplár kísért ki fegyver
                  nélkül, minduntalan hátunk mögött maradozva. A kútnál fiatal, csinos lányt
                  találtunk a faluból, aki agyagkorsóba vizet eresztett. A lány kalap nélkül, félig
                  városiasan öltözve állt a kút vaskerekénél, s a háta mögött lebukó nap
                  felgyújtotta vöröses hajának szikráit, és könnyű ruháján át árnyékba metszette
                  testének formáit.</p>
               <p>Szándékosan késlekedett a vízhúzással. A dagadt arcú káplár vigyorogva érkezett
                  hozzánk, s biztatott, hogy segítsünk a lánynak. Nagy Zsiga volt velem, a kis Stein
                  Móric és a piros kezű, hidegvíz-imádó Weber. Nagy Zsiga és Weber, mikor a káplár
                  tagolatlan, zavaros szavaiból megértették, mire szólítja fel őket, a pléhvödörrel
                  kezükben már készültek felugorni a kőemelvényre, amelyre a kút állítva volt.</p>
               <p>A lány azonban kötekedve emelte fel korsóját, s rájuk kiáltott:</p>
               <p>- Aki közel jön, leöntöm.</p>
               <p>A beteg káplárnak nagyon tetszett a dolog. Hátborzongató hahotázással mutatott a
                  lányra, s intett a fiúknak, hogy ne hagyják magukat.</p>
               <p>Webernek eleme volt a hidegvíz. Minden töprengés nélkül ugrott fel a lányhoz, s
                  fel sem vette a vastag vízsugarat, amit arcába kapott. A fürge Nagy Zsiga ezalatt
                  megtöltötte a pléhvödröt a forrás vizével, s az egészet a lányra öntötte.</p>
               <p>Pillanatok alatt elszánt vízcsata fejlődött ki köztük. A kút fekete csövéből
                  szakadatlanul folyt az ezüstös, habzó víz, s hol a lány korsóját, hol a fiú vödrét
                  töltötte meg, s azután sikoltozások és dulakodások között a tartalmát egymásra
                  freccsentették.</p>
               <p>A káplár térdeit csapkodva, hörögve kacagott. A lány haja vizesen, barnára
                  sötétülve csapzódott homlokába, keble pihegett, fehér fogai villogtak. A két fiú
                  pedig eszeveszett megfeledkezéssel támadt és védekezett, karjai közé szorította a
                  lányt, hogy önteni ne tudjon, közben lihegve, táguló szemekkel néztek az arcába. A
                  végén is mind a hárman lebuktak a fűbe, s a lány durcásan, sírva tépte ki magát
                  görcsösen ölelő karjaikból, s az átnedvesedett, hozzátapadó ruhában egy
                  pillanatra testének teljes szemérmetlenségében állt fel előttünk. Azután felkapta
                  vizeskorsóját, s a falu felé szaladt.</p>
               <p>A káplár tapsolt, röhögött, üvöltött. Alig lehetett lecsendesíteni.</p>
               <p>Mi pedig dideregve láttunk neki, hogy a hordót megtöltsük.</p>
               <p>Ez a jelenet mindnyájunknak hetekre feldúlta idegzetét. Rám olyan ijesztően és
                  édes fájdalommal hatott, mintha sötét szobában hirtelen vakító fényt gyújtanak
                  fel. Szemem más világításhoz volt szokva. A nőt már csak álmaim s a visszahívó
                  képzelet tompító fátylain keresztül láttam. Az élő nő lassanként egészen
                  kiköltözött pórusaimból.</p>
               <p>Eleinte rettenetes gyötrelmeken mentem keresztül. A nappal szabad óráiban s
                  álmatlan éjszakákon visszakérődztem múlt öleléseimet, s mikor az emlék már szinte
                  testet öltött, elmenekültem előle esőbe, szélviharba, a hideg éjszakába, s addig
                  loholtam fel s alá, amíg a fáradtságtól majdnem összeestem.</p>
               <p>A vágynak éle azután fokozatosan megtompult. A mindennapi életnek lelki
                  szenvedései visszaszorították a csábító képeket, testem is annyira legyöngült,
                  hogy inkább csak önmaga fenntartására központosította minden erejét. Először az
                  emlékek hagytak el, azután az idegek öntudat alatti visszarebbenései is
                  megritkultak. A nő képét többé nem magamból, hanem kívülről, olvasmányaimból és
                  gondolattá szűrődött élményeimből festettem magam elé.</p>
               <p>Regényekben, színdarabokban s egyéb olvasmányaimban oly érdeklődéssel kutattam a
                  nők jellemvonásai után, mintha soha nem látott, talán nem is emberi lényekről lett
                  volna szó. Elsősorban azt kerestem náluk, ami bennünk, férfiakban nem volt meg.
                  Azt, hogy gondolkodnak, mint mi, részt vesznek szenvedéseinkben, hősi elszánásra
                  képesek, majdnem teljesen elfelejtettem. Csak a különlegességeikre voltam
                  kíváncsi, az észjárásukban, tetteikben, érzelmeikben és szerelmeikben
                  megnyilvánuló tiszta nőiességre. Ezer apró vonásra elemeztem őket, s ezekből a
                  vonásokból állítottam össze a képzeleti szörnyet, amit nőnek gondoltam. Nem is nő
                  volt ez, hanem maga a nőiség. Annyira ismertem külön vonásait, hogy azokat minden
                  másban: férfiban, férfiak mozdulataiban, kacagásában, a természetben, írók
                  szófűzésében és mondataik dallamában kiéreztem. A nőt szememben már csak ezek az
                  apró vonások alkották, amelyeknek mindegyike elég volt arra, hogy ráépítsem a
                  nőiség fantomát.</p>
               <p>A valóságos nő, úgy, ahogy az élet véletlenei kialakítják, inkább megzavart,
                  elrémített, visszataszított. A vízzel hadakozó lány is, annak csupán látása
                  képzeletemet jobban megterhelte és kimerítette, mint azelőtt, mikor még nem voltam
                  elzárva a nőktől, bármily eszeveszett ölelések. Ezért határoztam el, hogy többet
                  nem megyek ki vízhordásra.</p>
               <p>A lánnyal való találkozásnak s a vad tavaszi áramoknak következményei úgyis
                  heteken át majd félőrültté tettek. A kísértő nőknek egész raja támadt fel
                  körülöttem. Honnan jöttek? Magam sem tudtam biztosan. Nem olyanok voltak, mint az
                  írók sugalmazó művészetétől felidézett látomások. Nem is élt bennük a
                  visszaemlékezés szomorú csengése. Sokkal elevenebbek, mozgékonyabbak és
                  tolakodóbbak voltak. Éltek körülöttem, figyeltek, részt vettek dolgaimban, s
                  anélkül, hogy legtávolabbról is befolyásoltam volna, egyszerre csak jelt adtak
                  magukról.</p>
               <p>Ha toronyszobámban egyedül dolgoztam, a nagy csendben hirtelen női lépések
                  közeledtét hallottam. Apró, kopogó lépések, amilyen a magas sarkú cipőknek
                  visszhangja a padlón, s hallottam a szűk szoknya suhogását is. Megdöbbenve
                  figyeltem fel. Az érzésem az volt, hogy a nő megállt ajtóm mögött. Tisztán,
                  szédítőn éreztem illatát is. A közelsége beborított, mint ahogy magas hegyen felhő
                  ereszkedik az emberre. Tudtam, hogy ha felállok, és kinyitom az ajtót, a kísértő
                  elrebben. De nem mertem mégsem megtenni. Hátha mégis az ajtó mögött áll? Addig
                  ültem a szobámban, amíg Jakab vagy valaki más nem jött, és nem nyitott rám
                  ajtót.</p>
               <p>Ez volt az érkező, a hozzám jövő kísértő, aki sohasem lépett be szobámba. De az
                  ajtómig eljött mindennap, néha kétszer-háromszor is. Volt azután egy merészebb,
                  aki mosolygós arcát közvetlen közelemben emelte fel, arcomhoz ért, nagy csodálkozó
                  szemével oly sejtelmesen nézett rám, hogy riadtan kellett menekülni tőle le a
                  borpincébe, ahol nem nyugodtam meg addig, amíg az üveg bort egy hajtásra ki nem
                  ittam, mintha tikkadt szomjúságot kellett volna eloltanom. Ettől féltem legjobban.
                  Jól ismertem hajának aranyos fényét, szemének csodálkozó kékségét, amelybe bele
                  lehetett veszni, sápadt arcának vágyakozó ragyogását és ajkának titokzatos
                  mosolyát.</p>
               <p>Egy másik, a kacagó kísértő, mindig fekvőhelyem szélén ült. Csak reggeli
                  ébredéskor vettem észre jelenlétét. Akkor felugrott mellőlem, s vidám trillával
                  surrant ki a kis ablakon, a mező és erdő felé, s a messzeségből még sokáig
                  visszacsengett nevetése.</p>
               <p>Volt, akinek jelenlétét csak sóhaja árulta el, volt, aki forró leheletével
                  érintett, volt, aki az éjjel sötétségében levetette ingét, s én a neszre ébredtem
                  fel, amikor az utolsó ruhadarab végigsurrant testén, és meztelensége kivilágított
                  az árnyakból.</p>
               <p>Mindig, a nappal és az éjszaka minden órájában új megtestesülésektől kellett
                  félnem. Fantomok jöttek el hozzám, akiket sohasem láttam, akikben senkire sem
                  ismertem rá, akik képzeletemtől, gondolataimtól s emlékeimtől teljesen idegenek
                  voltak. Valószínűleg az öntudat alatti ismeretlen világban éltek, idegekhez,
                  érzékekhez tapadva, mint padlásgerendához a denevérek; ősbenyomások, ősemlékek,
                  amelyek csak akkor rebbennek életre, ha az öntudat fénye fáradtan szunnyad.</p>
               <p>A kísértetjárás csak a tavaszi hónapokban tartott. Mikor eljött a nyár, a nap tüze
                  mintha csak felszívta volna ezeket a bolygó képzeletpárákat, eltűntek teljesen.
                  Lassanként azt sem hittem már, hogy éltek, és körülöttem voltak, s mosolyogva
                  gondoltam vissza az ijedt döbbenetre, amellyel megjelenésüket fogadtam.</p>
            <milestone n="3" unit="startSubChapter"/>
               <p rend="head">3</p>
               <p>1916. augusztus hó végén, majdnem kétévi noirmoutier-i fogság után az
                  adminisztrátor váratlanul rendeletet kapott, hogy ürítse ki a noirmoutier-i
                  fogolytábort, bennünket szállíttasson el Ile d’Yeu-be s a továbbiakra nézve úgy
                  rendezkedjék be, hogy a várépületből büntető fogolytábor lesz. Majdnem két évre
                  volt szüksége a francia hatóságoknak, hogy meggyőződjenek róla: a fekete kolostor
                  legfeljebb büntető-dépôt-nak jó.</p>
               <p>Most már szinte sajnáltuk, mióta az új őrség alatt a bánásmód emberibb lett, és az
                  adminisztrátor tekintélye összemorzsolódott, hogy egyéni és együttes
                  panaszleveleinkkel talán mi is elősegítettük a vendée-i prefektúra döntését. Jobb
                  sors alig várt ránk az Ile d’Yeu-i citadellában. Német fogolytársaink írtak az
                  ottani helyzetről. Igaz, hogy adminisztrátorunk lelki és erkölcsi szenvedésgyára
                  nem működött ott, de erős katonai fegyelem uralkodott, s a megtorlásokat, a
                  hírhedt jeu de représaille-t, kérlelhetetlenül alkalmazták, minthogy a foglyok
                  nagy része németekből telt ki. Nagyobb udvar, körös-körül bástyasétány állt
                  rendelkezésükre, tehát jobban meg tudtak szabadulni az elzártság érzésétől, de
                  lakóhelyiségekül föld alatti kazamaták szolgáltak, s a foglyok között az életet a
                  kiszolgált légionáriusok s a háború alatt kiszabadult fegyencek tűrhetetlenné
                  tették. A mi adminisztrátorunk is odaküldte mindig, ha valakivel nem tudott
                  elbánni. Alfréd, az osztrák származású párizsi apacs, a börtönviselt Schlitter ott
                  várakoztak ránk, s ez nem a legjobb érzésekkel töltött el, bár viszont a tőlünk
                  elvitt németek között voltak jó barátaink, akiknek viszontlátása igazi örömet
                  okozhatott.</p>
               <p>Egészben véve, Ile d’Yeu nem kecsegtetett sorsunk jobbra fordulásával. Tudtuk ezt
                  mindnyájan, s leverten, rossz sejtelmektől kínozva fogtunk a csomagoláshoz, amire
                  az adminisztrátor huszonnégy órát engedélyezett.</p>
               <p>Amíg mi a transzponálásunkat izgatottan tárgyaltuk, az adminisztrátor hátra tett
                  kezekkel, fagyott gőggel járt-kelt köztünk. Szerette volna elhitetni, hogy ez a
                  változás sorsunkban az ő műve, pedig Coulinot-tól tudtuk, hogy a rendelet őt is
                  váratlanul érte. Nagy megkönnyebbülés lesz, ha ezt a gyűlölködő, kegyetlen,
                  ostobán pöffeszkedő alakot többé nem látjuk! Most még ő rendelkezett, ő
                  intézkedett. A csomagolásnál mindenüvé odatolta orrát, mintha talán a várépület
                  omladozó köveit, penészét, piszkát vagy patkányait magunkkal akartuk volna
                  vinni.</p>
               <p>Mert a várban, mikor összecsomagoltunk, jóformán csak ez maradt meg a polcok s a
                  refectoire-ban a néhány pad és összetákolt asztal. Egyébként minden órák alatt a
                  régi vad állapotba züllött vissza. A szobákból kikerültek a védőfalak, függönyök,
                  szalmazsák-állványok, székek, asztalok, amelyek, bármilyen kezdetlegesen is, de
                  némi lakhatóságot teremtettek. Amit nem tudtunk magunkkal vinni, azt a kis
                  bástyaudvaron elégettük. Egész éjszaka ennél a tűznél álldogáltunk. A gavalléros
                  gondolkodású Coulinot felküldött néhány liter bort. A mandolinosok és citerások
                  játszottak.</p>
               <p>Éjfélkor az egyik eldobott holmikból összehordott halomra felkapaszkodott Hampel.
                  A körülötte égő tüzek sajátságos megvilágítást adtak alakjának. Két karját
                  kitárta, s ezúttal nem az Ave Máriát énekelte. Zengve, messzire hangzó erővel
                  torkából az idegenlégionisták indulója szakadt fel: a “Nyomor légiójá”-nak sötét
                  ritmusú éneke.</p>
               <p>Sápadtan, megindulva hallgattuk. Az ének a rongyosok, a kitaszítottak lépéseinek
                  dobogását hozta. Zord ütem, amely az éjszaka fekete árnyai közé mintha ide csalta
                  volna a hatalmasoktól legyűrt, az árulóktól kiadott, a jelszavak keresztjére
                  felfeszített milliók és milliók kísérteties ábrázatát. A recsegő, ropogó tűzből
                  piros szikrák szöktek fel, s körülrepülték az énekes fekete alakját, amely mintha
                  ércből lett volna öntve, csak állt, tűztől, katonák szuronyától nem félt, és
                  zengte az elnyomottak örök fenyegetését:</p>
               <p>...car il peut se révolter encore </p>
               <p> la légion de la misèr-e...<hi xml:id="ftnref127">[127]</hi>
               </p>
               <p>Valóban a nyomorultak kicsire zsugorodott légiója volt az az alig nyolcvan ember,
                  aki pár óra múlva, hajnalban az udvaron gyülekezett. Ennyire apadtunk le két év
                  alatt. A többieket egyenként, csoportonként elvitték munkára, más dépôt-kba,
                  néhányat haza is küldtek, s egy az internáltság alól a halálba menekült.</p>
               <p>Ahogy egymás után érkeztünk, és csoportba álltunk, szinte idegenül vizsgálódó
                  érdeklődéssel néztük egymást: mi maradt belőlünk, milyen tartalékkal nézünk szembe
                  nyomorult életünk újabb fordulatával, amelyről ösztönszerűen éreztük, hogy még
                  súlyosabb megpróbáltatásokat hoz magával.</p>
               <p>Mindenki az ünneplő ruháját vette magára: sapka helyett kalapot, fapapucs helyett
                  rendes bőrcipőt. Olyanok voltunk, mintha kölcsönkért ruhát vettünk volna magunkra.
                  Jakabot percekig néztem, amíg kemény, zöldülő kalapja alatt, szürke zakóruhájában
                  ráismertem. Minden lógott rajta, nadrágja megroggyant, mert az elnyűtt nadrágtartó
                  helyett alkalmazott zsineg sehogy sem tudta horpadt hasa felett megtartani. Ő volt
                  köztünk a legkétségbeesettebb. Összegyűjtött limlomjainak legalább felét el
                  kellett égetnie, pedig így is nagy halmot sózott csomagtalan barátjainak:
                  Bistránnak, Edouard-nak, Rosenbergnek s a fiatal Bombesznek nyakába.</p>
               <p>Edouard-t az adminisztrátor maga elé hívatta, s közölte vele, hogy két, francia
                  fronton szolgáló vejének közbenjárására úgynevezett dépôt de faveurbe<hi
                     xml:id="ftnref128">[128]</hi> fogják szállítani. Edouard-nak két lánya volt
                  francia ember felesége, de egész fogsága alatt levelet sem írtak hozzá. A fekete
                  kolostor Lear királya végre lelkiismeretükre ébredő lányainak kegyét most már nem
                  akarta igénybe venni. Röviden, a maga párizsi argot-jával felelt az
                  adminisztrátornak: “Dögöljenek meg lányaim, ha eddig engem hagytak dögölni
                  Noirmoutier-ben”... Azzal sarkon fordult, s otthagyta az elképedt
                  adminisztrátort.</p>
               <p>Buchholz maga járult a hatalmas úr elé azzal a kéréssel, hogy hagyják
                  Noirmoutier-ben. Úgy látszik, olyan volt, mint a macska, ragaszkodott a helyhez.
                  De lehet, hogy Coulinot-tól remélt valamit. Az adminisztrátor nem egyezett bele
                  kérésébe. “Mit gondol? Itt büntető dépôt lesz!” “Hát eddig mi volt?” - vágott
                  vissza Buchholz. De ezért a fegyelemsértésért sem tartották vissza.</p>
               <p>Az adminisztrátor elvesztette türelmét. Kövér kezével tapsolt: “Gyorsan, gyorsan!
                  Négyes sorokba állani!”</p>
               <p>Az őrség valamennyi épkézláb tagja, szuronyos fegyverrel vállán, felnyomult az
                  udvarra. Az adminisztrátor maga is felöltőgallért vett karjára, s még egyszer
                  megnézte, rendben van-e a pisztolya?</p>
               <p>Következett a névsorolvasás.</p>
               <p>A csoport elejére tették: Wohlsteint, Boromisszát, Braggiottit, Jakutsot és
                  Feldenczert. Ők nem kívánták az Ile d’Yeu-i rendszert megismerni. Inkább
                  bányamunkásoknak jelentkeztek. Az adminisztrátor közölte velük, hogy
                  Fromantine-ban, ahol az Ile d’Yeu-i hajó várakozik ránk, az ottani őrségnél
                  maradnak, ahonnan majd munkahelyükre továbbítják.</p>
               <p>Ezután következtek az osztrákok: Ziffer, mellette a nehezen lihegő, kövér
                  Reichsfeld, aztán Hans Weber, a nagy fekete bajuszú Jantschek, Leitner, a
                  mészáros, Nagy Zsiga által készített új ruhájában büszkén feszítve. Edouard most
                  is fél szemüveggel, éppen olyan rongyosan, mint máskor, Ullrich, az 5-ös főnök, a
                  három Stocker, a még megmaradt tiroliakkal s a villogó fogú cigánnyal, akinek
                  hegedűje még most is hóna alatt volt; Buchholz, Schutzmann, a hosszú, pergamenarcú
                  Schrummer, a nagyszakállú félcseh borbély, Klitscher, a pincérek: Kaiser, Labes
                  Fritz, Auer, Heibel, Hintze, Heinzl, Engelsdorfer Rudi, Neuhaus, Neuberg, Tauber,
                  Sedlár, az ijesztően vigyorgó Tutschek. Dr. Herz Willersdorferrel ment egy sereg
                  apró, ízléses csomaggal a karján, mintha éppen bevásárlásról érkezett volna;
                  mellettük: Hampel és Heger, a sort Wildner, a borbély, a kényeskedő, szőke
                  Remling, a hangszerekkel megrakott Kronbeck, a mi ősz szakállú barátunk,
                  Wolkenberg s végül Horowitz, a fekete kolostor hegedűművésze zárták be.</p>
               <p>Hampel most is dúdolta a nyomor légiójának indulóját. E mellett a dallam mellett
                  állt be a sorba a magyarok között elsőnek Dudás, vékony, zöld lábszárvédős lábával
                  katonásan lépkedve, maga mellé vonta Horváthot, aki egész éjszaka húzta neki,
                  azután jöttek az öregek: Müller, Vantur Jakab, Bistrán, Rosenberg, a festett
                  bajuszú Katz, Pollák Vilmos, a 4-es összetartó lakói: Valéri, Ványi, Lusztig,
                  Bertics, Farkas Ferenc; Nagy Zsiga és egész udvara: Bombesz, Laya, Sztáncsik,
                  Rezanivocs, Stein Móric, Schlotte, Koródy, a két elválaszthatatlanul összenőtt:
                  Kilár és Schneider, akik jól tudták, ha az új helyen egymás mellé akarnak kerülni,
                  akkor már most egy sorba kell állniok, mert az elhelyezés soronként megy végbe; a
                  végén álltunk fel Soltész, Németh, Rubin és én, mögöttünk a kísértetiesen
                  lesoványodott Bárczy, akiről azt hittük, nem bírja ki gyalog az utat a sziget
                  végéig, Ambrus, Bajusz, Reisner, Poss, Szőke, Váczy Gyula és Peschek.</p>
               <p>Megszámolnak négyszer-ötször bennünket. Azután kitárják a kapu szárnyait. A
                  felvonóhídon túl néhány gyerek, öregasszony áll. Mögöttük feltűnik Palvadoz úr
                  kövér alakja, kék-piros arca Mephistofelesének, Culoznak társaságában. Eljöttek
                  megbámulni, hogy régi “kosztosaik” miként távoznak. Magukkal hozták az eltelt két
                  év távlatát. Mi minden belehullt ennek a két évnek szakadékába!... Most úgy jövünk
                  ki, mint koldusok, lerongyolódva, megtörve. Beleszédülünk a napfénybe, a szabad
                  levegő friss áramaiba, s azt hisszük, hogy az út szélére roskadunk, amíg a hosszú
                  gyalogutat megtesszük a tengerpartig... Mivé tett bennünket ez a két év!
                  Legalábbis külsőleg, mert bensőnkben szokatlanul nagy kincset viszünk innen
                  magunkkal. Egyéniségünknek csak cifra díszeit, érvényesülő vágyainkat,
                  dölyfünket és önzésünket hagytuk itt, de helyette megtaláltuk az egységesítő
                  szeretetet. Nem nyolcvan ember, csak egy sors, egy rendeltetés indul itt ki a
                  kapun, a nyolcvanból, az ezerből, a milliókból eggyé forrott ember, a mindenkiben
                  és csak a mindenkiért élni tudó egy lélek... Szegény rongyosok légiója, akikre a
                  jövő fényes palástja vár.</p>
               <p>A menet eleje megtorpant. Az adminisztrátor utasításokat vesz át a sziget
                  parancsnokától. Mi, az utolsó sorokban levők, még egyszer megállunk a
                  noirmoutier-i vár bejárata előtt. A nyitott kapun át némán, elhagyatottan terül el
                  az udvar, és a vén hársfa mögött légies könnyűséggel emelkedik a fekete kolostor.
                  Az egész nagy udvaron csak a görnyedt hátú, fekete ruhás nénike áll, s köténye
                  szegélyével szemét törli. Mme Mignale, aki a kantin ablakából nézte
                  kivonulásunkat, csak most mert előjönni. Biztosan félt attól, hogy az
                  adminisztrátor előtt meghatódottság fogja el. Könnyei most törnek elő. Lehet,
                  hogy nem is minket sirat. Talán életének ez a nagy változása, mint minden a
                  világon, férjét juttatja eszébe. Talán elveszett jövedelméért kesereg, mert a
                  büntető dépôt-ban nem lesz már kantin. De lehet az is, hiszen semmi sincs kizárva,
                  akármit is tanítanak a gyűlölet apostolai, hogy ez a szegény, korán megöregedett
                  kis francia asszony megszeretett bennünket, s mégiscsak értünk hullatja
                  könnyeit...</p>
               <p>“En route!” - hangzik a vezényszó. Csapatunk megmozdul, s a vár, az elhagyatott
                  udvar, a fekete ruhás, síró asszony eltűnik, elfoszlik szemünk elől, mint
                  álomkép.</p>
         </div>
         <div type="chapter">
            <head>TIZENHATODIK FEJEZET</head>
            <head>AZ ILE D’YEU-I CITADELLA</head>
            <p>Fromantine-ból, a vendée-i embarcadère<hi xml:id="ftnref129">[129]</hi>-ről, ahol két
               évvel ezelőtt a noirmoutier-i hajóra szálltunk, körülbelül háromórai nyugodt tengeri
               utazás után megérkeztünk Yeu sziget kikötőjébe: Port Joinville-be.</p>
            <p>Az úton semmi baj sem történt. Nem bizonyult valónak a köztünk elterjedt rémhír, hogy
               napokig fognak a tengeren hurcolni, hátha belénk akad valamelyik német
               tengeralattjáró, és elsüllyeszt. Sőt hadiszerszállító amerikai hajóra sem raktak fel
               túsznak. Utazásunk általában egyhangú volt, leszámítva a gyönyörűséget, amelyet a
               tengernek körülöttünk megnyíló végtelen távlata nyújtott.</p>
            <p>A fromantine-i állomáson, hivatalos személyektől eltekintve, mindössze két civillel
               és két hírmondójával találkoztunk annak a világnak, amelytől két év óta oly
               kegyetlenül elzártak. Egy kövér, fehér vászonruhás challans-i kereskedő állt
               kimeszelt arcú, felékszerezett, illatos és végsőkig elhájasodott párjával a
               noirmoutier-i hajóra vezető hídnál. Kölcsönösen megbámultuk egymást. A challans-i
               kereskedő arcpárnái közé húzódó szeméből megvető pillantást irányított felénk, azután
               abban a hitben, hogy nem értjük, hangosan magyarázni kezdett feleségének:</p>
            <p>- Ezek azok a bizonyos négyszögű fejű boche-ok, a mi barbár ellenségeink, akiket hős
               poilu-ink élve fogtak el a harctéren. Bár pusztították volna el valamennyit. Neked
               fogalmad sincs, kedvesem, hogy milyen alantas lények. A holtak csontjaiból szappant
               készítenek és legkedvesebb eledelük a kutyahús. Érzed, milyen büdösek? Egyik
               legtekintélyesebb folyóiratunkban olvastam, hogy négyszer-ötször annyi exkrementum
               távolodik el belőlük, mint más rendes emberből.</p>
            <p>A kis kövér asszony melegtől kigyúlt arcát zsebkendőjével legyezte, mintha csak a
               szagot akarta volna elűzni, s közben pihegve sápítozott: “Comme c’est terrible! Comme
               c’est terrible!”<hi xml:id="ftnref130">[130]</hi>
            </p>
            <p>Végre is az Ile d’Yeu-i fogolytábor adminisztrátora, aki régi adminisztrátorunktól
               éppen a kövér házaspár mellett vette át a bennünket kísérő listát, erélyesen rászólt
               a challans-i polgárra:</p>
            <p>- Ne beszéljen ostobaságokat!</p>
            <p>Az Ile d’Yeu-i adminisztrátor első pillanatra megnyerte tetszésünket. Fiatal tiszt
               volt. Talán kissé hangsúlyozottabb divatossággal öltözködött, semmint illett volna
               ezekhez az időkhöz, amikor Verdunnél és a Somme partjain a francia hadsereg oly véres
               megpróbáltatásokon ment keresztül.</p>
            <p>A hajó fedélzetén nem is annyira ellenséges, mint inkább a csürhét megvető úri
               visszahúzódással állt közöttünk. De mikor Dudás, aki a tengeri utazás következményei
               ellen kissé túlzott rumadaggal védekezett, tört francia nyelven megszólította, s
               mindjárt azzal kezdte, hogy mennyivel rokonszenvesebb és úribb megjelenésű ő, mint
               régi adminisztrátorunk, kissé elmosolyodott, előkelő tartózkodásából engedett, s
               beszédbe ereszkedett velünk. Természetesen hamar a háborúra terelődött a szó.</p>
            <p>A fiatal, sápadt arcú adminisztrátor mindenekelőtt értésünkre adta, hogy ő is volt a
               fronton, s tüdőlövése miatt mentették fel a harctéri szolgálat alól. Majd a
               következőket mondta:</p>
            <p>- A háború új korszakba lépett. Németország az orosz offenzívánál s Verdunnél
               megmutatta teljesítőképességének legmagasabb fokát. Most már csak lefelé mehet. Az
               antant viszont csak most kezd erőre kapni. Franciaország megteremtette az antant
               haderőinek nagy közös frontját. Bruszilov<hi xml:id="ftnref131">[131]</hi> támadása,
               az olaszok bevonulása Goriziába, az angol-francia hadsereg somme-i erőfeszítése,
               mindezek egységes tervnek egymással összefüggő részei. Azonkívül hadiszergyártásunk
               napról napra nő. Hadseregeink gyarapodnak. Ma már egymillió angol harcol velünk,
               Románia mellénk állt, és csak rövid idő kérdése, hogy Amerika is hadat üzenjen
               Németországnak... Kétségtelenül, hosszabb időbe fog telni, de a végső győzelem a
               miénk lesz.</p>
            <p>Az adminisztrátor elővette ezüst cigarettatárcáját, egy marylandnak a végén kicsüngő,
               barna dohányszálait többször a fénylő fémlemezhez koppantotta, rágyújtott, majd nagy
               füstkarikákat eregetve, kinézett a tengerre.</p>
            <p>Egész magatartásával jelezni akarta, hogy amennyiben más véleményen volnánk a háború
               végső kimeneteléről, ő arra nem kíváncsi. Mi nem kíséreltük meg a választ, noha
               érveire hasonló ellenérveket hozhattunk volna fel, amelyek egészen más végső
               következtetéshez vezetnek. De az ilyen vita szemünkben hívságos erőfeszítésnek
               látszott, különösen most, mikor a körülöttünk végtelenségbe vesző tenger nyilván
               emlékeztetett arra, hogy mennyire rajtunk és elképzeléseinken kívül álló erők intézik
               sorsunkat.</p>
            <p>Egymáshoz zsúfolva, sápadtan álltunk a fedélzeten. Az ilyen arcokon jobban látszanak
               a lélek vonalai. A kis gőzös erőlködve hasította a vasszürkén dagadó hullámokat.
               Körülöttünk fegyveres erők, a kormánynál ellenséges tekintetű kapitány, aki
               bizonyára átkozódik, hogy hajóján boche-okat kell szállítania... És mi teljes
               megadással, az ellenszegülésnek leghalványabb gondolata nélkül tűrtük, hogy
               szállítsanak még messzebbre, hogy vigyenek új, ismeretlen kínok felé. Mindezt
               anélkül, hogy a legkisebb bűnt elkövettük volna. Tehettünk-e másként, józan érvekkel
               vitázhattunk-e helyzetünkön? Hiszen, ami velünk most történt, az volt egész sorsunk
               már két év óta. Csak most, a végtelen óceánon hányódó ócska, ellenséges, rabszállító
               hajó mindezt világosan, szinte szimbolikusan fejezte ki. Egyetlenegy úszó, fájdalmas
               rabének voltunk. A tenger hullámaitól tovasodort gyászfátyol. Annyira egybeforrva
               végzetünkkel, hogy az egyéni életformákat egy törléssel el lehetett volna tüntetni
               rólunk, s maradt volna: a puszta sors, a vak háborús élet, mint ahogy csak egy
               hullámnak kellett volna ránk tornyosodnia, s a következő pillanatban hajóstól együtt
               elmerülünk, s felettünk közömbösen táncol a sötét, végtelen vízár, mintha semmi sem
               történt volna.</p>
            <p>Végignéztem társaim arcán s éreztem, hogy azokból az én arcom mered vissza rám.
               Mindnyájan ugyanarra gondolunk, mintha egy ember volnánk. Szemünkből ugyanaz a
               dermedt céltalanság világol ki, amely úgy bámul, mint a megállt óra kerek fehér
               lapja.</p>
            <p>Az úri adminisztrátor már rég a kapitánnyal társalog. Talán észrevette, hogy
               közömbösségbe fagytunk körülötte. Egyszer kebléről felemeli látcsövét, s délnyugati
               irányba néz. Érdeklődve mutatja a kapitánynak, de az oda sem figyel, csak a fejével
               bólint.</p>
            <p>Yeu szigete.</p>
            <p>A távoli szürkeségen fehér oszlop rajzolódik le, mint valami fénysugár. A kis sziget
               világítótornya. Azután fekete sáv sűrűsödik elébe, maga a torony megszélesedik, de
               háttérbe lép. Majd a sáv fölé cikcakkos árnyékvonal ülepedik, mintha ködből vágták
               volna ki. Az az érzésünk, hogy az egész látványosságot óriási kéz most rakja össze.
               Tetők, ablakok csillognak meg, fekete vitorlarudak szúrják át a ködöt. Mind közelebb
               csúszik hozzánk a kép, majd egyszerre elfoszlik a délibáb, a hajó kanyarodik, füstöt
               okádva bőg, s két előrenyúló kőpart között, megtáncoltatva a horgonyzó
               halászbárkákat, a nyílt tenger hullámairól átsiklik a kikötő poshadt, olajzöld
               vizére.</p>
            <p>A tenger nagy némasága után egyszerre felénk csap az élet lármája és zsivaja.
               Halászbárkások kötnek ki, s kiáltanak át a partra. Kék és fekete kötényes gyerekek
               sikoltozó ordítással futnak le a mólóra. A parti házak boltajtóiból kék köpenyeges
               férfiak és fekete ruhás asszonyok ömölnek ki. Kéziszekerek kereke nyikorog. A hajó
               tülköl, s mintha csak hívná az embereket, a mellékutcákból mind többen és többen
               rohannak elő.</p>
            <p>Amikor kiszállunk, már csoportba öntve vár a kikötő lakossága. Elöl állnak a
               gyerekek, anyjukhoz bújva, azután az asszonyok s végül a tengerészsipkás, torzonborz
               öreg férfiak. Egymáshoz húzódva, halálos csendben nézik, amint elvonulunk előttük.
               Arcaink bizonyára már nem tudják az ellenséges érzésnek kitörő szitkait kiváltani.
               Meg is szokták talán a boche-okat, hiszen a citadellában a háború eleje óta vannak
               német civil foglyok bezárva.</p>
            <p>A citadellához jobbára műveletlen, lankás földek, elszórt kis házak között
               kapaszkodunk fel. Az erődítmény nem int már előre, mint a noirmoutier-i vár.
               Egyszerre mered elénk az árkon átvetett felvonóhíd, túl rajta az erődítménynek a mély
               árokba ereszkedő szürke falai, a vaskapu, felette egyetlenegy látható, toronyszerű
               építménnyel, amelynek tetején a francia trikolor leng. Percekig állva maradunk a
               bejárat előtt, ahol a vaskapu feletti falsávon nagy betűkkel olvasható: “Forteresse
               de l’Ile d’Yeu. Construite de 1872 à 1875.”<hi xml:id="ftnref132">[132]</hi> Az úttól
               jobb és bal kéz felé ösvény emelkedik az erdőbe, amely az egész erődítményt
               körülgyűrűzi. Ez a negyven év előtti építmény az angolok ellen készült. Ma már a
               repülőgépek idejében akkor sem lehetne használni, ha az angolok a franciákkal nem egy
               oldalon küzdenének.</p>
            <p>Visszhangot verő döngessél nyílik meg a vaskapu, láncok zörögnek, támasztó vasrudak
               csörrennek meg, s mi hosszú kapubolt alatt bevonulunk új börtönünkbe.</p>
            <p>A délutáni nap fényében nagy, széles udvar tárul elénk. Kifeszített köteleken takarók
               szellőznek, fehérneműk száradnak. Kabát nélkül, feltűrt ingujjal, nagy facipőben
               internáltak szelik át a tágas teret.</p>
            <p>Bal kéz felől kis csoportba verődve állnak noirmoutier-i német társaink, akik fél év
               előtt kerültek ide, Däumling professzor kimagaslik közülük. Nagy kezével int,
               szemüvege csillog, ajka mosolyra húzódik el. Mellette megkopaszodott, sűrű fekete
               szakállas ember. Benne alig ismerünk lipcsei tanártársára, Nagelre. Velük a
               tanítványok. Mindhárman meglett férfiak. Piszkos köpenyegében Von Bergen, a német
               szobrász is ott áll. Azután sárga vászonruhában a szép Tienemann, barátja, Georges,
               aki nagy bajuszt növesztett. Markus és Max megint együtt, élénk kézmozdulatokkal,
               hangosan kiáltva: “Grüss’ Gott! Schau mal, alle sind da!”<hi xml:id="ftnref133"
                  >[133]</hi> Az üdvözlések mind hangosabbá válnak. Egymás után kiáltják nevünket.
               “Ah, der rote Schutzmann! Der dicke Salz! Doktor Herz, Rudi. Wie geht’s dem Rudi!
               Fritz ist auch da! Edouard! Hoch, hoch! Der Nagi Ziga! Kilár! der
                  Negerschweissfabrikant!”<hi xml:id="ftnref134">[134]</hi> s így tovább, folyik a
               felsorolás, nő az öröm és derültség. Egyesek közülünk kiállnak a sorból, s
               összeölelkeznek régi társaikkal.</p>
            <p>Az udvar két oldalán, a fűvel benőtt bástyasétány alatt, mélyen a földbe fúrt
               kazamatákból a zajra elősereglenek a többi internáltak. Egyszerre furcsa, kísérteties
               alakokkal telik meg az udvar. “Megjöttek az osztrák-magyarok!” - kiáltják mindenfelé,
               s az előbb még itt gubbasztó halotti csendet pillanatok alatt facipők kopogása,
               élénk, csodálkozó kiáltások űzik el.</p>
            <p>Az udvar közepén állítanak fel sorban. Papírszelettel kezében egy magas őrmester s
               több katona közeledik. Kettesével megszámlálnak. Nyolcvanhárman vagyunk összesen. Az
               őrmester körülnéz az udvaron, és tekintetével még egyszer számba veszi a föld alatti
               hangárokat, ahová be kell gyúrni bennünket.</p>
            <p>Az udvar négyszögű, földbe ásott katlan. Szegélyein körülbelül öt-hat méter
               magasságban dombtető fut körbe. Ebbe fúrták be a most foglyok lakóhelyéül szolgáló
               kazamatákat, föld alatti folyosókat és az összes helyiséget, amelyeknek bejárata
               körös-körül úgy ásít ránk, mint alagutak sötét torka. Borzadva gondolunk rá, hogy
               ezekben a katakombákban kell majd laknunk és élnünk. Kis szobák csak a bejárat két
               oldalán vannak, ezeket a hivatalos helyiségek és az őrség számára foglalták le. A
               sovány, magas őrmester kettévágja csoportunkat. Az egyik oldalon levő kazamatákban
               negyvenegynek, a másik oldalon negyvenkettőnek kell elhelyezkedni. A két csoport
               elválik egymástól, s megy a maga oldalára helyet keresni. Az én csoportomra az 51-es,
               53-as és 55-ös udvarra nyíló nagy kazamaták, s a föld alatti folyosókra nyíló kisebb
               35-ös és 36-os kazamaták esnek. A lakóhelyiségek ajtajában áll a szobafőnök, s
               jelenti a helyek számát. Mindenüvé annyit nyomnak be, ahány hely ürült. Kezdődik az
               55-össel, ide tízen férnek. Az 53-as pinceajtajában tizennégy tűnik el, az 51-esre
               tizenhárom jut, köztük én is. A többit hosszú, sötét folyosóba vezénylik, azok majd a
               35-ösben és 36-osban találnak helyet.</p>
            <p>Az 51-esnek ajtaja és az ajtó két oldalán két ablaka nyílik az udvarra. A kazamata
               közepén már nincs világosság. A hátsó fal az erődítmény mély árkára néz, s egy magas,
               félhold alakú s két alacsonyabb, lőrésszerű nyíláson át annak dohos levegőjét kapja.
               Egy kazamatában harmincan férnek el, úgyhogy mindenkire nyolcvan centiméter széles és
               egy méter nyolcvan centiméter hosszú hely jut.</p>
            <p>Az 51-esbe lépnek be rajtam kívül: Dudás, Soltész, Németh, Schneider, Kilár, Stein
               Móricz, dr. Herz, a három Stocker testvér, Buchholz és Schutzmann.</p>
            <p>Megállok a nekem kiosztott hely előtt. Feltöredezett, fekete kőpadló, piszkos fal,
               amelyből egy és fél méter magasságban vaskampó mered ki. Ez mutatja, hogy eredetileg
               ez a helyiség ágyút vontató lovak számára épült, s a kampóra akasztották a lovakat
               elválasztó állásrudat. A vaskampó felett polcnak szánt vastag deszka. Felette a fal
               áthajlik a boltívbe.</p>
            <p>Ezt a helyet igazán lehetetlen lakhatóvá szelídíteni. Minden, ami erre a célra
               szolgálhat, az a szürke szalmazsákszövet, amit mindnyájunknak kezünkbe nyomtak az
               udvaron. Ezt kell majd szalmával megtömni, s akkor “lakásunk” készen lesz.</p>
            <p>Kis utazótáskámat és a szalmazsák-rongyot ledobtam a földre, azután ráülök, s magam
               elé bámulok.</p>
            <p>Nem lehet itt semmibe se kezdeni.</p>
            <p>Újra átélem a fogság első napjainak kegyetlen kitaszítottságát, lealjasító
               hányt-vetettségét. Csak most már idegeim nem bírják. A kazamata sötétsége úgy borul
               rám, mint koporsó fedele. Rongyos alakok járnak-kelnek előttem. A kövön megkoppan
               facipőjük.</p>
            <p>Mindenütt kő, vas, lánc, nyers kiabálás, sötétség és émelyítő bűz. Itt a fogolytársak
               legnagyobb része is olyan, mintha a közös gyötrelem fokozása összeesküdött volna
               porkolábjainkkal. Figyelmetlenek, durvák, állandóan kiabálnak és veszekednek, s még
               a kedveskedéseikben, a tréfáikban is van valami fárasztó, leverő. Sohasem hittem
               volna, hogy ilyen világ is létezhetik. Az érzésem az volt, hogy valahová föld alá
               süllyesztettek, ahol a kínt, a nyerseséget, az állatiasságot visszhangzó sziklafalak
               között, borzalmas vasüllőkön kalapálják ki, mint Vulcanus fegyvereit.</p>
            <p>Nem tudom, meddig ültem így, riadt, kétségbeesett gondolatok között. Egyszerre csak
               arra rezzenek fel, hogy a nyomasztó lárma elült körülöttem. Mintha mindenki kiment
               volna a szobából. Felemelem fejemet. Mellettem ül Stein Móric, azon túl Németh Andor,
               Soltész, dr. Herz, szemben velünk Schneider, Kilár, Buchholz, Schutzmann, a három
               Stocker, s az ablaknál Dudás. Mind ülnek s maguk elé néznek, akárcsak én. A szoba
               sötétségéből kiviláglik halvány, látomásszerű arcuk. Szót sem szól egyik sem, talán
               azt sem tudja, hogy a másik ott van. Mégis él közöttük az összetartozás érzése. Talán
               láthatatlan, mély gyökérszálak kötik őket össze, mint az erdő fáit, amelyek ha távol
               állnak is egymástól, mégis úgy néznek szembe széllel, viharral, mintha szorosan
               összefogóznának. Sápadt, elárvult arcukról különös, megindító vigasztalás hullámzik
               felém, mint füllel fel sem fogható vigasztaló suttogás. Érzem, hogy növök, mellem
               tágul, a vér visszapezsdül belém... Valaki a szomszédomban hangosan felsír, s a mi
               arcunkon is megkönnyítő könnyek peregnek végig.</p>
            <p> Alkonyatkor értünk jött Von Bergen.</p>
            <p>Akkor már szalmazsákjainkat megtömtük, utazóládáinkat elhelyeztük. Mellettem még
               üresen maradt egy fél hely, én legalább a helyemhez tudtam férni. A szobafőnök,
               Bürger úr, akit még a noirmoutier-i “meine-deine”-ból ismertem, megmagyarázta, hogy
               helyem a léghuzatnak annyira ki van téve, hogy oda senki sem költözködik szívesen.
               Ezért maradt mellettem negyven centiméter szélességű hely. A többiek szalmazsákja
               csak nagyon szorosan fért el, úgyhogy a fekvőhely lábánál elhelyezett utazóládákon
               és koffereken át kellett mászni, ha le akartak feküdni. A polcra csak a
               legszükségesebbeket tehették, evőedényeket és öltözködési eszközöket.</p>
            <p>Vigasztaló volt azonban, hogy Däumlingék ugyanabban a szobában laktak, s ők a
               noirmoutier-i rendszerrel a szalmazsákokat nappal egymásra rakva és a külvilág elől
               függönnyel elzárkózva, elég nyugodt helyet biztosítottak maguknak.</p>
            <p>Azonkívül újság volt még itt, hogy a szoba közepén asztal állt, két oldalon paddal s
               felette petróleumlámpával. Bürger szerint, ha a petróleumra pénzt adunk össze, a téli
               sötét napokon egész nap dolgozhatunk, vagy szórakozhatunk az asztal mellett.</p>
            <p>Bürgerrel együtt Von Bergen is vigasztalásunkra sietett. A német szobrász egyébként
               magával hozta Schuler nevű legjobb barátját, aki német író volt.</p>
            <p>Schulert mindnyájan érdeklődéssel fogadtuk. Fiatal, kedélyes embernek látszott.
               Világosdrapp munkás bársonyruhát hordott, de úgy látszik, a citadellában készítették,
               mert némi sportszerű jelleg különböztette meg a hasonló munkásruháktól. Fiatalsága
               ellenére is kövér volt, a lábait, amelyeken a ruhaszövet az állandó mozdulatokat
               változhatatlan ráncokban és púpokban örökítette meg, úgy tartotta már, mint aki
               pocakviseléshez van szokva. Arca is kövér volt, kissé petyhüdt, színtelen s hosszú,
               fürtökben hátrasimuló világosbarna haja alól élénk, tiszta fényű kék szemek
               tekintettek az emberre.</p>
            <p>Az első pillanatokban megbarátkoztunk. Alakja, szavajárása nagyon ismerősnek
               tetszett. Később rájöttünk, hogy Fontane és Thomas Mann regényeiben találkoztunk
               hasonló, pusztíthatatlan kedélyű germán emberekkel. Schuler már tudott rólunk Von
               Bergen elbeszéléséből.</p>
            <p>- Ismerem az urakat, ne is mondják nevüket! - szólt új barátunk nevetve, míg kezet
               fogott velünk. - Maga a Herr Dádi - mutatott rám, családi kényeztető nevemet
               emlegetve, németes kiejtéssel. - Ez itt Herr Németh, dér Dichter.<hi
                  xml:id="ftnref135">[135]</hi> Látszik rajta. Ő meg bizonyára Herr Soltész, aki oly
               jól főzi a “gulás”-t. Von Dudásra ráismerek a lábszárvédőjéről... Ami pedig engem
               illet, én igazán nem tartozom a kiismerhetetlen szfinxek közé. Szívem a nyelvemen.
               Mindig nevető “deutscher Bursch”<hi xml:id="ftnref136">[136]</hi> vagyok, akit még a
               franciák sem tudtak megríkatni.</p>
            <p>- De most menjünk, nézzük meg új lakóhelyüket!! Általában ezekben a büdös kriptákban
               csak akkor tartózkodjanak, ha kikerülhetetlen!</p>
            <p>Schuler tuszkolt is ki mindjárt maga előtt bennünket. Stein Móric is velünk tartott,
               a többiekért már előbb eljöttek német barátaink.</p>
            <p>Már az ajtónál voltunk, mikor észrevettem, hogy az egész 51-es kiürült, csak dr. Herz
               ül még mindig helyén, tenyerébe hajtott fejjel, mozdulatlanul. Körülötte hevertek
               csinos, színes papírral fedett csomagjai, amelyek a piszkos földön úgy terültek el,
               mint a virág széthullott szirmai. Dr. Herz nem nyúlt semmihez. Talán mindnyájunk
               közül ő érezte magát a legelhagyatottabbnak. Szóltam Von Bergennek, hogy hívja
               velünk. A német szobrász elfintorította arcát, de azután hangos, nehézkes lépésekkel
               mégis dr. Herz felé ment.</p>
            <p>Egy pillanatra megálltunk az ajtóban. Schuler, akinek megmondtuk, miről van szó,
               érdeklődéssel nézett vissza a kazamata sötétjébe. Csakhamar látható lett dr. Herz, s
               mellette Von Bergen, aki olyan kedvetlenül jött, mintha veszekedő anyósát kellene
               kísérnie.</p>
            <p>- Ekelhafter Mensch!<hi xml:id="ftnref137">[137]</hi> - súgta Schuler, amikor dr.
               Herzet megpillantotta.</p>
            <p>Szegény osztrák tanárnak valóban nem vált előnyére a megtörés. Szeme a sírástól piros
               volt, mint a nyúlé. Kopasz fején a megmaradt, vöröses szálak égnek meredeztek. Sokkal
               öregebbnek látszott, mint amennyi valóságban volt, s mégis megrokkant lényén,
               egymáshoz súrlódó vastag lábainak mozgásában, vékony ajkai körül játszadozó
               mosolyában volt valami önkéntelen, visszataszító tetszeniakarás, valami puha odaadás
               a fájdalomnak és kacér, könnyes hála felénk, hogy megsajnáltuk őt.</p>
            <p>- Bocsássanak meg, még a szemüvegemet is elfelejtettem feltenni - mondta lesütött
               szemmel, mikor Schulerrel kezet fogott, s a hangjában annyi szégyenkező szemérem
               volt, mint háziasszonyéban, aki a vendégnek pongyolában nyit ajtót.</p>
            <p>Kiléptünk az ajtón. Az udvaron széltében, a két kazamatasor között és az
               adminisztrációs épületek hosszában csoportosan sétáltak az internáltak.</p>
            <p>Most már több jobb megjelenésű embert is láttunk köztük. Egy feltűnő előkelőséggel
               öltözködő magas, csinos férfi mindjárt megragadta figyelmünket. A konyha melletti
               folyosóból jött ki fehér nadrágban, halványkék selyem pizsamakabátban. Sötétszőke
               göndör haja gondosan elválasztva, arca megborotválva. Úgy festett, mintha valamelyik
               kastély udvarát szelné át. A különös csak az volt, hogy kezében ócska pléhmosdótálat
               tartott, amely színültig meg volt tömve zöld salátával. Az ajtónk előtt álló
               vashordóhoz igyekezett, s a hordó körüli sárban kivágott lakkcipős, kék
               selyemharisnyás lábát úgy emelgette, mintha homokban járna. Mikor elhaladtunk
               mellette, engedte, hogy a víz csurogjon salátájára, s barátságos mosollyal felénk
               nézett.</p>
            <p>- Vigyázat! - súgta a mellettem haladó Von Bergen, aki látta, hogy a salátát mosó
               urat figyelem. - Er heisst Graf B... auch ein “Herz”!<hi xml:id="ftnref138"
                  >[138]</hi> - fűzte hozzá gúnyosan nevetve, s rámutatott dr. Herzre, aki pár
               lépéssel előttünk ment Schulerrel és Németh Andorral.</p>
            <p>Az első élettörténet, amellyel az Ile d’Yeu-i citadellában találkoztam, ezé a nagyon
               előkelő megjelenésű arisztokratáé volt. Von Bergen elmondta, hogy gróf B. Párizsban
               élt a háború előtt. Bizonyos, egészen egzotikus panamákba keveredett bele. Lehet,
               hogy néhány vagon kékróka szállítására kötelezte magát. De lehet az is, hogy a híres
               kínai copfpanamában vett részt, amelynek az volt nevezetessége, hogy a szállítók csak
               egy vagon eredeti copfot tudtak előteremteni - akkor tiltották el Kínában a
               copfviselést -, a többit hamisítvánnyal pótolták. “Ült volna a háború nélkül is!” -
               mondta kézlegyintve Von Bergen. A gróf különben a fogságban együtt élt egy
               negyven-negyvenöt év körüli matrózzal. Von Bergen a sétálók között megmutatta azt is.
               Magas, szikár, durva arckifejezésű ember volt, éktelen hosszú, hegyesre fent
               bajusszal.</p>
            <p>Bármennyire tapintatlannak is látszott, de ezzel a gyöngéd viszonnyal kapcsolatban
               érdeklődtem Von Bergennél az orosz lány felől. A német szobrász arca elborult.
               Szerelmesét kizsuppolták a szigetről. Megérkezésükkor még kétszer találkoztak, de
               itt a dolgot nem lehetett feltűnés nélkül csinálni. A kút, ahonnan a vizet hozták,
               pár lépésnyire volt az erődítménytől. A “koldusasszony” mindjárt feltűnt, elfogták,
               és csak egy orosz nagykövetségi hivatalnok közbelépése mentette meg a kémkedés
               gyanújától. Ugyancsak ő vitte keresztül, hogy a lány Nantes-ban tartózkodási
               engedélyt kapott. Innen azonban legalább mindennap küld levelet s hetenként kétszer
               csomagot.</p>
            <p>Először a hat, udvarra nyíló kazamatát néztük végig. Ezek teljesen egyformák voltak.
               Két ablakuk és ajtójuk nyílt az udvarra, azután hosszú boltos pince következett,
               amelynek hátsó fala egyben az erődítményt körülvevő ároké is volt. Úgy láttam, hogy a
               velünk szemben lévő kazamatákban jobbmódú emberek laktak. Az 52-esben egyik ablak
               melletti asztalon vonalzó, körző hevert. Az állványokra helyezett szalmazsákok előtt
               bőrtáskák tornyosultak. Volt ebben a kazamatában csinosan berendezett fülke is: a
               Tienemanné és Georges-é. A fülkerendszer azonban általában, úgy látszik, különleges
               célokat szolgált az Ile d’Yeu-i citadellában. Fekvőhelyük “önzetlen” díszítésére és
               tisztántartására a németek csak akkor gondoltak, amikor látták, hogy mi mennyi
               erőfeszítéssel igyekszünk az erődítmény piszkába és zordságába valami lakhatóságot
               varázsolni. Egyelőre azonban most az osztrákok és magyarok voltak rosszabb
               helyzetben. A németek szalmazsákállványai között a kőpadlóra szorultak, s mindenütt
               természetszerűleg a legrosszabb helyeket kapták.</p>
            <p>Az 52-esben találtuk az osztrák előkelőséget: Ziffert, a kövér Reichsfeldet, aki
               borzadva nézte a piszkos kőpadlót, és sehogy sem tudta elképzelni, hogy azon majd
               aludni kell, Webert s másik hidegvíz imádó társát, Neuhaust, azután az erotikus képek
               rajzolóját: Willersdorfert, a kolbászgyártó Leitnert s végül Horovitzot, a muzsikust.
               A magyarok közül Szőke cipész, Bajusz és a kedves, szerény úripincér, Váczy Gyula
               laktak itt. Az 54-esben ugyancsak jómódúaknak látszó németek között lakott Kaiser
               nyolctagú osztrák pincérgárdája. Az 56-osba is csak nyolcan fértek be: a mindig
               mérges, nagyszakállú Klitscher borbély, a hosszú Schrummer, Tutschek, a citerás
               Fritz, Salz két tengerész barátjával s a cukortörékenységű Remling.</p>
            <p>A mi oldalunkon levő 53-asban, hangos, veszekedő német munkások között, teljes
               magukrahagyatottságukban fedeztük fel Bárczyt, Peseket, Rubint, Reisnert. Ők
               mondták, hogy a magyarok közül még Ambrus, Koródy és a magányt kedvelő Rosenberg, az
               osztrákok közül az asztrológus Wolkenberg, Edouard, Ullrich, Hampel, Wildner (egykori
               borbélytársának, a nagyszakállú Vachsmannak szomszédságában!), Heger, Jantsek és
               Sedlár jutottak e pokolian zajongó társaságba. Az 55-ösben szállásolták el a
               tiroliakat. Ide került szegény Poss is, aki megint a táncos kedvű tiroli négernek
               lett szomszédja, rajta kívül Riedl, nem is ő, már csak a roncsa. Schlotter, a mindig
               rosszkedvű Katz és a barátaitól elszakított Farkas vegyültek el az 55-ösnek az
               53-ashoz hasonló vad lakói között.</p>
            <p>Többi társainkat már sokkal körülményesebb úton kellett megkeresni. Ők a föld alatti
               folyosókba nyíló kisebb kazamatákban laktak.</p>
            <p>Von Bergen e felderítő útra már nem vállalkozott. Agyagot mintázott, s éjszakára be
               kellett nedvesíteni, amíg némi világosság volt. Elbúcsúzott tőlünk. Kalauzolásunkat
               Schuler vette át. A német író humorának és túláradó életkedvének fényével világított
               a szörnyű helyekre, ahol jártunk, s így az első megpillantás borzalmait jórészt
               elhárította tőlünk. Régi, meghitt barátunknak éreztük már őt. Elmondta különben,
               hogy egyszer majdnem Budapestre került a Gábor-intézetbe, ahová szegény, állás
               nélküli német tanárjelöltet kerestek apróhirdetés útján. “Képzelheti, hogy
               megfeleltem a feltételeknek, különösen ami a szegénységet és állásnélküliséget
               illeti” - fűzte hozzá nevetve. Azóta úgy érezte, hogy a magyarokkal némi kapcsolatai
               vannak. Majdnem budapesti lakos lett, de csak majdnem, mert állását Herr Ignaz
               Gabornál nem foglalhatta el, minthogy éppen akkor Berlinben színházi lap
               szerkesztésével bízták meg...</p>
            <p>Schuler egy pillanatra kivette szájából kis angol pipáját, s a mi kazamatánktól jobb
               kézre eső föld alatti folyosó előtt megállva, körülmutatott az egész
               erődítményre.</p>
            <p>- Úgy kell ezt a helyet elképzelni, mint óriási polipot - magyarázta. - A
               szörnyetegnek háta az udvar. Karjai azonban körös-körül ezeken a fekete nyílásokon
               benyúlnak, s ott fojtogatják a szerencsétlen áldozatokat.</p>
            <p>A fekete pincetorkok közül kettő, az udvar szemközti bemélyedésének két oldalán két
               hosszú folyosónak volt bejárata, amelyekből egy-két használhatatlan pincelyuk
               nyílott, s mindkettő bástyára vezetett fel. A két bástya közül az egyiket a katonák
               használták, a másikon fabódé állt, amelyet Däumlingék örököltek egy ide internált,
               összeköttetésekkel bíró német festőtől, aki azóta családi dépôt-ba került.</p>
            <p>A másik két föld alatti bejárat azon az oldalon volt, ahol mi álltunk. Ezekből a
               folyosókból már több helyiségbe lehetett jutni. Először végiglátogattuk a páratlan
               számú kazamaták mellett befúrt föld alatti negyedet. Mindjárt a folyosó elején jobbra
               a konyhába lehetett benyitni. Itt óriási üstben forrt az esti leves. Kormos arcú,
               feltűrt ingujjú, bőrkötényes német fiatalember fogadott, aki azt hitte, hogy kávét
               akarunk venni. Mert a konyha egy sou-ért híg barna levet árusított, amelynek az volt
               az előnye, hogy sokat adtak belőle, és szacharinnal kicsit megédesítették.
               Megkóstoltuk az Ile d’Yeu-i “negerschweiss”<hi xml:id="ftnref139">[139]</hi>-ot, s
               borzadva néztünk körül a mélyen benyúló kormos pincében, ahol romlott zsír szaga
               terjengett.</p>
            <p>Egyik sarokban három internált társunk marharépát hámozott. Köztük gubbasztott Laya
               is, akire német lakótársai siettek már első nap a konyhakorvét rásózni. A konyha
               mélyéből farkcsóválva, öreg, piszkos foxi kutya járult elénk. Ő volt a konyha
               patkányainak réme. Mindennap legalább három patkányhullát szállított szájában a
               konyhafőnök elé, amiért jutalmul falat kenyeret kapott.</p>
            <p>A konyhával szemben a folyosóról kis padlózott szoba nyílt. Ez a kiváltságosok egyik
               helyisége volt. Itt lakott gróf B. is, aki a német matrózzal együtt éppen salátáját
               fogyasztotta, amikor beléptünk. A gróf megismerkedett velünk, s érdeklődött, hogy
               tud-e köztünk valaki zenélni. Ő nagy szenvedéllyel énekelt. Boldog volt, amikor
               hallotta, hogy egész kis zenekarunk van...</p>
            <p>Természetesen a kiváltságosok szobájában hiába kerestünk noirmoutier-i társakat.
               Ezért egész mélyen be kellett menni a sötét folyosóba. Körülbelül harmincméternyi
               távolságban a föld alatti folyosó kettéágazott. Balra el lehetett jutni az ebédlőnek
               szolgáló két, egymásba nyíló boltos pincébe. Ezeknek a helyiségeknek csak az árokra
               nézett felső, félhold alakú ablakuk. A nedves, fénylő nyerskő-ívboltok sokszoros
               erővel verték vissza hangunkat. A hosszú asztalok és padok üresen álltak. Csak a
               második pince egyik sarkában húzódott meg két ember, akik szétrebbentek, amikor
               beléptünk. “Verzeihung!”<hi xml:id="ftnref140">[140]</hi> - kiáltotta feléjük
               Schuler.</p>
            <p>Szédelegve mentünk ki a dohos, nyirkos levegőjű helyiségből. Hogyan fogjuk itt
               kibírni az étkezést? Schuler megnyugtatott, egy hét múlva már mi is olyan jól fogunk
               látni itt, s olyan jól érezzük magunkat, mint a baglyok az árokban. És amit enni
               fogunk, az is lesz olyan jó, mint a patkány- és az egérhús, amivel a baglyok
               táplálkoznak. “Der Mensch ist ein ganz gemeines Tier”<hi xml:id="ftnref141"
                  >[141]</hi>... Mindjárt az ebédlő mellett a folyosóról nyílt a 36-os kis kazamata.
               Itt kapott szállást Horváth cigány. A szobában a tárgyaknak már csak sötét körvonalai
               látszottak. Világosság csupán az árokra nyíló magas, félhold alakú nyíláson át
               szivárgott. Horváth egyedül volt a helyiségben, s hegedűjén halkan magyar nótákat
               pengetett. Az egykor híres cimbalommester nem panaszkodott helyzetére. Hangokból
               épített utat magának, amelyen lelke messze elkóborolt... Különben is két fülke közé
               került, tehát csak rongyos pokrócát kellett a kifüggesztett drótra akasztania, s neki
               is külön “lakosztály” jutott. Emellett a 36-osnak padlója volt, ami ellensúlyozta a
               levegőhiányt. Mégis a viszonyokkal ismerős Schuler mosolyogva jegyezte meg: “Der
               Zigeunerbruder wird hier nicht lange aushalten.”<hi xml:id="ftnref142">[142]</hi>
               Faggatásainkra csak annyit jegyzett még meg: “Nagyon meleg ez a fészek!” “Miért, mert
               a konyha mellette van?” “Jawohl”<hi xml:id="ftnref143">[143]</hi> - válaszolt harsogó
               nevetéssel s pipájából nagyot húzott.</p>
            <p>A 37-es a jobb kéz felé eső mellékfolyosóról nyílt. Ez jóval nagyobb volt, s felső
               ablaka a bástyaudvarról némi levegőhöz jutott. Itt szállásolták el Jakabot, Bistránt
               és az öreg Müllert. Müller úr egyedül rendezkedett a szobában. Alig tudott Jakabnak
               rengeteg mennyiségű zsibárui felett a maga kis cókmókjának helyet szorítani. A fehér
               bálicipők mesterét úgy mutattam be Schulernek, mint a “noirmoutier-i felsőbb
               műveltségű tanfolyamnak igazgatóját”. Az öregnek ezzel a címmel szereztem az első
               örömet Ile d’Yeu-ben.</p>
            <p>A főfolyosó az elágazódáson túl néhány lépcsőn át felvezetett az egyik bástyaudvarra.
               Ezen a helyen dolgoztak, mostak az internáltak.</p>
            <p>Mikor a bástyaudvarról lejöttünk, szemben velünk a folyosón, tányérral kezükben
               tolongtak már azok az internáltak, akik az első csoportban étkeztek...</p>
            <p>Az adminisztrátori épületek és a katonák szobáinak során átmentünk a páros számú
               kazamaták oldalára. Itt a föld alatti folyosóról nem nyílt annyi helyiség, mint a mi
               oldalunkon. A beosztás egyébként ugyanaz volt, csak az ebédlő helyét a kantin
               helyiségei foglalták el. A folyosó elején balra a betegszobába juthattunk, jobbra egy
               másik kis kiváltságos szobába, ahol a német tengerésztisztek laktak. Beljebb már
               olyan sötét volt, hogy csak gyufát gyújtogatva találtuk meg a keresztfolyosót a 42,
               44 és 46-os kis kazamatákkal, amelyekbe Nagy Zsiga került valamennyi segédjével,
               továbbá Valéri és Ványi társasága. Itt kaptak szállást az osztrák matrózok és
               hajómunkások közül is hatan. Ez a folyosó is a végén kis bástyaudvarra vezetett,
               amelyet az internáltak rendelkezésére bocsátottak.</p>
            <p>Esteledett már, mikor látogatásainkat befejeztük. Támolyogva, összeszoruló szívvel
               léptünk ki a folyosóról az udvarra. Szinte bántuk már, hogy mindjárt az első nap
               ijesztő áttekintést szereztünk egész nyomorunkról. A ránk eső részt így most már
               nehezebben tudjuk elviselni, mikor az egész borzalomnak terhe nyomja lelkünket.</p>
            <p>Az udvar legalább tágas, levegős volt. Körülbelül kétszer akkora lehetett, mint a
               noirmoutier-i. A két szemben lévő kazamatasor között százhatvan-százhetven lépést
               lehetett tenni (sokszor lemértem ezt az útvonalat), viszont az adminisztrációs
               épületek és az udvar szemközti felét lezáró meredek fal között még nagyobb volt a
               távolság. Ezen az oldalon az udvar bemélyült, mert két felén emelkedő sétaút vezetett
               az úgynevezett rempart-ra, az Ile d’Yeu-i foglyoknak sok mindenért kárpótlást nyújtó
               bástyasétányára.</p>
            <p>Schuler felvezetett ide is bennünket.</p>
            <p>A rempart magasan a citadella felett, a kazamaták tetején futott körbe. Az egész
               tulajdonképpen csak négy-öt méter széles sétaút volt, két begyepesített oldala már
               meredeken futott le, befelé a kazamaták felső pereméig, kifelé pedig az erődítményt
               körülvevő árokig, vagy az árokba ékelt négyszögű bástyákig. Talán mert ilyen magasra
               volt feltöltve ez az út, azért éreztük úgy, amikor rajta végigmentünk, hogy nem is
               földet érintünk, hanem a levegőben lebegünk. A dohos levegőjű sötét pincelyukak után,
               ahol mindig kőbe, vasba ütközött az ember, ez itt fent olyan volt, mint a szárnyalás.
               A friss, illatos levegőáramok ölükbe vettek, beleolvadtunk a felénk boruló égboltba,
               amely a maga végtelen arányaival teljesen kibontakozhatott felettünk. Ha ott lent
               patkányok voltunk, itt madarakká lettünk.</p>
            <p>A bástyasétányon este nyolcig szabad volt a séta. Csupán kis része volt eltiltva
               tőlünk, amely az adminisztrációs épületnek felső részéhez vezetett, ahol a francia
               lobogót tűzték ki. Ennél a pontnál el lehetett látni egészen a tengerig, amely most
               az esti szürkületben a látóhatár szegélyét óriási, lapjára fektetett kék pallosként
               metszette el, s néha izzó, remegő hullámzással gyűlt ki, amikor az Ile d’Yeu-i fárosz
               fénye átsuhant rajta.</p>
            <p>A rempart-on mindinkább úrrá lett az esti magányosság. A körös-körül futó, szédítő
               mélységű árokból puha, rongyszerű szárnyalással baglyok emelkedtek fel, és ijesztően
               ütemezett huhogással körrepülésbe kezdtek. Az árkon túl vörösfenyők emelkedtek,
               amelyeknek csupasz törzsei a hold zöldes fényében, csipkés lombozatú szoknyáik alatt,
               mint sajátságos, óriási combok gömbölyödtek. A puha, szirupízű levegőben titokzatos
               íz keveredett el, mintha elalvás előtt a fák szeretkeztek volna, a tenger
               megmámorosodott volna a holdtól, s a föld elalélna az ég ölelése alatt...</p>
            <p>Ebben a különös, kerítő hangulatban a meggyérült sétálók árnyai settenkedve húzódtak
               egymás mellé a bástyasétány sötétségbe borult zugaiban. Néha egy-egy magányos árnyék
               elsuhant mellettünk, s kitáguló, parázsló tekintettel tapadt ránk. Dr. Herz elöl ment
               Némethtel és Dudással. Az osztrák tanár már élénken, jókedvűen társalgott, s ha
               valamelyik elsurranó, vágytól üldözött emberárny vizsgálgatva nézett utána, vékony,
               hátborzongató hangon nevetett fel. Schuler dörmögve jegyezte meg: “A maguk barátja
               megérezte, hogy a citadella »corso del amoré«<hi xml:id="ftnref144">[144]</hi>-ján
               sétál”...</p>
            <p> A rempart-ról a páros számú kazamaták oldalán jöttünk le az udvarra.</p>
            <p>Az alagút-szobák, mint elfulladt tüdők, az udvarra kitárt ajtóval és ablakokkal mohón
               szívták a hűvösödő esti levegőt. Az internáltak csoportosan álldogáltak az ajtók
               előtt. Egy-egy csoportban a háború esélyeit magyarázgatták az újságolvasók az
               egyszerű munkásoknak vagy napszámosoknak, akik az Ile d’Yeu-i fogolytábor zömét
               alkották. Noirmoutier-i társaink különválva, szinte ellenséges szemmel nézték a
               citadella őslakóit, akik annyi természetességgel és megszokottsággal viselték el a
               szörnyű föld alatti életet. Kaiserrel, Valérivel és Berticcsel váltottam pár szót.
               Mind a hárman szó szerint ugyanazt mondták: “Fel kell itt fordítani mindent, ha bele
               is pusztulunk!”... A sötét folyosó előtt a földön, szétterpesztett lábbal, maga elé
               meredve ült a kövér Reichsfeld. Mozdulatlan volt, mint az odadobott zsák. Azt
               mondták, irtózott a kazamata levegőjétől, mert rögtön fulladni kezdett tőle. Mögötte,
               a folyosó visszhangot verő boltívei alól erőteljes férfi baritonhang hullámzott elő.
               “O, quelle gioia che mi fa morir”<hi xml:id="ftnref145">[145]</hi>... Az egyik
               börtöncellában, amely, ha üres volt, zeneteremnek szolgált, gróf B. próbálta
               hangját.</p>
            <p>A bejárókapu boltíve előtt katonák fekete csoportja állt. Ezek között kellett
               elmennünk, ha a kantinba akartunk jutni. A kapubolt alatt falhoz támasztva álltak a
               fegyverek, előttük lócákon megint katonák ültek. A vaskapu előtt balra kanyarodott el
               a folyosó, amely a kantinnak szolgáló kazamatához vezetett. A bejárat sem volt
               kellemes ide, de maga a helyiség meg éppen semmit sem valósított meg abból, amit a
               fogolyélet ilyen douceurjétől el lehetett volna várni.</p>
            <p>Mintha a citadellának minden zaja, minden nyersesége ebbe a füsttel teli, visszhangos
               pincébe szorult volna, ahol az internáltak padokon egymáshoz zsúfolva, ordítani
               voltak kénytelenek, ha egymás szavát meg akarták érteni. Ebbe a fülsiketítő zajba
               azután minden percben beledöngött, belecsörrent a vasrudas, láncos vaskapu, ha
               megnyílt a távozó vagy érkező katonák előtt.</p>
            <p>A kantin állandó vendégei közé a matrózok, alkoholista napszámosok, börtönükből
               kikerült fegyencek, kiszolgált idegenlégionisták tartoztak. Az üres esti leves után
               az olcsó vörös borból elég volt fél litert inniok, s mindjárt berúgtak tőle. Akkor
               megindultak a heves szóváltások, verekedések. Az őrség betolult a kigyulladt arcú,
               torzonborz verekedők közé, kihalászta a főizgatókat, elvitte börtöncellákba, s azután
               kezdődött megint elölről az egész.</p>
            <p>Négy, viaszosvászonnal bevont asztal volt keresztbe felállítva a falhoz, két-két
               paddal. A boltívről lelógó petróleumlámpa szórt rájuk világosságot. A zajos
               társalgásba merülők között felismertük Alfrédot, az apaccsá franciásodott osztrák
               munkást, a humorkedvelő Schlittert, aki annak idején a noirmoutier-i cellában
               meggyújtott ruhája felett melegítette kezét. Most Schutzmannal és Buchholzcal ült
               együtt, s éppen a vele szemben ülő Schutzmannak magyarázott valamit úgy, hogy két
               karját vállára tette s arcától arasznyira előredőlt, kidülledt piros szemét a szemébe
               szegezve.</p>
            <p>Egyébként mind ilyenszerű alakok ültek itt. Piszkos, tépett, feltűrt ujjú ingben,
               tetovált karokkal, sapkával fejükön, vastag bársonynadrágban. Az egyetlen különbség
               talán az volt köztük, hogy az osztrákokban több romantika, több szín és színpadiasság
               akadt. A németek inkább voltak nehéz testek. Kevesebbet beszéltek, állandóan
               pipáztak, közben-közben kisercintettek a borospoharak felett, vagy durrantottak
               egyet, s az ember azt hihette volna már, hogy a világ legapatikusabb emberei, amikor
               egyszerre csak, a legkisebb szóra, kékespiros lett arcuk, felugrottak, s öklükkel
               odavágtak szomszédjuk arcába, akivel látszat szerint kedélyes borozgatásban ültek
               együtt.</p>
            <p>Az utolsó asztalnál kaptunk helyet. Itt valamivel jobb megjelenésű emberek ültek. Ez
               volt Mme Boutineau, a kantinosné “kosztosainak” asztala. Kopasz, kormos arcú, kék
               kötényes férfi tolt elénk tányérban valami ragu-félét, azután mindjárt szaladt
               tovább, mert mindenkit neki kellett kiszolgálnia. Csodálkoztunk, hogy Mme Boutineau
               éppen ezt a cseppet sem tiszta, öregedő német zsidót választotta kisegítőnek, mikor
               az internáltak között elsőrangú pincérek akadtak.</p>
            <p>Schuler elmagyarázta nekünk “Michel” irigylésre méltó pályafutásának rejtélyét. Ő
               maga jelentkezett Boutineau-éknél az edények mosogatására. Kifogástalanul végezte el
               dolgát, azután, mikor már a kantin forgalma lezajlott, Boutineau-ék, a francia
               kispolgárok patriarkális szokása szerint, asztalukhoz hívták ebédelni.</p>
            <p>Michel a kitüntető meghívás ellen kézzel-lábbal kapálódzott. Hogyan jön ő, szegény
               német fogoly létére ahhoz, hogy Boutineau úrral, aki kiszolgált törzsőrmester s a
               citadellának “commendant”<hi xml:id="ftnref146">[146]</hi>-ja, egy tálból egyék
               levest? Végül is azonban leült. Illedelmesen megette a duzzadt kenyérdarabokkal
               tömött levest, sőt a főzelékből is vett magának. De mikor hússal kínálták, egyszerűen
               felállt az asztaltól, s kijelentette, hogy szembeköphetik őt, ha az egy vasárnap
               kivételével húst látják enni. Mi lenne a világból, ha a minden nyomorult fogoly
               között legnyomorultabb Michel mindennap húst ennék?</p>
            <p>Boutineau és takarékoskodni szerető felesége odavoltak a bámulattól. Ilyen embert ők
               még nem láttak! Ez a Michel valóságos kincs! És Michel a következő napokon kiszolgáló
               pincérré lépett elő. Nemsokára kiderült róla, hogy tulajdonképpen mészáros, tehát
               rábízták a sonka és kolbász készítését. Ilyen megbízható ember elől a kasszát sem
               lehetett elzárni. Michelnek nemsokára joga volt a sárga, piros és szürke bonokat
               fogolytársaitól beszedni. Sőt a pénztárt is minden este ő számolta össze, mert
               Boutineau és felesége a számvetéshez nem értettek.</p>
            <p>Michel példás magaviseletével elérte, hogy pár hét múlva azt csinálhatta, amit akart.
               Gazdái vakon bíztak benne. És a ravasz német tudta is ezt a bizalmat kamatoztatni. Az
               igaz, hogy húst nem evett, mikor “látták”, de titokban, a sötét kazamata
               szalmazsákján annál ízesebb falatokat fogyasztott el. Barátainak félárban adott
               mindent, azonkívül szívósan rakosgatta félre a sárga, piros és szürke cédulákat,
               úgyhogy tavaly karácsonykor már két rend ruhája volt, amikor Boutineau egy nadrággal
               és kék köténnyel lepte meg, hogy legyen valamije, amit magára vehet. Az árva Michel
               hogy tudott örülni ennek a “nagylelkű ajándéknak”! “Mivel érdemled meg, te árva
               Michel, hogy ilyen nadrágot húzhatsz lábaidra?” - mondta könnyezve, amikor az
               ajándékot átvette.</p>
            <p>Michel gazdái az asztalokkal szemközt elhelyezett, pléhvel födött hosszú kiszolgáló
               pult mögött álltak, amíg este hat és nyolc között a kantin forgalma lezajlott.</p>
            <p>Boutineau sovány volt, szótlan és mogorva. Kampós orra alatt hosszú, lelógó bajusz
               hangsúlyozta ki még jobban komorságát és örökös kedvtelenségét. A légióban szolgált,
               onnan megrendült egészséggel tért vissza a citadellaparancsnokság gond nélküli
               állásába. Békében semmi dolga sem volt, a háború azonban hirtelen nagy kereseti
               lehetőséget nyitott számára. A fogolytáborrá lett erődítményben
               kétszázötven-háromszáz fogoly számára ő kapta meg a kantinjogot. De az üzlethez nem
               értett. A légióban törzsőrmesterségig vitte fel, az üzletben azonban még inasnak sem
               lett volna jó. A pénz kicsúszott kezéből, a jobbmódú foglyokat nem tudta vásárlóivá
               tenni. Akkor kezdett valamit keresni, amikor Michel beleszólhatott az üzletmenetbe.
               Az a jövedelem, amit “puritán” szolgája meghagyott neki, még mindig kétszer akkora
               volt, mint amennyit egyedül tudott keresni.</p>
            <p>Boutineau kezelte az italokat. Lehet, hogy örökös kedvtelenségének az volt az oka,
               hogy orvosa eltiltotta az ivástól, s az annyira sóvárgott italt éppen neki kellett
               másnak kimérnie. Amúgy is gyűlölte a németeket, de az a körülmény, hogy a bor éppen
               az ő torkukon megy le, szemében még ellenszenvesebbé tette őket.</p>
            <p>Ha Boutineau maga volt a tétlenség és nemtörődömség, kicsi, gömbölyű felesége annál
               többet sürgött-forgott és veszekedett. A pult mögül minduntalan előgurult, csípőre
               tett kézzel az asztalok elé állt s figyelte, hogy vendégei nem lopják-e el
               tányérjait, poharait vagy evőeszközeit? Őszülő, borzas hajú, fakó arcú nő volt.
               Egészen mindegynek látszott, hogy asszonynak született. Formátlanná hízott
               gombóctestével, harcias, vastag lábaival aligha tudhatott volna férfivágyakat
               ébreszteni.</p>
            <p>Este nyolc órakor katona jött be jelenteni, hogy zárni kell. A zajos vendégek
               felcihelődtek. Először Mme Boutineau előtt kellett elvonulni, aki fürkészve nézett
               végig mindenkin, hogy nem visz-e magával valamit? Azután jött a nehezebb feladat. A
               kivilágított kapubolt alatt a katonák sorfala között vezetett az út ki az udvarra. A
               részeg emberek feszes egyenességgel igyekeztek menni, a hangos veszekedők elnémultak.
               A katonák ugrásra készen, kidülledt szemekkel figyelték a távozókon a részegség
               jeleit. Ha valaki megingott, vagy elkiáltotta magát, rögtön rárohantak, s magukkal
               cipelték a cellába.</p>
            <p>Ezen az estén mindenki szerencsésen vonult át a “pecérsor”-on, ahogy ezt a helyet az
               Ile d’Yeu-i foglyok csúfolták. Az udvaron azután mindenki szerteszét oszlott. A
               hangok elültek, pár perc múlva a nagy udvar némán terült el.</p>
            <p>A “polipnak” hátán zöldesfehéren csillogott meg a holdfény. A boltíves nyílások,
               amelyeken át karjai mélyen benyúltak a föld alá húzódó foglyokig, eltűntek a magasra
               emelkedő, tömören egybefolyó dombsánc sötét oldalában. A körülfutó bástyasétány
               körvonalai élesebbé váltak. A rajta sétáló szuronyos fegyverű őrök óriási, félelmetes
               alakokká nőttek, akiknek fekete árnyuk, úgy látszott, nemcsak a holdfényes udvarra,
               hanem az egész elszunnyadó világra ráesik...</p>
            <p>Az 51-esben alig pislogott az asztalra tett petróleumlámpa, amikor beléptünk.
               Lakótársaink már lefeküdtek. Szalmazsákja alig volt egy-kettőnek állványon.
               Legtöbbjük a földön feküdt olyan közelségben egymáshoz, hogy ha karjukat
               kinyújtották, beleütköztek szomszédjukba.</p>
            <p>Facipőnket levetettük, s lábujjhegyen osontunk fekvőhelyünkhöz. Borzadva néztem
               szalmazsákomra. Hogyan tudom kihúzni az éjszakát ezen a rettenetes helyen? Még csak
               fél kilenc volt. Noirmoutier-ben ilyenkor olvasni kezdtünk. Vagy a kis előszobában
               beszélgettünk. Ha nem tudtunk aludni, találtunk mindig valakit, akivel eltölthetjük
               az időt. Csupa ismerős volt mindenhol. De elégnek találtuk azt is, ha a bástyaudvarra
               kiülünk. Emlékszem, egyszer egy egész éjszakát átültem azon a helyen, ahol szegény
               Loló volt eltemetve... Most magam előtt láttam a kis udvart, az omladozó várfalat,
               toronyszobámat az ismerős képekkel, és sóvárgó vágy fogott el Noirmoutier után.
               Milyen jó volna megint ott lenni, együtt társaimmal, s együtt azzal az egész
               világgal, amelyet képzeletünk ott megalkotott. Valahogy úgy éreztem, hogy a fekete
               kolostor várépületével, udvarával, s velünk, a bennlakókkal együtt, egyetlenegy
               élőlény volt, amelyet most kegyetlenül darabokra vágtak... Annyi minden fájhatott
               volna, annyi mindenre sóvároghattam volna, de ebben a pillanatban csak ez a
               mindennél nagyobb kegyetlenség szorította össze szívemet.</p>
            <p>A lámpa már rég kialudt az asztalon. Ruhástól feküdtem le a szalmazsákra, s
               belebámultam a ránk boruló sötétségbe. Nem tudom, mennyi ideig feküdtem így, amikor
               egyszer csak az udvarról, a nyitott ajtón át, rémes kiáltás hallatszott be. Első
               pillanatban azt hittem, én kiáltottam. Annyira szerettem volna én is felkiáltani,
               felordítani...</p>
            <p>A kiáltás megismétlődött. Mintha valakit fojtogattak volna.</p>
            <p>Felültem fekvőhelyemen és hevesen dobogó szívvel figyeltem. A hang, a kínzott ember
               hangja ismerős volt... Most még rettenetesebb ordítás következett. Utána szaladó
               lépések dobbanása, újabb, másoktól eredő kiáltások.</p>
            <p>De ezt már útközben hallottam. Mert felugrottam, és szaladtam ki az udvarra, s úgy
               láttam magam körül, hogy velem együtt jönnek, szaladnak mások is.</p>
            <p>Az udvaron, a kapubolt előtt nagy tolongást láttunk. Abba az irányba futottam, s
               észrevettem, hogy velem együtt a többi kazamatákból, sőt a föld alatti folyosókról is
               új és új alakok, legtöbbjük fehér alsóruhában, mind a kapu előtti, izgalmasan
               hullámzó tömeg felé igyekeznek.</p>
            <p>Mikor odaértünk, már csak annyit állapíthattunk meg, hogy noirmoutier-i internált
               társaink dulakodnak a katonákkal. Valérinak rekedt hangját hallottam: “Dugjátok el
               nálunk!” A sápadt arcú Fritz, ez a szelíd lelkű muzsikus magából kikelve kiabált: “So
               eine Schweinerei!”<hi xml:id="ftnref147">[147]</hi> Más hangok is hallatszottak,
               összevissza. Közben folyton nőtt az internáltak száma, és a csodálatos az volt, hogy
               mind csak a noirmoutier-iek gyülekeztek. A megnőtt tömeg visszasodorta a katonákat a
               kapu alá, akik nem mertek fegyverükhöz nyúlni, mert az adminisztrátor és az
               őrmesterek nem voltak a citadellában, s nem volt, aki parancsoljon nekik.</p>
            <p>Mikor a katonák visszavonultak, az internáltak csoportja is beljebb húzódott az
               udvarra, és úgy látszott, hogy valaki körül csoportosulnak, s magukkal viszik.</p>
            <p>Auertől, az egyik osztrák pincértől azután megtudtam mindent. Bistrán Demeter,
               noirmoutier-i szokásaihoz híven, mikor a holdvilág miatt nem tudott elaludni, kijött
               a kis kazamatából, ahol lakott, s körsétára indult, hogy a távollévőkkel titkos
               prófétai beszélgetéseket folytasson le. A páros kazamaták oldalán katonákba ütközött
               bele, s azokhoz, valószínűleg magyarul, vészjósló égi igéket intézett arról, hogy jó
               volna befejezni már a háborút, mert különben elveszti türelmét, s közbenjár az
               illetékeseknél, hogy büntetésül az egész világot elpusztítsák.</p>
            <p>A katonák abban a hitben, hogy részeggel van dolguk (ami Bistránnal egyébként sohasem
               volt alap nélküli feltevés), bizonyára be akarták zárni. Ebből keletkezett a
               szóváltás, majd a kiabálás és dulakodás.</p>
            <p>Bistránnak rögtön segítségére siettek a páros kazamaták noirmoutier-i internáltjai.
               Ezek azután a megszaporodott katonákkal perbeszálltak szegény, őrült Demeterért.
               Bistránt hol az egyik, hol a másik fél ragadta magához, míg végre a kapunál győzött
               az internáltak számbeli fölénye, s Demeter testvért véglegesen kiszabadították az
               őrök karmai közül.</p>
            <p>A legkülönösebb az egészben az volt, hogy a veszekedés zajára csak noirmoutier-iek
               jöttek elő. Mintha titkos jelre összebeszéltek volna. Mintha megérezték volna mind,
               hogy egyik társuk forog veszélyben. Most a holdvilágos udvaron már kivétel nélkül ott
               volt valamennyi, még a legeldugottabb kazamaták lakói is. Az egész “fekete
               kolostor”.</p>
            <p>Hideg borzongás futott végig rajtam, mikor ezt megállapítottam. Olyan hirtelen kaptam
               meg a választ lefekvés előtti, kétségbeesett gondolataimra. Hát mégsem volt igazam, a
               “fekete kolostort” nem vágták szét, a fekete kolostor, ez a rendkívüli, soha nem
               látott egységes és egyetlen lény él tovább...</p>
            <p>Bistránt hamar eltüntették az egyik kis kazamatában. Még az éjjel szörnyű dolgot
               követtek el rajta, szörnyűbbet, mintha bezárták volna: leborotválták nagy bajuszát,
               egész szakállerdejét, hogy ne ismerjenek rá a katonák.</p>
            <p>Másnap azután az adminisztráció hiába rendezett szigorú nyomozást. Bistránt nem
               találták sehol. Maradt helyette egy csupasz képű, ragyás, ismeretlen ember, aki úgy
               iszkolt előlünk, mint a bundájától megfosztott falusi kutya, s akinek még sokáig,
               hónapokon át sem hitte el senki, hogy egykor nagyszakállú, félelmetes bajuszú,
               titokzatos grádokkal rendelkező próféta volt.</p>           
         </div>
         <div type="chapter">
            <head>TIZENHETEDIK FEJEZET</head>
            <head>A “FEKETE BARÁT”</head>
            <milestone n="1" unit="startSubChapter"/>
               <p rend="head">1</p>
               <p>Hónapokba telt, amíg az Ile d’Yeu-i föld alatti életbe testileg valahogy
                  beletörődtünk. Mert lélekben az utolsó pillanatig sem adtuk meg magunkat. Mindig
                  gyűlöletes, durva, lealjasító nyomást éreztünk lényünknek nemesebb dolgok felé
                  törő részén. Ha néha pedig beleszédültünk ennek a patkányéletnek örömeibe vagy
                  szórakozásaiba, lehetetlen volt nem rettegnünk attól, hogy a jóvátehetetlen
                  elsatnyulás vagy őrület örvényébe hullunk.</p>
               <p>Az Ile d’Yeu-i citadellában egészen másképp alakult ki a foglyok élete, mint
                  nálunk Noirmoutier-ban. Itt a társadalmi elválasztóhatárokat a közös szenvedés
                  együttes átélése sohasem mosta el. Legfeljebb a lealjasodás és a bűn. A nyers,
                  lelki életnek megszelídíthetetlen eleme Ile d’Yeu-ben mindig uralkodó volt.</p>
               <p>A német tengerésztisztek teljes elzárkózottságban éltek külön szobájukban, külön
                  kosztjukon. Legfeljebb Däumlingékkal s néhány jobb megjelenésű német kereskedővel
                  érintkeztek. Példájukat követte az a tizenöt-húsz jobb társaságból való ember,
                  akit sorsa ide szórt. Ezek is egymás között éltek, teljes elvonultságban. A
                  többiek, mintegy százötvenen, vaksötét, állati sorban sínylődtek, az
                  adminisztráció és az őrség katonabörtön fegyelmezését megadással tűrték, s
                  legfeljebb egymással veszekedtek és verekedtek. Ügyüket az adminisztráció előtt
                  háromtagú, frankofil bizottság képviselte, tele meghunyászkodással és
                  hízelgéssel.</p>
               <p>Nálunk, noirmoutier-ieknél, egészen más volt a helyzet. Szóval, öntudatos
                  gondolattal soha meg sem fogalmaztuk, mégis halálra szánt egység és együttérzés
                  forrasztott össze. A mi sorsunknak felelős, hozzánk tartozó része volt még
                  Buchholz is, aki talán annak idején szökési tervünket elárulta. Ő s néhányan
                  köztünk, bűneink és durvaságaink voltak, de mégis velünk egy testet és lelket
                  alkottak. A noirmoutier-i adminisztrátor iskolája használt. Azonkívül ott
                  kevesebben voltunk s nagyobb számban olyanok, akik lélekben is megélték azt, ami
                  velük és a világgal történt. Ez a lelkiség lassanként átragadt mindenkire.
                  Könyveket olvastak, hasznos mesterségekkel foglalkoztak, zenét tanultak, adtak
                  valamit a maguk és környezetük tisztaságára.</p>
               <p>Az Ile d’Yeu-i egymást kínzó széttagoltságban egységünk nem maradhatott sokáig
                  észrevétlen. Bistránnak még magunk előtt is érthetetlen együttes megvédelmezése
                  az első este, természetesen napokig beszéd tárgya volt a németek között.
                  “Látjátok, ezek nem hagynak oly könnyen szíjat hasítani a bőrükből” - mondták
                  egymás között.</p>
               <p>A következő napokban és hetekben azután alkalmuk volt egyebeket is tapasztalni.
                  Mindenekelőtt összejöttünk mind a nyolcvanhárman az ebédlőpincében, s ott külön
                  bizottságot választottunk, amely az adminisztrációval s levelezés útján a
                  Vöröskereszttel szükségleteink, kívánságaink és sérelmeink ügyében érintkezésbe
                  lép. Az osztrákok részéről Ziffer és Jantsek, a magyarok részéről én kerültem ebbe
                  a bizottságba.</p>
               <p>Fokozatosan mindnyájan csináltunk magunknak szalmazsáktartó állványt. Ez volt az
                  első legnagyobb szükség, mert a piszkos kövön, patkányok és egerek között nem
                  lehetett aludni. Mihelyt ez megvolt, gondoskodtunk szétválasztó függönyökről, kis
                  asztalokról, s három-négy helyből külön fülkéket alakítottunk, amire nagy
                  szükségünk volt, mikor az őszi esőzések elkezdődtek, s az udvaron és a rempart-on
                  nem lehetett tartózkodni.</p>
               <p>Életrendünk egyébként hasonlított a noirmoutier-ihez. Reggel nagy pléhvödrökben
                  híg feketekávét hoztak be a kazamatákba. Mosakodni csak az udvaron lehetett.
                  Fürdésről itt sem volt szó. Takarításhoz megköveteltük az adminisztrátortól a
                  fertőtlenítőszereket. Reggel tíz órakor osztották ki a postát. Erre a célra az
                  őrök szobái mellett volt kis helyiség, ahol a leveleket és csomagokat egy Kohler
                  nevű öregebb német osztályozta, majd a nyitott ablakon át a szobafőnököknek
                  kiosztotta.</p>
               <p>Kohler úr nevezetes személyisége volt a Ile d’Yeu-i fogolytábornak. Postát kezelt,
                  az infirmerie<hi xml:id="ftnref148">[148]</hi>-ben segédkezett, ha a sziget
                  katonai orvosa bejött, a kenyérkiosztást ő vezette le, sűrű érintkezésben volt az
                  elegáns adminisztrátorral, s az irodában titkári teendőket végzett. Ez a korán
                  megöregedett, gyomorbajos, szőke kecskeszakállas, csámpás és végtelenül
                  szórakozott ember valamikor francia doktornő-feleségének szanatóriumában igazgató
                  volt. Ebből az állásból hozta ide adminisztrációs képességeit és összeköttetéseit
                  is, mert a citadellában bizonyos kiváltságokat is élvezett. A tengerésztisztekkel
                  lakott együtt, hivatalos szobájában éjjel-nappal olvashatott, dolgozhatott, s
                  katona kíséretében bármikor kimehetett a szigeti kikötőbe. Kohler úr természetesen
                  franciabarát érzelmű volt. Fogolytársaival hivatalos dolgokon kívül nem
                  érintkezett. Általában úgy tüntette fel, hogy rengeteget dolgozik. Ujjain, néha
                  arcbőrén is, tintafoltok jelezték lázas irodai munkáját. Zölddé fakult
                  frakkzsakettje a könyökén kiszakadt a sok másolástól, a háta mindig lisztes volt a
                  kenyérkiosztástól, s a vállát korpa fedte, amiről azt lehetett hinni, hogy talán
                  porzó, amivel írásait itatja. Megroggyanó járással, görbe háttal, kalimpáló
                  karokkal majd minden félórában végigsietett a citadella udvarán, szakállába és
                  megritkult bajuszába motyogva szavakat. Szemünkbe sohase nézett, ha beszélt
                  velünk, mindenkinek százszor megkérdezte nevét, pedig azt mondták róla, hogy
                  mindenkiről mindent tud, s az adminisztrátor előtt legfőbb érdeme éppen az, hogy
                  a foglyoknak titkos dosszáriumát állandóan fejében hordja.</p>
               <p>Kohler urat nem nagyon szerettem, biztosan azért, mert az első hetekben hiába
                  mentem hivatalos helyisége elé, sohasem kiáltotta nevemet. Postánk csak hetek
                  múlva érkezett ide, addig bizonyára a noirmoutier-i adminisztrátor ült rajta, s
                  még utolsó kémkedéseit végezte el bennük.</p>
               <p>Posta után a hamar beköszöntő esős, ködös időben a kazamaták fülkéiben lámpa
                  mellett olvastunk, vagy dolgoztunk. Ile d’Yeu-i társainktól sok német könyvet
                  kaptunk, sőt a fogolytábornak kis könyvtára is volt, amelyet a német Vöröskereszt
                  küldött ide. Regényekhez, költeményekhez már nemigen mertünk nyúlni. Az életnek
                  egészen mély, szinte pokoli rétegeiben sínylődtünk, amelyhez fájdalmasan esett
                  volna a szép felületet tükröző művészi álmokat társítani. Több nyugodtsággal
                  tudtunk tudományos könyveket olvasni s különösen filozófusokat. A kanti rendszer
                  hideg építménye szinte orvosságszámba ment képzeletünknek, mert ezen az életnek
                  csak igazán halvány reflexei éltek. Hegelt, Bergsont alaposabban itt ismertem meg.
                  Az egész Schopenhauert és Nietzschét szinte hetek alatt tanulmányoztuk át.</p>
               <p>Schuler szállította a könyveket, sokszor maga is velünk olvasott. Vele és Németh
                  Andorral az időtöltésnek legkülönösebb módját találtuk ki. Hegelből egyes részeket
                  franciára fordítottunk, s azon versengtünk, hogy ennek a nyelvnek világos
                  szerkezetében a hegeli homályokat teljesen eltüntessük. Bergsonnal fejtegetését
                  viszont megkíséreltük hegeli németséggel visszaadni. Ebből sok olyan furcsaság
                  sült ki, ami a tudatalattiság francia bölcselőjének eredetiségét nem a
                  legelőnyösebb színben mutatta be.</p>
               <p>Nyelvünk, beszélőmodorunk lassanként egészen elvonttá lett. Néha hónapokon át nem
                  ejtettük ki szájunkon az élet gyakorlati szavait, és elszoktunk a művészi
                  kifejezések által nyújtott, szinte fizikai számba menő titokzatos gyönyörűségektől
                  is. Egész nap homályban tartózkodtunk. Mintha óriási agyvelő tekercsei közé
                  költözködtünk volna be, ahonnan mindennek csak szürke, gondolati vázát
                  láttuk.</p>
               <p>Fogalmi világunkat sétáinkon kivittük az udvarra, a rempart-ra is. Ami körülöttünk
                  volt, egyáltalában nem láttuk.</p>
               <p>Mindjárt az első Ile d’Yeu-i télen délelőttönként az ebédlőben Schulerrel együtt
                  tanfolyamokat rendeztünk. Magyarul filozófiai alapfogalmakat fejtegettem olyan
                  hallgatóság előtt, ahol a négypolgáris képzettség ritkaságszámba ment. Mégis
                  fogolytársaim kitartó figyelemmel hallgattak. Minden dísztől megfosztott életük
                  talán felkeltette érdeklődésüket az elvontságok iránt. A sötét pinceebédlőben a
                  gondolatok jobban világítottak.</p>
               <p>Schuler magyarok számára német irodalmat és nyelvtant adott elő. Én pedig tíz
                  előadás keretében a magyar irodalom fejlődését vázoltam fel német hallgatóság
                  előtt.</p>
               <p>Német előadásaimra való előkészüléseimben ismerkedtem meg egy Müller nevű, nagyon
                  képzett bajor banktisztviselővel. Müller rajongott az irodalomért, és szívesen
                  vállalkozott arra, hogy pongyola németséggel fogalmazott előadásaimat irodalmi
                  németségűvé csiszolja át. Ez a foglalkozás kellemes időtöltést jelentett számomra.
                  Munkámban pedig, amelyet minden segédeszköz nélkül kellett végeznem, az emlékezés
                  és gondolkozás felfokozott iramában, magam előtt is olyan képet tudtam alkotni a
                  magyar irodalom fejlődésének belső okairól, amilyenhez talán a legdúsabban
                  felszerelt könyvtár sem segített volna.</p>
               <p>Német munkatársam jellegzetes alakja volt nemzete intellektuális osztályának.
                  Egészen jól ápolt, gondozott lényén a rend szelleme világított át. A fogság
                  számára nem élmény volt, csak kényszerhelyzetének nyugodt átgondolása, amely arra
                  vezette, hogy magát egészségben fenntartsa, a munkátlan időben műveltségét
                  fejlessze, rendszeresen levelezzen otthonmaradt feleségével és rokonaival, s
                  türelemmel bevárja a világégésnek végét, amikor előbbi állását újra elfoglalhatja.
                  Példás fogoly volt, mint ahogy bizonyára példás hivatalnok és példás férj is
                  lehetett a békevilágban. A körülötte uralkodó nagy rend most kérdésessé vált
                  problémáival egyáltalán nem gyötörte magát. Úgy tudta, hogy a nagy rendben ő a kis
                  rend, s ha ez a kis rend zavartalanul megmarad, semmi baj sem jöhet. Ezért önmaga
                  fenntartására fordította minden életerejét.</p>
               <p>Jellemző vonása volt ez egyébként a németeknek általában. Bíztak abban, hogy
                  otthon, a harctéren a többiek éppúgy teljesítik kötelességüket, mint ők a
                  fogságban. Számukra az életet mindenki kötelességteljesítésének végösszege
                  jelentette. Ez a gondolkodásmód nyugodttá, higgadttá, sokszor érzéketlenné tette
                  őket. A végzet kiszámíthatatlan lehetőségein való tépelődést nem ismerték.</p>
               <p>Müller gondolkodásmódját akkor figyeltem meg, amikor fésületlen, de mégis valamit
                  kifejezni akaró német mondataimat ő kifogástalan, de egyenruhaszerű köntösbe
                  akarta erőltetni, aminek én ellenszegültem. Vitatkozni kezdtünk, a nyugodt
                  tekintetű, hosszú, vörösesbarna szakállú bajor győzte ellenérvekkel. Egyszerre
                  csak eljutottunk addig a pontig, ahol két, teljesen ellentétes életszemléletünk
                  került szemtől szembe egymással. Ő csak azt tudta, amit már mások kimondtak, én
                  meg mindig azt kerestem, ami a belső, őszinte átélés lázában úgy fest, mintha mi
                  mondanánk ki először. Mikor egyszer nézetkülönbségeink annyira tisztázódtak, hogy
                  Müllernek felbolygatott tekintetéből, összekuszált szakállából láttam, most már
                  kezdi sejteni, miről van szó, a vita hevében rákiáltottam: “Gondolja el, a világ
                  készen van, de még senki sem mondott semmit. Maga az első, akinek beszélni kell...
                  Én mindenben az első szót akarom!...” Müller elhúzódva, ijedt tekintettel nézett
                  rám, és szinte szörnyülködve mondta: “Maga nagyon szerencsétlen és boldogtalan
                  ember lehet.”</p>
               <p>Ez a kedves, szolgálatkész német ember talán életében először látott valakit,
                  akiről megérezte, hogy nem bízik a kimondott, a kialakított “nagy rend”-ben, s ez
                  megmagyarázhatatlan ijedtséggel töltötte el. Kerekre nyílt szemében egy
                  pillanatra ugyanaz a tehetetlen, kétségbeesett állati fény jelent meg, amelyet
                  később azután annyi társának tekintetében kellett látnom, amikor bizakodó
                  lelkükben végzetes hirtelenséggel villámlott fel a gondolat, hogy a nagy rend, a
                  rendek rendje, a német birodalom összeomlott...</p>
               <p>Müllerrel és Bohnennel, egy fiatal, szelíd német fiúval, akivel Däumlingék
                  társaságában mindjárt az első Ile d’Yeu-i estén találkoztam, mindig az 51-esben
                  dolgoztunk együtt. Bohnennel német novellákat írtunk közösen. Ezalatt kint a
                  kazamatában óriási zajjal folyt a rendes élet. De ehhez lassanként már egészen
                  hozzászoktunk. Egy elválasztó függöny elég volt arra, hogy ha a szobában
                  harmincan-negyvenen is ordítottak vagy veszekedtek, az ember úgy érezhesse, mintha
                  a lárma az utcáról jönne fel. Egyszer megesett, hogy Kilárék kávémérése előtt
                  két verekedő német rázuhant elválasztó függönyömre, az egész felső drótot
                  lerángatta, s a következő pillanatban minden leomlott előttünk, s mi úgy éreztük
                  magunkat, mintha földrengés döntötte volna le házfalunkat, s mi egyszerre az
                  utcára kerülnénk.</p>
            <milestone n="2" unit="startSubChapter"/>
               <p rend="head">2</p>
               <p>November vége felé az Ile d’Yeu-i fogolytáborban előállott kisebb személyi
                  változások, különösen az 51-es számú kazamatában, napokig tartó izgalmakat
                  keltettek.</p>
               <p>Bárczyt s egy szívbajos németet végre elküldték valamelyik délfrancia város
                  nagyobb katonai kórházába, ahol orvosi bizottság elé álltak, s reményük lehetett
                  arra, hogy valamelyik svájci betegdépôt-ba kerülnek. A két betegen kívül néhány
                  bányamunkára jelentkező német is távozott. Többek között az 51-esből is ment
                  egy.</p>
               <p>A betegek és munkára jelentkezők távozását követő napon azután tizenkét félelmetes
                  külsejű fogolytárs érkezett a citadellába. Mindjárt elterjedt róluk a hír, hogy
                  kiszolgált légionisták, akik ötéves szerződésük letelte után nem kívántak tovább
                  szolgálni az idegenlégióban.</p>
               <p>Amíg a hosszú, szikár őrmester az újonnan jötteket a kapubolt előtt átvette, a
                  nagy kazamaták lakói, akik a légionisták elhelyezésénél legközelebbről voltak
                  érdekelve, összeesküdtek, hogy a kazamaták ajtaján egy légionistát sem bocsátanak
                  be. Ezt az ellenállást nemcsak az magyarázta, hogy a foglyok gyűlölettel nézték a
                  francia hadseregben szolgált honfitársaikat, hanem általában irtóztak az
                  idegenlégionistáktól, akiknek legnagyobb része állandó izgalmakat okozott az amúgy
                  sem nyugodt hangulatú kazamatákban.</p>
               <p>Az 51-es ajtajába Bürger, kövér szobafőnökünk, a két idősebb Stocker s néhány
                  testesebb német lakótársunk állt, s élő védőfalat alkottak a légionisták ellen,
                  akik már kettes-hármas csoportokra oszolva, a nagy udvaron elindultak a különböző
                  kazamaták felé.</p>
               <p>Hozzánk három érkezett. Közülük az egyik, köpcös, kis, fekete bajuszú, francia
                  munkásruhás ember előlépett, s németül az ajtó előtt állókhoz szólt:</p>
               <p>- Ez az 51-es?</p>
               <p>- Igen - volt rá a válasz.</p>
               <p>- Eresszetek be!</p>
               <p>- Ide ugyan sohasem jössz!</p>
               <p>- Nem? - nevetett fel a kis köpcös ember. A kezében hordott utazóládáját letette a
                  földre, azután egy kézmozdulattal földre lapította a kövér Bürgert, aki mint
                  szobafőnök, az első sorban állt. Majd két rövid, izmos karjával a többiek között
                  úgy szétütött, hogy azok szédelegve hulltak jobbra-balra. A kazamata ajtaja
                  pillanatok alatt szabad lett.</p>
               <p>A fekete bajuszú légionista fellépett a kőlépcsőn, s az ajtókeretbe állt, szembe
                  velünk, akik erőszakos betolakodásán feldühödve, felugrottunk szalmazsákjainkról,
                  s felé nyomultunk.</p>
               <p>- Álljatok meg - mondta higgadt, majdnem szelíd hangon. - A zsebemben kés van, s
                  én ölni is kész vagyok. Nekem ez a rongyos élet úgysem számít... Minek tegyek én
                  kárt bennetek?... Beszéljünk okosan. Jöjjön ide az öt legerősebb köztetek. Nem
                  olyan pipogya alakok, mint akiket az előbb szétszórtam. Kemény fiúkat
                  lássak!...</p>
               <p>Lakótársainkból nagy nehezen összeállítottunk öt termetes legényt. Mindnyájunkat
                  érdekelt már, hogy mit akar ez a furcsa ember, akin rettenetes ereje egyáltalán
                  nem látszott, s aki oly gyakorlottsággal tudott beszélni, mint valami szónok.</p>
               <p>Amíg öt társunk előállt, a kiszolgált idegenlégionista beljebb lépett, s mögé
                  sorakozott két másik társa, akik csak enyhe kézlegyintéssel tartották maguktól
                  távol a szobának előző önkéntes s az udvaron rekedt védőit.</p>
               <p>A köpcös ember tovább beszélt:</p>
               <p>- Engem Wernernek hívnak. Valamikor vásári atléta voltam. Egy éjszaka szeretőmet
                  el akarták csábítani, s akkor puszta ököllel megöltem négy legényt.
                  Németországból megszöktem, s beálltam az idegenlégióba. De ez már régen volt.
                  Azóta magam is sokkal több embert megöltem már, s példámat követi az egész világ.
                  Mert ma divat a gyilkosság.</p>
               <p>A volt vásári atléta utolsó szavait már nagyobb időközökben mondta, mert közben a
                  hozzáérkező internáltakkal furcsa műveletet végzett. Kettőt bal, kettőt jobb
                  karjára akasztott. Olyan könnyedén, mintha csak ruhák volnának, emberi test
                  nélkül. A karjára aggatott embereknek testük teljes súlyával, térd alá húzott
                  lábbal kellett csüngeni. Az ötödiket azután hátrahajlított kőkemény bal lábszárára
                  állította, s maga ezzel az élő szoborcsoportozattal féllábon ugrálva végigment az
                  egész kazamatán, le egészen az árokba néző falig.</p>
               <p>A mutatvány félelmetesen jól sikerült. Werner, mikor a végén lerázta magáról az
                  embereket, mint a pelyhet, nem is lihegett, fáradtnak nem látszott. Megint
                  előrejött a szoba közepéig, s újra szónokolni kezdett. Most egyszerre felismertük
                  benne a régi vásári atléta előadásbeli gyakorlottságát.</p>
               <p>- Ez vagyok én - harsogta, két karját kitárva. - De rettenetes erőmmel nem élek
                  vissza. Szelíd vagyok, mint a borjú. Arra azonban figyelmeztetlek mindnyájatokat,
                  hogy bántani nem hagyom magam. Aki hozzám ér, azt megölöm. Megölöm a gyengét is,
                  mert az is bosszút állhat rajtam, amikor alszom. Ennyit rólam. Most bemutatom
                  barátaimat. Mind a kettő magyar. Ez itt Tőtöri.</p>
               <p>Szemébe hulló fekete, borzas hajjal, lomhán és közömbösen előállt egy fekete bőrű,
                  fiatalabbnak látszó cigány legény.</p>
               <p>- Cingár fiúnak látszik - folytatta Werner -, de bambusznád izmai vannak. Különben
                  én magam is tűzön-vízen keresztül megvédem, mert egyszer megmentette életemet,
                  mikor már a sakálok és keselyűk lakmároztak belőlem... Másik barátomat Szabónak
                  hívják. (Előre lépett egy görbe hátú, magas, duzzadt nyakú szőke gorilla.)
                  Valamikor vasúti pénztárnok volt, és elemelte a kasszát. Ezt a bűnét biztosan még
                  mindig számon tartják. De hogy hány embert ölt meg azóta, nem kíváncsi rá
                  senki!... Ezek volnánk mi. Most, hogy ismertek már, adjatok helyet magatok
                  közt.</p>
               <p>De ez volt a nehezebbik kérdés. Az újonnan érkezetteknek barátságát könnyebb volt
                  elfogadni, mint nekik helyet adni. A kazamatákból csak egy lakótársunk távozott,
                  annak helyére nehéz lesz hármat beszorítani.</p>
               <p>Próbáltuk a légionistákat szép szóval, okos érvekkel meggyőzni. Mindenkinek éppen
                  csak annyi helye van, ahová szalmazsákja fér. Egyet szívesen befogad az 51-es, de
                  háromról nem lehet szó.</p>
               <p>Werner mindent belátott, de hajthatatlan maradt. Már az őrmester is mondta nekik,
                  hogy kevés hely van. De hozzáfűzte: “Maguk biztosan tudnak szerezni, ha
                  akarnak!”...</p>
               <p>Ha már az őrmester is így beszélt, nem volt mit tenni.</p>
               <p>A szobafőnök elővette a mérőlécet, s megindult újra, ki tudja már hányadszor, a
                  helykimérés.</p>
               <p>Ez a művelet természetesen nem ment olyan egyszerűen. A függönyöket le kellett
                  bontani, a megszokott zugokat fel kellett fordítani. Tíz centiméter helyért
                  veszekedések, verekedések támadtak.</p>
               <p>Különösen egy Lévi nevű vézna, sápadt, vörös kecskeszakállas német kereskedelmi
                  ügynök rendezett nagy jelenetet. Ő a kazamata árok felőli végében lakott, ahol a
                  falnak félméternyi bemélyedése volt, de nem az egész száznyolcvan centiméter
                  hosszúságban. Ez a fülkeszerű üreg, kis lőréssel, Lévi kétéves kiváltságai közé
                  tartozott. Ebben rakosgatta el utazótáskáit, üres konzervdobozait. Itt volt
                  éléstára, mosdótála. Még kis tábori szék is befért ide, amelyen Lévi a többiektől
                  elbújva, mint ketrecében a majom, egész nap a hazulról kapott ételeket rágcsálta,
                  s közben olvasott.</p>
               <p>Most ebből a függönyökkel, deszkákkal elreteszelt lyukból kizavarták, s fülkéje
                  fejében ötven centiméternyi helyet akartak elvenni tőle. De Lévi nem hagyta magát.
                  Tajtékozva, köpködve és fulladozva szembeszállt még Wernerrel is, aki ezt a
                  szerencsétlen csont-bőr vázat addig rugdosta, amíg a szoba végén ájultan rogyott
                  össze. Akkor aztán helyéből elvették a szükséges ötven centimétert.</p>
               <p>Természetesen a mellettem szabadon hagyott légvonatos félhely sem maradt üresen.
                  Asztalomat ki kellett raknom, függönyömet kurtábbra kellett fognom. Mellém
                  osztották be Wernert, aki úgy mutatta be magát, hogy négyszeres gyilkos.</p>
               <p>Tőtöri Schneider és Kilár mellé került, szemben legjobb barátjával, Wernerrel.
                  Szabó a Stockerek mellett kapott helyet.</p>
               <p>Egy-két hét múlva aztán lecsitult a rendezkedés izgalma. Az újonnan jöttek
                  lassanként beleidomultak az 51-es mindennapi életébe. Werner és Tőtöri a
                  Schneider-Kilár-féle kávéfőzőnek leghűbb vendégei közé tartoztak. Egyébként egész
                  nap szalmazsákjaikon heverésztek, vagy kártyáztak.</p>
               <p>Werner szomszédsága számomra először inkább kellemetlen volt. Mindig a gyilkost
                  láttam benne s nem az embert. Később azután bűnügyi lénye egészen háttérbe
                  szorult. Cigarettát adtam neki, néha megkínáltam azzal, amit ettem. Ő apró
                  szívességekkel viszonozta figyelmességemet, nappal szalmazsákját félig felhúzta
                  a falhoz úgy, hogy asztalom újra elfért. Ha dolgoztam, mellettem kuporgott
                  felgörbített fekvőhelyén, fütyörészett, az orrát kaparta, kopaszodó haját
                  rendezgette, vagy néha feltűrte ingujját, s tetovált karjain az izmait játszatta.
                  Úgy el tudott szórakozni magával, mint valami állat.</p>
               <p>Este azután életéről mesélt. Szalmazsákjára telepedett Tőtöri is, s felváltva
                  versenyeztek a borzalmasabbnál borzalmasabb élmények előadásában. Legutóbb egyik
                  déli, katonabörtönül szolgáló erődítményben voltak bezárva, mert öt évük lejárta
                  után megtagadták a további katonai szolgálatot. Húsz-harminc méternyi magas
                  toronyból szöktek meg kötélen. Minthogy menekülésüket észrevették, s az őrség lőni
                  kezdett, már nem is másztak, hanem egyszerre ereszkedtek le a kötélen.</p>
               <p>Felsebzett tenyerüket ki kellett tapogatnom a sötétben, mint elbeszélésüknek
                  mindig megmaradó bizonyítékát.</p>
               <p>Az őrség elől sikerült megmenekülniük, de kétheti koplaló éjszakai kóborlás után,
                  végre is önként adták meg magukat egy országúti csendőrpatrullnak. Nem bírták már
                  az éhséget és az álmatlanságot. Senki egy falat kenyeret sem adott nekik,
                  mindenütt a kutyákat uszították rájuk, és csendőrökkel fenyegették. Előadásuk
                  szerint azon a vidéken rengeteg francia katonaszökevény bujdokolt, akik
                  Spanyolországba igyekeztek kiszökni, s vad, kivert csapatokban éltek, mint a
                  farkasfalkák.</p>
               <p>Tőtöri megtudta, hogy erdélyi vagyok. Sokat kellett neki egy kis erdélyi
                  városkáról beszélnem, ahol édesanyja élt. Tíz év előtt ebben a városban követte
                  el végzetes bűnét. De eltökélt szándéka volt, hogy hazamegy édesanyját
                  meglátogatni.</p>
               <p>A légióban eltöltött évek és borzalmas élmények Tőtörin inkább meglátszottak, mint
                  Werneren. Wernerben legalább volt humor és hárijánoskodó elbeszélő kedv. Igaz,
                  hogy vadállati düh fogta el, ha szavaiban kételkedtek. De ha az ember szemrebbenés
                  nélkül hallgatta, hogy egy ízben éhséggyötrelmei miatt emberi hullákból
                  falatozott, hogy egymaga szétvert egész bennszülött csapatokat és a többi, akkor
                  el tudott órákon át békésen mesélni, sőt még maga jegyezte meg tréfásan, hogy
                  minden szavát nem szabad szentírásnak venni. Az egyetlen ember, aki gúnyolódhatott
                  vele - saját maga volt.</p>
               <p>Tőtöriből azonban kihalt a képzelet, az emlékezés, s benne a lélekből talán csak
                  az a halvány sugár világított, amellyel minduntalan Erdélyben élő özvegy
                  édesanyjára gondolt... A harmadik légionistával, Szabóval, nem is kerültem
                  közelebbi ismeretségbe. Néha a közös asztalnál láttam olvasni. Ilyenkor úgy
                  helyezkedett el, mint hajdan a vasúti pénztár kis ablaka mögött ülhetett. Látszott
                  rajta, hogy mindenre képes züllött ember, s intelligenciáját és viszonylagos
                  műveltségét arra használta fel, hogy gonoszságát leplezze.</p>
               <p>Légionista lakótársaink egyébként elég békésen viselkedtek. Egyszer, körülbelül
                  érkezésük után egy hónapra, Werner összeütközött legjobb barátjával, Tőtörivel.
                  Sakkoztak, s a magyar légionárius gúnyos megjegyzést tett, mikor Werner már a
                  második partit is elveszítette. Werner fejét erre elöntötte a vér, s öklével úgy
                  rácsapott a deszkából összeillesztett sakktáblára, hogy az apró szilánkokra tört.
                  Azután felkapta az asztalt, amin játszottak s azt Tőtöri felé vágta. De dühe erre
                  sem csillapult le. A keze ügyébe eső szalmazsákokat állványaikkal együtt szintén
                  felhajította a levegőbe, majd a falba illesztett vaskampóknak ment neki, s kettőt
                  ezekből a súlyos, hosszú vascsavarokból úgy rántott ki, mint meglógott szeget.
                  Mikor ezeket is Tőtöri felé hajította, barátja is felingerült, s neki akart
                  rohanni.</p>
               <p>Én Tőtöri mellett álltam, s a végzetes összecsapástól vissza akartam tartani. Azt
                  hittem, hogy hallgatni fog rám, mert őszinte ragaszkodást mutatott irányomban. De
                  ez az ember akkor már nem látott, nem hallott. Egy lökéssel félretaszított, s
                  Werner felé rontott. Az atléta azonban abban a pillanatban széttárt karokkal
                  zuhant a földre. Kitört rajta az epilepszia. Szája tajtékzott, teste rángatózott.
                  Míg rohama tartott, közelébe sem lehetett menni...</p>
               <p>A véletlen úgy akarta, hogy épp e tetőfokra hágott izgalmak közepette az
                  adminisztrátor s két őrmester társaságában magas, ősz hajú francia tábornok lépjen
                  be az 51-esbe. A tábornok a szigetparancsnokságot látogatta meg. Ile d’Yeu abban
                  az időben jelentős szerephez jutott, mert a német tengeralattjárók miatt az
                  amerikai szállítmányok irányt változtattak, s egy idő óta azon a vonalon jöttek,
                  amelybe Ile d’Yeu is beleesett. A francia tábornok egyben kíváncsi volt a
                  citadellára is.</p>
               <p>A feldúlt 51-esben volt is mit látnia. Összetört szalmazsákállványok, asztalok
                  hevertek szanaszét. A foglyok izgatott csoportokba verődve kiabáltak. A szoba
                  közepén pedig tajtékzó szájjal rángatózott egy csukott szemű, halottsápadtságú
                  ember.</p>
               <p>A tábornok jelentést tétetett magának a dologról. Meghagyta, hogy a kiszolgált
                  légionáriusoknak engedjenek meg bizonyos kiváltságokat. És feljegyezte Werner
                  nevét azzal az ígérettel, hogy orvosi bizottság elé állítják.</p>
               <p>Másnap a kiszolgált légionáriusoknak, őrök felügyelete mellett, már szabad volt
                  kijárni a kikötőbe dolgozni. Werner és Tőtöri órásmesterségbe vágó dolgokat
                  vállaltak. Werner a kikötőből mindennap nyolc-tíz zsebórát, eltört gyűrűket hozott
                  magával, s Tőtörivel együtt, akivel természetesen összetűzésük után mindjárt
                  kibékült, ezeknek kijavításán dolgozott a citadellában.</p>
               <p>Az értékes órák és ékszerek rendbehozását mindig húzta-halasztotta a két
                  légionárius-ékszerész. Egyszer azután, talán két hónap múlva, rendelet jött, hogy
                  Wernert azonnal Lyonba kell szállítani orvosi bizottság elé.</p>
               <p>A nagy sietségben Werner állítólag magával vitte a rábízott órákat és ékszereket
                  is. Három hét múlva értesítést kaptunk tőle, hogy a német fronton harcol.
                  Wernerrel együtt Tőtörit is elvitték. Tőtöri búcsúzásul utolsó ezüst
                  ötfrankosomból szép gyűrűt öntött és cizellált, amelyen összefonódó szerelmespár
                  felnyújtott karján pecsétnyomót tart. A magyar légionárius kis breton városkába
                  került, öreg kereskedők fűszeres boltjába. Két év múlva onnan írt, hogy az öreg
                  pár felajánlotta neki fiatal, csinos fogadott lányuk kezét s a fűszeres boltot.
                  Tanácsomat kérte, hogy mit csináljon. Neki minden vágya, hogy édesanyját
                  viszontlássa. Természetesen azt írtam, hogy az ajánlatot fogadja el. Abban a
                  városban, ahol édesanyját akarta látni, bizonyára nem várt volna rá ilyen boldog
                  környezet s még kevésbé ehhez hasonló szép karrier.</p>
            <milestone n="3" unit="startSubChapter"/>
               <p rend="head">3</p>
               <p>December első napjaiban váratlanul kedves látogatónk érkezett. Georges, a
                  noirmoutier-i első hónapok barátságos és előzékeny káplárja, borügyekben Ile
                  d’Yeu-re jött, s felkereste a citadellában régi noirmoutier-i ismerőseit.</p>
               <p>A délelőtti órákban hívatott a kantinba. Boutineau úrral és nejével éppen
                  borozgatott, amikor a néptelen, sötét kantinhelyiségbe léptem.</p>
               <p>- Tiens, M. Kuncz!<hi xml:id="ftnref149">[149]</hi> - kiáltotta őszinte örömmel,
                  amikor meglátott, s mindkét kezével melegen rázogatta kezemet.</p>
               <p>Georges káplár nem sokat változott két év óta. Talán tömött, jól ápolt bajusza még
                  feketébb lett. Azóta, úgy látszik, festenie kellett. Öltözete azonkívül mintha
                  civilesebbé békült volna. Fekete térdnadrágot hordott, fekete lábszárvédővel és
                  sötétbarna zubbonyt, ami egészen nyugodtan beülhetett volna polgári vadászkabátnak
                  is.</p>
               <p>A káplár mindenekelőtt Boutineau-hoz fordult:</p>
               <p>- Ismeri ezeket a derék urakat? Nem olyanok ezek, mint a többi boche-ok...
                  Különben is... Boche... boche!... Ne haragudjon, Boutineau úr, nem akarom hazafias
                  érzelmeit megbántani, de legutóbb éppen egy boche mentette meg az életemet. Egyik
                  katonai fogolytáborban éjjeli inspekciós szolgálaton voltam. Én bizony az
                  őrszobában elaludtam. Annak a bolond T. őrnagynak éppen ezen az éjszakán jutott
                  eszébe, hogy belátogasson a fogolytáborba. Az őrséggel együtt már jött a szoba
                  felé, ahol én, noha inspekciós káplár voltam, békésen aludtam. De egyik boche
                  megelőzte ám! Besurrant hozzám, felköltött, s én már teljes katonai felszerelésben
                  az ajtóban álltam, mikor az őrnagy jött. Így menekültem meg a conseil de guerre<hi
                     xml:id="ftnref150">[150]</hi>-től, ami frontraküldést és biztos halált
                  jelentett volna. Mint a szegény Guillaume esetében, aki ezeknek az uraknak
                  őrmestere volt. Nemde, M. Kuncz?...</p>
               <p>Fejemmel bólintottam. Boutineau úr vállát felhúzta, és szokott mogorva
                  tekintetével nézett rám. Ellenben Mme Boutineau sokkal szívesebben hallgatta
                  Georges káplár emberséges szavait, amik akkor nagy bűnszámba mentek
                  Franciaországban.</p>
               <p>- Ó, ismerem én M. Kunczot és a honfitársait - mondta mosolyogva és szokott hadaró
                  beszédmódjával a kis, kövér, borzas hajú asszony. - Egészen rendes emberek.
                  Könyvük van nálam, amibe beírják, amit fogyasztanak, és pontosan fizetnek...</p>
               <p>Georges az asztalon álló poharak közül egyikbe nekem is töltött. Koccintottunk.
                  Még Boutineau úr is poharát nyújtotta. Így kerültem barátságosabb viszonyba a
                  kantinosékkal.</p>
               <p>De Georges-nak, úgy látszik, egyéb mondanivalója is volt számomra. Előbb elintézte
                  a borügyet Boutineau-val. Mert ha már bejött a citadellába, legalább vele is
                  üzletet kötött. Az üzletért cserébe jó tanácsokkal is szolgált. Ajánlta
                  Boutineau-éknak, kérjék el az adminisztrátortól az irodája alatt levő
                  nagyablakos, udvarra nyíló szobát kantinhelyiségnek. Az ablakra alkalmazott
                  nyitható kis ablakszemen át könnyebben árulhatnak, azonkívül jobb vendégeiket
                  ebben a rendes szobában szolgálhatják ki.</p>
               <p>Az ilyen büdös lyuk - mutatott a kantinhelyiségre, mely mintha füstös falaival,
                  szakadt viaszosvászonnal borított, rossz szagú asztalaival elszégyellte volna
                  magát - inkább csak “soulard”-oknak (,,részegesek”-nek) való!... De még beszélünk
                  róla holnap! Addig az adminisztrátornál is szót emelek, aki jó ismerősöm...</p>
               <p>Elbúcsúzott a kantinospártól, azután a helyiségből kivezető sötét folyosón levelet
                  csúsztatott a kezembe.</p>
               <p>- Ezt a maga Zádory barátjától hoztam - súgta bizalmasan fülembe. - Cenzorkutyák
                  nem szagoltak bele... Hát, Isten áldja meg! Igaz, ha valamire szüksége volna,
                  holnap még benézek...</p>
               <p>A kapott levéllel bevonultam szobámba. Helyem körül senki sem tartózkodott.
                  Könyvbe rejtettem szobrászbarátom levelét, s nagy izgalommal olvasásába
                  kezdtem.</p>
               <p>Zádory hatalmas, szinte faragott szobrászbetűivel több mint tizenhat oldalt
                  töltött meg. Leírta útjukat Noirmoutier-től La Roche sur Yonig, hol
                  kaszárnyabörtönbe zárták őket. Két napig élelem nélkül gubbasztottak ott. Azután
                  Weiffertet, a két Weiner testvért és őt egy rosszhírű breton büntetődépôt-ba
                  irányították. A többieket: Poppert, Maravicsot, Fenyvesit, Neufeldet, Schnittát, a
                  kis pesti bankárfiút és Kopolovitsot Ile de Croix-ba küldték. A kispesti bankárfiú
                  nagyon bátran és erélyesen tiltakozott az ellen, hogy bilincset rakjanak rá.</p>
               <p>“Mi egészen tegnapig St. Vaast La Hougue-nak legszörnyűbb helyén voltunk -
                  folytatta Zádory. - Olyan kazamatába zártak be, amelyet dagálykor a tenger
                  hullámai elöntöttek. Pokoli zaj, homály volt ilyenkor. Mindig azt hittük, hogy a
                  víz betöri börtönünk falát, és eláraszt bennünket. Csupa csirkefogóval,
                  börtönviselt szeméttel zártak együvé. Szerencsére helyemet egyik lőrés alatt
                  jelölték ki, s így tudtam dolgozni. Ha látnád csontminiatűrjeimet!...
                  Tizenkettővel szaporítottam gyűjteményemet. A szakállam óriásira nőtt. Színem
                  olyan, mint halak hasán a bőr. Fehér és fénylik. Nem csoda, ha hallá lettem a víz
                  alatt... Minthogy egész nap faragtam, lakótársaim dühösek voltak rám. Bosszantotta
                  őket a zaj, meg az is, hogy a két Weineren és Weifferten kívül nem álltam szóba
                  senkivel... Képzeld, a süket Weinertől egyszer meghallom, hogy összeesküdtek
                  ellenem, s feljelentettek a prefektúrán, hogy őrült vagyok. Nem kell magyaráznom,
                  hogy mi lett volna velem a francia őrültekházában!... Szerencsére jött ez a derék
                  Georges, aki fejébe vette, hogy ahol csak megfordul, meglátogatja a
                  fogolytáborokat, s amennyire módjában van, segít egyes szerencsétleneken...
                  Tolsztoj tollára méltó alak! Emlékszel a Feltámadás büntetőbírájára, akit a
                  deportáltak csoportja úgy húz, mint mágnes a vasat?... Ez a Georges is így jár
                  fogolytáborról fogolytáborra, levelemet is ő juttatta el hozzád...”</p>
               <p>“Szóval Georges látta rettenetes helyzetemet. Beszédbe ereszkedett velem.
                  Kiderült, hogy ismer titeket Noirmoutier-ből. Erre közbenjárt az
                  adminisztrátornál, hogy tegyenek velem valamit. Szerencsére éppen ott tartózkodott
                  egyik jobb érzésű, intelligensebb sous-préfet<hi xml:id="ftnref151">[151]</hi> is.
                  Ennek már a kicsi »Mastic« útján előbb felhívták figyelmét rám. Most megnézték
                  dosszáriumomat. Megtalálták Desbois, Rouchet, Brandt és a többiek ajánlólevelét.
                  Ezzel szemben igaz, hogy a noirmoutier-i adminisztrátor nemzetgyalázással
                  feketített be. De Georges valószínűleg megmondta, ki volt az adminisztrátor...
                  Elég az hozzá, hogy tegnap délután, amikor semmit sem sejtve, éppen a Trösztöt
                  mintáztam (csontos, nagy körmű, kapzsi kéz, amely gyönge férfitestet roppant
                  össze), benyit kazamatánkba egy egész komisszió. Adminisztrátor, őrmesterek és a
                  sous-préfet. Lakótársaim éppen szörnyű veszekedésbe voltak gabalyodva. Fejünk
                  fölött a tenger hullámai döngtek, és sisteregve folytak le a falakon... A
                  sous-préfet mellém állt: »Maga az a Zádory?« - kérdezte, s érdeklődve nézte, mit
                  csinálok. »Igen - mondtam én. - Zádory vagyok, az őrült. És akik ott verekednek,
                  azok a józanok«... A sous-préfet megnézte szobraimat, azután elrendelte, hogy még
                  ma az infirmerie mellett lévő üres szobába költöztessenek. Én kijelentettem, hogy
                  a két Weiner és Weiffert nélkül nem megyek. Beleegyezett ebbe is. Ma már világos,
                  nyugodt helyiségben írom levelemet. Ablakom előtt kis fák állnak, ha szél van,
                  ágaikkal megsimogatják az üveget. Jól érezzük magunkat. Mindjárt jön Georges, hogy
                  átvegye levelemet...”</p>
               <p>A levelet hosszú elmélkedés zárta be. Barátom a pokoli kazamatában hónapokig nem
                  aludt. Töprengett a világ során. Hogy van az, hogy egyénenként az emberek
                  általában jók, értelmesek, de tömegben minden őrültséget és gonoszságot el lehet
                  velük követtetni?... Tépelődései között, amint írta, rájött a fekete sorsú
                  emberiség jobbulásának nyitjára. Amint kikerül a fogságból, megváltja a
                  világot.</p>
               <p>Zádory levelének utolsó része, ha más írja, nyugtalansággal töltött volna el. Már
                  ő is világmegváltó lett!... De helyzetéből s egyébként is egzaltált természetéből
                  meg tudtam érteni, hogy sötét magárahagyatottságában ilyen nagy kérdések
                  megoldásához menekült.</p>
               <p>Levele abban a pillanatban, amikor olvastam, inkább más irányban mozgatta meg
                  gondolataimat. Abból, amit írt, Georges káplár alakja különösen éles
                  körvonalakban bontakozott ki előttem. Eddig csak annyit tudtam róla, hogy
                  kedélyes, puhaszívű ember, de nem is sejtettem, hogy a jóságnak ilyen, szinte
                  lázas fanatizmusa kerítette hatalmába.</p>
               <p>Most pedig nekünk is szükségünk volt ilyen megértő, tennikész emberre, aki a
                  külvilággal szabadon érintkezhetett, s amellett van szíve, hogy kétségbeejtő
                  tanácstalanságunkban, amely bennünket, Noirmoutier-ból ide került foglyokat, napok
                  óta gyötört, segítségünkre siessen.</p>
               <p>Szomorú esetünk a következő volt. Tutsek három nappal ezelőtt feleségétől levelet
                  kapott, amelyben a szerencsétlen asszony arról értesíti, hogy négyéves
                  kisgyermekük meghalt, és nincs pénze, hogy eltemettesse. Tutseknek másik két
                  gyermekét közös francia fogságukban a tífusz vitte el. Az asszony megmaradt
                  gyermekével még 1914 novemberében visszament Ausztriába. Azóta mosással tartotta
                  fenn magát. Kisgyermeke azonban november elején súlyos betegségbe esett.
                  Orvosságra, orvosra pénz kellett, az asszonynak ápolnia kellett a kisgyermeket.
                  Ami segélyt kapott, ráment a betegségre. November 10-én azután a kicsi
                  kiszenvedett. És most az anya fillér nélkül, kétségbeesetten virraszt holt
                  gyermeke mellett, akit nem tud eltemetni...</p>
               <p>Tutsek a rettenetes csapásba beleőrült. Ezt az örökös imádságba merülő, magányos,
                  félénk embert különben is mindig féltettük a megbolondulástól. Most a tragikus hír
                  végzett vele... Szomszédjai, a citerás Fritz és Salz vették észre először rajta az
                  őrültséget. Ez az egyébként jámbor, csendes ember vérbe boruló, zavaros szemekkel
                  követelt tőlük ásót. Azzal fenyegetőzött, hogy felgyújtja a citadellát, s megöl
                  mindenkit, hogyha nem adnak ásót neki. Fritz szerzett valami ásóféle szerszámot a
                  konyhában. Tutsek akkor felment a rempart-ra s egy félreeső, lankás helyen, a tar
                  földben ásni kezdett. Egész nap ásott. Emberek gyűltek köréje, s kérdezték, mit
                  csinál? Tutsek feléjük fordította szőrtől borított, sárral bepiszkított arcát, s
                  félelmetes vigyorgásban nagy, sárga fogait mutatva, suttogva szólt hozzájuk:
                  “Senkinek se szóljatok! A gyermekemet temetem!”...</p>
               <p>A szalmazsákján hagyott leveléből hamarosan megtudtuk mi is, mi érte szerencsétlen
                  társunkat. És ekkor, anélkül, hogy összejöttünk volna, elhatároztuk, hogy a
                  gyermeket a mi költségünkön temetjük el. Talán ez a szándék sem volt józanabb,
                  mint a Tutseké, aki a rempart-on akarta elföldelni halott gyermekét. Hiszen a
                  gyermek már majdnem egy hónapja múlt ki. Azóta biztosan eltemették! De mi nem
                  gondoltunk erre. Megindítottuk a gyűjtést, s minden noirmoutier-i társunk
                  gondolkodás nélkül adta oda minden pénzét, ami nála volt. Nem maradt ki senki sem.
                  Bistrán egész nap végezte másoknak a korvét, hogy ő is hozzájárulhasson a
                  kisgyermek temetéséhez. Buchholzról kiderült, hogy volt még egy utolsó eldugott
                  aranya. Ezt bontotta ki kabátja béléséből. Riedl, aki Ile d’Yeu-ben már nem is
                  sétált, hanem örökösen a nagy rempart-on futott körbe, lihegve, kapkodó
                  tekintettel állt meg, amikor a gyűjtők feltartóztatták. Csak annyit mondott:
                  “Halál? Halál?” És lesoványodott testén lötyögő mellényzsebéből mindent előkotort:
                  a szürke, piros és sárga cédulákat mind... A többiek pedig maguktól jöttek...
                  Megható zarándoklás volt ez az 56-osba. Egy-egy órában elállt a kazamata forgalma.
                  Fritz és Salz nem győzték a pénzt beszedni. Ott szorongtak mind a sorban:
                  Rosenberg, Vantur Jakab, Reichsfeld, Weber, az osztrák pincérek, a fekete
                  szakállas Hampel, Wildner, Heger... Ott volt Edouard is, aki hiába igyekezett
                  megindultságát tréfával elűzni... A németek csak néztek. Nem értették a dolgot.
                  Minthogy a citadellában nem tudta senki, miről van szó. Tutseket fent, a
                  rempart-on két társunk őrizte, hogy viselkedése fel ne tűnjön. Eltökéltük, hogy
                  megjátszodjuk vele borzalmas játékát, azután pedig vigyázni fogunk rá, elrejtjük
                  magunk között, hogy el ne vigyék francia őrültekházába, amelyekről a legsötétebb
                  hírek keringtek közöttünk.</p>
               <p>Este nagy halom pénz gyűlt össze. Még mindig voltak adakozók az 56-osban, amikor
                  Tutsek fáradtan, kísértetiesen maga elé meredő tekintettel betámolygott a szobába.
                  Kaiser és Hintze jöttek nyomában. Tutsek megállt fekhelye előtt, és csendesen a
                  földre helyezte ásóját... A szobában feszült csend támadt... Ekkor Fritz felállt
                  helyéről, és Tutseket kézen fogva a pénzcsomó elé vezette.</p>
               <p>- Nézd - szólt hozzá ez a fiatal, sápadt pincér tudós orvosprofesszorok meggyőző,
                  szelíd hangján. - Itt van a pénz gyermeked eltemetésére. Még ma elküldjük
                  feleségednek... Nyugodj meg hát. Ne akard te itt eltemetni, aki otthon halt meg.
                  Ez nem keresztényi dolog. Imádkozzál, fordulj az Istenhez... Azalatt majd otthon
                  szegény feleséged elhantolja a kisgyermeket.</p>
               <p>Tutsek egész testében remegve állt a pénz előtt. Látszott rajta, hogy gondolatokat
                  akar összekapcsolni, de a sötétségben, amely lelkére borult, csak halványan gyúlt
                  ki az értelem.</p>
               <p>- Ki adta? - mutatott rá a pénzre.</p>
               <p>- Mi mindnyájan - nyugtatta őt meg Fritz. - És még ma el is küldjük.</p>
               <p>Tutsek csak a fejét rázta, mint aki nem hiszi a dolgot. Azután halk hangon, alig
                  érthetően csak annyit mondott:</p>
               <p>- A fekete barát... a fekete barát...</p>
               <p>Azzal visszament helyére. Térdre borult a szalmazsák előtt, és virrasztó társai
                  között egész éjszaka úgy maradt...</p>
               <p>Másnap már le lehetett beszélni arról, hogy a rempart-ra menjen ásni. A gondolat
                  még aznap s azután is sokáig gyötörte, hogy gyermeke eltemetetlenül fekszik, de
                  lassanként sikerült őt visszaszorítani csendes vallási tébolyába. Észrevétlenül
                  élt továbbra is a sátorban, amelyet maga fölé imákból és áhítatos szavakból emelt.
                  A korvékat és a fogolyélet mindennapi, egyszerű kötelességeit pedig gépies
                  engedelmességgel végezte.</p>
               <p>Mi azonban az összegyűlt pénzt szerettük volna mindenképpen feleségének
                  eljuttatni. Arra gondolni sem lehetett, hogy az adminisztráció útján kíséreljük
                  meg.</p>
               <p>Nagy gondunkban gondviselésszerűnek éreztem Georges káplár látogatását. Ha valaki,
                  úgy ő megért bennünket, s bizonyára módjában is lesz a pénzt elküldeni.</p>
               <p>Találkozásunkat követő napon Georges valóban belátogatott még egyszer. A
                  kantinosnét megkértem, hogy hozzon össze vele. Georges-nak a kantin egy félreeső
                  zugában előadtam kérésünket. A kedves, szolgálatkész ember rögtön vállalta a
                  dolgot. Egy genfi bank címét adtam meg, amely a pénzküldést nekem is közvetítette,
                  s pontosan leírattam vele Tutsek feleségének címét is.</p>
               <p>Georges a kezét dörzsölte örömében, hogy ezt a szívességet megteheti. Mikor
                  búcsúztam tőle, kitárta karját, s ezekkel a szavakkal: “Mais quandmême!...”<hi
                     xml:id="ftnref152">[152]</hi> - magához ölelt.</p>
            <milestone n="4" unit="startSubChapter"/>
               <p rend="head">4</p>
               <p>Az Ile d’Yeu-i kéthetenkénti sétákon sem vittek a sziget falvaiba vagy a
                  tengerparthoz, akárcsak Noirmoutier-ban. Itt azonban nem büntetési szempontok
                  miatt.</p>
               <p>Még a fogság elején történt, amikor mi Noirmoutier-ban voltunk, hogy egy Ile
                  d’Yeu-i séta alkalmával öt német fogoly a tengerbe pusztult. A sétálók közül
                  többen egészen a part szegélyén mentek. Alattuk három-négy méter mélységben
                  viharzott a tenger. A vasszürkén dagadó tenger, a sziklákon sisteregve megtörő
                  hullámok habfehér tajtékja gyönyörű látványt nyújtott. Egyszerre azonban egy
                  óriáshullám fölcsapott egészen a partig, s a gyanútlanul sétálók közül hatot, mint
                  papírjátékszert, magával sodort. A rettenetes erejű víztömeg öt szerencsétlen
                  foglyot pillanatok alatt úgy összezúzott a sziklákon, hogy másnap csak
                  ruhafoszlányt s egy-két kart és lábat találtak belőlük. A hatodik óraláncánál
                  fogva fennakadt a meredek part egyik bozótján. Ennek semmi baja sem történt.
                  Osztrák borbély volt, aki akkor futott vissza az órájáért, amikor az udvaron már
                  sétára felálltak. Életét annak köszönhette, hogy utolsó pillanatban eszébe
                  jutott, az óráját magával viszi.</p>
               <p>Ez az eset nagy visszhangot vert fel, különösen a német sajtóban. A birodalmi
                  gyűléseken is interpelláltak ebben az ügyben. A francia internáltság
                  kegyetlenségeit felháborodva bélyegezték meg. Sokban bizonyára igazuk is volt. De
                  e miatt a szerencsétlenség miatt nem lehet vádolni a kísérő katonákat s
                  káplárokat. Maguk is idegenek voltak a szigeten. Nem ismerték a tengerpartot, s
                  így a katasztrófától előre nem óvhatták az internáltakat.</p>
               <p>A szerencsétlenségnek azután az lett a következménye, hogy többé séták alatt a
                  tengerpart közelébe nem lehetett menni. Csak az utolsó évben volt egy káplárunk,
                  aki a vidéket jól ismerte, s aki néha megtette, hogy a tengerparton levő középkori
                  rablóvár romjaihoz elvitt, sőt egyszer-kétszer fürödni is engedett a
                  tengerben.</p>
               <p>Az Ile d’Yeu-i séták tehát, akárcsak a noirmoutier-iek, nem örvendtek
                  népszerűségnek. Szigorú katonai fegyelem mellett, négyes sorokban országúton vagy
                  elhanyagolt vad mezők között kellett menetelni. Ennél akkor már többet ért a
                  rempart-i séta.</p>
               <p>Egy december végi napon, szitáló, ólmos esőben hiába szólt a sétát jelző kürt,
                  azokból a szobákból, amelyekre a séta esett, senki sem akart jelentkezni. A magas,
                  vöröses káplár, aki vagy nyolc-tíz katonával készen állt már a kapu előtt a
                  sétálók kísérésére, tréfásan hívta a kapu előtt elhaladó internáltakat, hogy
                  jöjjenek vele. Mindenki jöhet, aki akar.</p>
               <p>Éppen három osztrák pincér indult a kantin felé, amely Georges látogatása óta már
                  beköltözött az adminisztráció alatti udvari szobába. Ezek a pincérek beálltak a
                  sétálók sorába. Példájukat követték a többi osztrák pincérek s néhány más magyar
                  és osztrák is. Egyszerre elterjedt a híre, hogy a noirmoutier-ieket külön sétára
                  viszik. Több sem kellett, a citadella minden irányából kezdtek a kapu felé
                  szállingózni a fekete kolostor régi lakói.</p>
               <p>A vörös káplár már maga sem értette, mi történik. Percek alatt ötven-hatvan ember
                  állt fel vidáman négyes sorokban, s a kazamaták és folyosók felől még mindig futva
                  jöttek az új jelentkezők. Nemsokára teljes lett számunk.</p>
               <p>A sétálók rendes számánál többen voltunk, s ezért a vörös káplár néhány későbben
                  érkezettet vissza akart küldeni. Addig kértük azonban, amíg beleegyezett, hogy
                  jöjjenek ők is velünk.</p>
               <p>Vidáman léptünk ki a citadella kapuján. Talán annak örültünk, hogy mi,
                  noirmoutier-iek, megint együtt vagyunk. De egyébként is, akkoriban hangulatunk
                  nagyon bizakodó volt.</p>
               <p>A vörös káplár nem a megszokott úton vezetett. Az erődítményből egyenesen a kikötő
                  felé mentünk, egy kis utcát még át is szeltünk belőle, azután jobbra kanyarodtunk,
                  a sziget egyik legnagyobb faluja, Saint Sauveur irányában. Percekig láttuk bal kéz
                  felől a végtelenségbe nyúló tengert, amely felett sűrű köd ült. Durva, kávészínű
                  gumiköpenybe burkolva emberek jöttek velünk szemben a sáros országúton. Egy ízben
                  szamárral is találkoztunk, amely hordókkal megrakott kis szekeret húzott. A
                  szamarat vidám kiáltozással fogadtuk. Évek óta nem láttuk már ezt a kedves, békés
                  állatfajtát. Szegény, bőrig ázott állat nagy zavarba jött, amikor lármás soraink
                  között elbaktatott, s tűrnie kellett, hogy mindnyájan végigsimogassuk. Mikor végre
                  hátunk mögé került, megkönnyebbülten állt meg, s fejét felszegve, sűrű párafújások
                  közben, bőgni kezdett... Természetesen erre többen visszafeleltek közülünk.</p>
               <p>A vörös káplár cseppet sem haragudott a tréfáért. A katonák sem bökdöstek meg
                  puskaagyakkal. A rossz, ködös és esős idő ellenére mindnyájunkban, még talán
                  bennük is érthetetlen jókedv csillogott.</p>
               <p>St. Sauveurön egész hosszában végigvonultunk. A falu néptelen volt. Az eső elől
                  asszonyok, gyerekek a viskókba húzódtak.</p>
               <p>A falun túl alig mehettünk negyedórát előre, amikor szokatlan látvány vagy inkább
                  hang, mindnyájunkat megállított.</p>
               <p>Az országúttól húsz-harminc lépésnyire, vastag karóhoz kötve, rémesen megdagadt
                  tehén állt, és különös, hátborzongató hangon bőgött. A tehén körül árva lélek sem
                  tartózkodott. A rászakadó esőben egyes-egyedül didergett a szegény állat, és
                  keservesen hívó hangokat hallatott...</p>
               <p>A szakállas Leitner, aki úgy látszik, mészárosmesterségében az állatok
                  természetrajzát is megtanulta, izgatottan kiáltott fel:</p>
               <p>- Gyerekek, ez a tehén borjazni készül... És nincs senki mellette!...</p>
               <p>Leitner sejtését megerősítették a tiroliak is. Egészen biztos, hogy itt valami
                  készül. Mindnyájunkat nyugtalanság fogott el. Mit csináljunk, hogyan segítsünk a
                  magárahagyott szegény állaton? Közben a katonákkal is megértettük, hogy mitől
                  tartunk.</p>
               <p>Amíg felkavart érzésekkel így tanácskoztunk, a tehén még egy utolsót bőgött, s a
                  következő pillanatban színesen elomló párás anyag ömlött ki belőle a földre.</p>
               <p>Mindnyájan az állat felé rohantunk. Mire hozzá értünk, már kis, világosbarna borjú
                  állt összekoccanó lábakkal, nedves szőrrel előtte, s az anya mohón melengető,
                  tövig kifordult nyelvének sűrű érintése alatt melegedett. Az anyából kifordult
                  méhe, kilógott köldökzsinórja. De mindezzel nem törődött, egyetlen nagy, ösztönös
                  gondja volt, hogy az előtte tétován álló, fázós gyermektestet nyelvével
                  melegítse.</p>
               <p>Leitner és a tiroliak rögtön hozzáláttak a segítés munkájához. A bizalmatlan
                  anyával nem volt könnyű elbánni. Szarvával dühösen döfött felénk, ha gyermekét el
                  akartuk venni, hogy meleg kabátba pólyáljuk.</p>
               <p>Végre is úgy oldottuk meg a kérdést, hogy a borjú alá lassan két kabátot
                  csúsztattunk s arra, mint valami lepedőre, felemelte a két Stocker, de úgy, hogy
                  közben az anya mindig nyalogathatta. A tehén fájdalmain Leitner segített, azután
                  eloldottuk őt a karótól, s megint négyessorba állva, visszaindultunk a falu felé,
                  ahol a tehén gazdájának laknia kellett.</p>
               <p>Furcsa menet volt ez. Elöl görnyedve a két Stocker, a kifeszített kabátokra
                  helyezett kis újszülöttel. Utána az anya, akit amíg meg nem szűnő buzgalommal
                  gyermekét nyaldosta, szarvánál fogva Leitner vezetett. Majd jöttünk mi, vidám
                  lépéssel, minduntalan meg-megállva, hogy a menet élén haladó anyát meg ne lökjük.
                  Tétlen életünkben olyan nagy esemény volt ez, hogy segíthettünk egy új élet
                  megszületésénél. A kis borjút úgy vittük, mint kincset, mint valami zászlót, amely
                  a világtól kegyetlenül elzártaknak hitét és fájó nosztalgiáját jelképezi az élet
                  után!...</p>
               <p>Útközben azután találkoztunk a tehén tulajdonosával. Kis kézi szekérrel
                  öregasszony jött. Négy-öt éves fiúcska és barna gumiköpenyeges, hosszú fekete
                  bajuszú férfi kísérte. A tehenet a gyermek őrizte, s mikor keserves bőgését
                  hallotta, beszaladt nagyanyjához a faluba segítségért. Ezért jöttek ki most
                  szekérrel, s megkérték a falu bíráját is, hogy legyen segítségükre. Az öregasszony
                  nagy hálálkodással átvette tőlünk a borjút, amelynek bábái a boche-ok voltak. Ők
                  visszamentek a faluba, mi pedig tovább folytattuk sétánkat.</p>
               <p>Mikor jó messzire egy dűlőúthoz értünk, amely magányosan álló, kerítéssel
                  körülvett házhoz vezetett, a káplár a csapat élére jött, megállíttatott, azután a
                  következőket mondta:</p>
               <p>- Derekasan dolgoztak az előbb. Megérdemelnek egy pohár pálinkát. Itt, ebbe a
                  kocsmába bemehetünk. A falu szájai nem szólhatnak semmit, mert errefelé nem téved
                  senki.</p>
               <p>Nagy örömmel fogadtuk a káplár kedvességét, amely agyonfegyelmezett fogsági
                  életünkben forradalmi tett számba ment. A kis kocsmát pillanatok alatt elöntöttük.
                  Nemcsak a székekre, hanem az asztalokra is felültünk, de így is sokan kiszorultak
                  közülünk.</p>
               <p>A kocsma egy idősebb és egy jóképű, feszült keblű fiatalabb asszonyé volt. A vörös
                  káplárt bizonyára a csinosabbhoz gyöngéd szálak fűzték, mert összemosolyogtak,
                  amikor a két kis szobába betolultunk... Bort, pálinkát, rumot s ami csak akadt a
                  kis kocsmában, hamarosan elfogyasztottunk. Percek alatt mindnyájan becsíptünk. A
                  hirtelen jött mámor különös hangulatba szédített. Egyszerre mindent szépnek és
                  kívánatosnak láttunk. A kis ablakközökbe helyezett virágcserepek előtt bámulva
                  álltunk meg. Lelkesedtünk az asztalokért, székekért. “Egy igazi szék! Olyan régi,
                  becsületes, rendes formájú szék, amilyenhez otthon voltunk szokva!”... Valaki
                  felemelt egyet belőlük, s mi köréje sereglettünk, simogattuk, ölelgettük. Azután
                  egymás kezét rázogattuk, úgy üdvözöltük egymást, mintha hosszú távollét után
                  jöttünk volna össze. Csakhogy ismét együtt vagyunk. Hiszen talán minden bajunknak,
                  minden fájdalmunknak az az oka, hogy úgy szétszórtak bennünket a szörnyű
                  citadellában!... Vége-hossza nem volt lelkes felkiáltásainknak, könnyes
                  ujjongásainknak. Szerettünk volna mindent megérinteni, mindent felhabzsolni,
                  mindennel összeolvadni, megsemmisítő nagy ölelésben... És e fölött a bolond mámor
                  felett ott lebegett a csinos, simára fésült hajú kocsmárosné, aki szemlesütve
                  sürgött-forgott körülöttünk, kötényével, meztelen karjával néha hozzánk ért, s a
                  boldogság önkívületességébe sodort...</p>
               <p>Egyszer pohárral kezében hozzánk lépett a vörös káplár is. Sztancsikkal, Ványival,
                  Valérival, Salzcal és Buchholzcal ültem egy padon. A vörös orrú, nyűtt
                  tengerészsipkás Buchholz éppen sírva esküdözött, hogy a noirmoutier-i szökésben a
                  fátum a hibás, de ő olyan ártatlan, mint az a kis borjú, amelyet ma segítettünk a
                  világra jönni...</p>
               <p>A káplár szép, egyenes tartású, erős férfi volt. Ronccsá lőtt jobb kezét mutatta,
                  azután szelíden mosolyogva szólt:</p>
               <p>- Ne gondolják, hogy boche-gyűlölő vagyok. Épp ellenkezőleg. Milyen szívesen
                  fizetnék most liter bort annak a boche-nak, aki kezemet ellőtte!... A
                  Mort-Homme-nál kaptam ezt a sebesülést s egy golyót a lábamba, de az már rég kint
                  van. Egy hétig voltam ott a domb aljába ásott lövészárokban. Ma már nincs ott
                  domb, lanka, csak üreg, föltúrt föld és rettenetes sok halott. Isten csodája, hogy
                  kimenekültem onnan, ahol minden talpalatnyi földön ezerszer meg lehetett halni...
                  De most itt vagyok. És koccintani akarok magukkal. Bár már elfelejthetnénk
                  mindent! Bár már maguk is otthon lehetnének!... erre igyunk!...</p>
               <p>A káplár mindnyájunkkal végigkoccintott, azután végig is kezelt - bal kézzel. “Én
                  már tehetem - mondta barátságos mosollyal. - Engem már oda vissza nem
                  küldhetnek.”</p>
               <p>Kiittuk poharainkat. A káplár új csoporthoz állt, s mi újra töltöttünk, amíg végre
                  kétségbeesetten jelentette a csinos kocsmárosné, hogy most már csepp itala
                  sincs.</p>
               <p>Börtönpénzzel fizettünk, amit a fiatalasszony nagyon megbámult. De a vörös káplár
                  megnyugtatta, hogy majd másnap hoz helyette jó pénzt.</p>
               <p>Alkonyodott már, mikor visszaindultunk. Az eső megszűnt, az ég alján halvány
                  rózsaszínű sáv derengett. Sietnünk kellett, mert már így is későre érkezünk, s nem
                  akartuk, hogy a káplárnak kellemetlensége legyen.</p>
               <p>Összefogózva, négyes sorokban indultunk el. A mámor velünk jött, felettünk úszott,
                  mint rózsaszínű köd. Döngve léptünk, közös, vidám ütemre, mint egy ember. Talán
                  Hampel zümmögött, dudorászott valamit. De lehet, hogy mindnyájan énekeltünk...
                  Most nem törődtünk semmivel. Bilincset, fájdalmas nyomást nem éreztünk magunkon.
                  Mintha szabadok lettünk volna. Utunkban árnyékok suhantak el, menekülve előlünk,
                  állatok és emberek. A falu házaiból, az ablakokból bámulva néztek utánunk
                  asszonyok, leányok. Mintha ők is érezték volna, hogy valami történt velünk. Nem
                  megtört, lecsüggesztett fejű foglyok mentek itt. Szokatlan elszánás, felszabadult
                  boldogság sugárzott ki lépésünk üteméből.</p>
               <p>Mi magunk is tűnődtünk ezekben a felejthetetlen szépségű percekben, hogy mi van
                  velünk? A jó szó, az alkohol önmagában nem tehette ezt. Sokkal magasabb rendű
                  érzés bontogatta bennünk szárnyait...</p>
               <p>Valaki elkiáltja: “fekete barát”. Az őrült Tutseknek ez a rejtelmes kifejezése
                  szájról szájra jár. De most nincs megrázó, borzalmas sejtelem benne. Ellenkezőleg,
                  vidáman s mind nagyobb, győzelmesebb erővel cseng. A “fekete barát” most
                  megoldott, felszabadító rejtélynek látszik szemünkben. A “fekete barát” új,
                  általunk sohasem ismert lény, aki most született vagy akinek születéséről most
                  támadt először öntudatos fogalmunk.</p>
               <p>A fekete barát gyűjtött pénzt szegény Tutseknek. A fekete barát mentette ki
                  azelőtt Bistránt a katonák kezéből. A fekete barát már hónapok óta, talán évek óta
                  velünk, bennünk van. Olyan, mintha mi volnánk, de mégis több, sokkal több. Számára
                  nincs fogság, elnyomottság, mert mindent szabadon megcsinálhat. Ha egyesek
                  közülünk betegek, ő mindig egészséges. Ha egyesek gonoszok, ő mindig jó. Ha
                  egyesek meghalnak, ő mindig él...</p>
               <p>Fekete barát? Oly mindegy, hogy hívják! De van, él, lélegzik, alkot, cselekszik.
                  Nem beszéltünk össze, hogy megteremtsük, nem álltunk össze, hogy egységét
                  kialakítsuk. Jelszavakkal, rábeszéléssel, meggyőzéssel ilyen teremtményt nem lehet
                  világra hozni. A sok szenvedés a szívek kérgét elváslalta, s egyszerre a sok szív
                  összeforrott, hogy együtt és egyben dobogjon. Megszületett az új lény. A világra
                  jött, mint ahogy ma a borjú kibomlott anyja ménéből. Talán azért sírtunk,
                  nyögtünk, tépelődtünk és gyötrődtünk, hogy fájdalmunk méhe megszülje őt, a száz-
                  és ezerkarú, a száz- és ezerlelkű s mégis egy-embert...</p>
               <p>A fekete barát, a fekete barát! Már nem is sejtelem, nem is öntudat, hanem vidám,
                  boldog ütem. A ránk boruló sötétségben világít, mint földöntúli fény, és harsog,
                  mint égi kürt...</p>
               <p>A citadella sötét épülete szétválik, mint a köd, és kifényesedik a fekete
                  kaputorok, amikor rajta belépünk.</p>
         </div>
         <div type="chapter">
            <head>TIZENNYOLCADIK FEJEZET</head>
            <head>A KULISSZÁK MÖGÜL</head>
            <milestone n="1" unit="startSubChapter"/>
               <p rend="head">1</p>
               <p>Karácsony estéjén az 51-esben budapesti volt növendékeim jóvoltából megint közös
                  magyar vacsorát rendeztünk, s utána kezdetlegesen rögtönzött színpadon két kis
                  színdarabot játszottunk el, egyet magyarul s egyet franciául.</p>
               <p>Ez az első színházi kísérlet visszhangzó sikert aratott, s a következő hónapokban
                  valóságos színházi szezon kialakulását eredményezte. Az előkészületek, próbák sok
                  időnket felemésztették, s nekünk nagy áldás volt ez, mert a téli hónapokban
                  kibírhatatlanul sötét, nedves és hideg kazamatákban gyorsan, szinte észrevétlenül
                  telt az idő.</p>
               <p>A darabok előkészítésén Schuler, német íróbarátunk fáradozott a legtöbbet. Neki
                  már voltak gyakorlati ismeretei ezen a téren abból az időből, amikor Breslauban
                  színházi lapot szerkesztett. Segítettünk neki mi is: Németh Andor, Soltész és én.
                  Színdarab-kéziratunk nem volt, magunknak kellett tehát részint eredeti, részint
                  emlékezetből összeállított régi darabokat írnunk. Az előadások német nyelven
                  folytak, s minthogy nagy érdeklődés mutatkozott irányukban, januártól fogva az
                  ebédlő tágas helyiségeiben tartottuk.</p>
               <p>Mindazt, ami a színdarab előállításához kellett, úgyszólván semmiből teremtettük
                  elő. Willersdorfer festett színfalakat, amelyeket képekkel díszítettünk. A faluból
                  olcsó bélésanyagot hozattunk be, ebből telt ki minden, ami a díszítéshez kellett.
                  Willersdorfer gyönyörű terítőket készített, Nagy Zsiga és a többi nőiszabók a
                  kosztümöket állították elő belőle.</p>
               <p>A harmadik előadáson már rendes színpadunk volt, széthúzható függönyökkel, amely
                  állandó papírfal-keretbe illeszkedett be, ahol nagyvárosi színházak szokása
                  szerint a fogolytábor kávésai, cipészei, borbélyai, szabói és eladóügynökei
                  hirdették magukat.</p>
               <p>Horváth cigány külön színházi zenekart szervezett. A fogolytáborban elszaporodott
                  zenekarok közül ez volt a legjobb, amióta Horovitzé feloszlott amiatt, hogy a
                  vörös, domború homlokú karmestert valamelyik jobb dépôt-ba szállították. Horváth
                  maga már kitűnően hegedült, értette a kottaolvasást is, s ha kellett, tudott
                  hangszerelni. Ezért zenekara mozgékonyabb s a szükségletnek inkább megfelelőbb
                  volt, mint a citadella másik, jobb zenekara, amely körülbelül negyven-ötven
                  mandolinosból, mandolosból és gitárosból állott. Ez jellegzetesen német zenekar
                  volt. Fáradhatatlan szorgalommal dolgoztak, minden este órákon át pengették
                  hangszereiket, s végül is nagy koncert keretében mutatkoztak be, amelyre a
                  sápadt képű, elegáns adminisztrátor a kikötőből néhány ismerősét is behozta. A
                  mandolinzenekar többek között Wagner Tannhäuserjéből is játszott részleteket,
                  aminél különösebbet életemben sem hallottam. Wagner hősi lendülete és hatalmas
                  zenekarokra készült gazdag hangfestése a buzgón pengetett mandolin- és
                  gitárhúrokon darabokra tört... Horváthtal együtt a muzikálisabb, hajlékonyabb
                  zenészek dolgoztak: a citerás Fritz, Nagy Zsiga, a göndör hajú Hintze, a minden
                  hangszerhez értő Crombeck, Heger, az egykori cirkuszbohóc, aki különben jó
                  színésznek is bizonyult, Poss, akinek ellenálló fülébe Horváth lopott be némi
                  zenei érzéket s néha én is, ha a színpadon nem volt dolgom.</p>
               <p>Azt hittük, hogy a női szerepek kiosztásával lesz legtöbb bajunk. De ebben
                  alaposan tévedtünk. Kiderült, hogy dr. Herzben a női alakok megjátszására
                  valóságos zseniális képesség rejtőzik. Erre sem magunktól jöttünk rá. A női
                  szereplők kiválogatásánál egyáltalában óvakodtunk attól, hogy olyanokat
                  válasszunk, akiknek nőies hajlamaik közismertek voltak. Nem akartunk ezzel a
                  férfiakból kiütköző női ideáloknak még külön alkalmat adni, hogy a színpad
                  eszközeivel is növeljék megejtő varázsukat, amelynek az Ile d’Yeu-i citadellában
                  amúgy is a kelleténél több hódolója volt.</p>
               <p>Egy előzetes, kellemetlen ízű példa egymagában is elég volt arra, hogy e
                  tekintetben a legnagyobb óvatossággal járjunk el. Még decemberben valakinek az az
                  ötlete támadt, hogy a délutáni órákban az ebédlő helyiségeiben tánciskolát rendez
                  be. Horváth és Fritz muzsikája mellett valcert, polkát, négyest táncoltak a
                  foglyok.</p>
               <p>Kísérteties volt már önmagában is ez a tánciskola, de botrányos fejleményeivel
                  azután valósággal elrettentővé vált. A “nők”-et eleinte csak az különböztette meg
                  a férfiaktól, hogy karjukra zsebkendőt kötöttek. De a tánciskolába lassanként
                  beszivárogtak azok is, akik a fogolytáborban közismerten páros életet éltek.</p>
               <p>Megjelent a szép, göndör hajú gróf nagybajuszú matrózával. Ő maga fél báli
                  lakkcipőt és szmokingot hordott, a partnere kivágott gallérú, kék matrózblúzt és
                  fehér nadrágot. Ennek az egyébként szikár, zordonan férfias megjelenésű matróznak
                  már karján nem kellett zsebkendőt hordania, hogy női szerepe észrevehető legyen
                  rajta. Kecsesen, testének sunyi odaadásával mozgott, s a grófról sohasem vette le
                  szemét. Rettenetesebb dolgot el sem lehetett képzelni, mint mikor ez a matróz
                  májfoltos, szőrös kezét a négyes figuráiban annyi titkos kacérsággal és a zene
                  ritmusától megpuhult annyi lágysággal nyújtotta a gróf felé, mint valami tizenhat
                  éves lány.</p>
               <p>De a tánciskola vendégei közé tartozott egy magas, érdekes fejű, eredetileg
                  amerikai származású ember is, aki itt is, mint a háború előtt Bordeaux-ban
                  nyelvleckékből élt. Kitűnően beszélt angolul, franciául, olaszul és természetesen
                  németül is. Nem lehetett tudni, milyen nemzetiségű. Ő amerikainak mondta magát.
                  Varvey-nek hívták egyébként, ami lehetett francia, angol is, de német semmi esetre
                  sem, pedig ezért volt becsukva.</p>
               <p>Varvey egy ízben megmutatta Bordeaux-ban készült fényképét. Elegáns, fekete
                  paletot, cilinder volt rajta. Szétnyitott kabátszárnyai között látszott jó szabású
                  ruhája. Gomblyukában krizantémot hordott. Kissé megrokkant Wilde Oszkárnak festett
                  a képen. De szeméből nem sugárzott annyi értelem. Az alkohol már akkor felhőbe
                  burkolta.</p>
               <p>A fogságban azután egészen ivásra adta magát. Mondják, hogy amikor először kapott
                  kezébe pálinkát, leborult a földre, és imádkozott. Ennek az italpárától gőzölgő,
                  támolygó embernek a citadellában az alkoholon kívül minden öröme egy lenszőke
                  fiatal német borbélygyerek volt. Azért tanított egész nap, hogy ihassék, és a
                  borbélygyereket eltartsa. Talán azért nem is feszegette a hatóságok előtt amerikai
                  származását, hogy a gyerektől el ne válasszák.</p>
               <p>A tánciskolába is azért járt, hogy fiatal barátjának kedvében járjon. Az egyébként
                  nagyon ostoba, szótlan és félszeg borbélyfiú a tánciskola sajátságos légkörében
                  egészen átváltozott. Nevetett, forgolódott, énekelt. Igazán olyan volt, hogy csak
                  fehér válling, kék blúz s fekete szoknya hiányzott róla, hogy csinos kis német
                  parasztlány legyen belőle. Varvey-nek a tánciskolázás egyáltalában nem tetszett.
                  Barátja és pártfogoltja sokat és odaadóan táncolt másokkal. Ebből azután mindig
                  veszekedés lett, mert az öreg nyelvtanár roppantul féltékenykedett rá.</p>
               <p>A tánciskolából azután fokozatosan női iskola lett. Rejtelmes, ördögi, föld alatti
                  barlang, ahol a férfiakat nővé gyúrják át. A zsebkendők lekerültek a karokról,
                  mert már egyéb titkos jelek árulták el a nőiséget. Zene, ritmus, tánclépések a
                  bujkáló női vonásokat még azokból is kihozták, akik ilyeneket nem is sejtettek
                  magukban. Meg azután a tánciskolákra járó férfiakban is elevenebben dolgozott a
                  vágy, amely ha visszanyomják s erőszakosan akarják elfojtani, visszhangot kezd
                  magának kikaparni a fából, sőt a közömbös, hideg kőből is.</p>
               <p>Így fedezte fel a nőiséget egyik noirmoutier-i társunkban a citadella másik
                  arisztokratája, egy fiatal, pápaszemes német báró, aki egyébként nagyon józan,
                  szolid és úri nevelésű fiúnak látszott. De a tánc és zene az ő fejét is
                  elcsavarták. Társunkat, akivel a tánciskolában ismerkedett meg, először
                  vacsorára, ebédre hívta. A báró a 36-os világtól elzárt szobájában lakott egy kis
                  fülkében, éppen Horváth mellett. Horváth, amint Schuler előre megjósolta, már
                  nagyon rosszul érezte magát ezen a helyen. Örömmel kapott tehát a báró ajánlatán,
                  hogy kisebb pénzösszegért cseréljen lakást noirmoutier-i társunkkal.</p>
               <p>Mit sem sejtő társunk, aki a bárónál csak tiszta baráti vonzalmat gyanított, s
                  erre szerény polgári szíve nagyon büszke volt, szívesen költözött át az egyik
                  lármás, nagy kazamatából az aránylag csendes, bár levegőtlen 36-osba.</p>
               <p>Együttlakásuk eleinte nagyon békésen folyt le. Egész nap olvasgattak, sakkoztak
                  vagy kaszinóztak. Ebédet és vacsorát természetesen már mindig együtt ettek közös
                  fülkéjükben, amelynek gyalulatlan asztalát a báró finom asztalterítővel fedte be,
                  és címeres evőeszközökkel díszítette. Ezeket Drezda mellett lakó özvegy édesanyja
                  küldte vöröskeresztes csomagban, és sűrű küldeményeivel ő gondoskodott róla, hogy
                  szomorú helyzetben lévő fia soha édességekből, finomabb felszerelésekből ki ne
                  fogyjon, s el ne veszítse az érintkezést azzal a magasabb rendű életformával,
                  amelyhez a háború előtt szokva volt.</p>
               <p>A báró fényűző, apró dolgaiból valamivel úgyszólván mindennap megajándékozta
                  noirmoutier-i társunkat. Egyszer csinos kis ezüst öngyújtót kapott tőle, azután
                  illatos selyemzsebkendőt, majd brilliánsgyűrűt barátságuk emlékére. Egy ízben
                  figyelmeztettem a fiút, amikor a bárótól kapott ajándékokat megmutatta, hogy ennek
                  a sok figyelmességnek kellemetlen háttere is lehet. De naiv barátunk először meg
                  sem értette, mire célzok, azután pedig felháborodással tiltakozott ilyen képtelen
                  gyanúsítás ellen...</p>
               <p>Egy éjszaka azután heves szóváltás, majd dulakodás hallatszott ki a báró
                  fülkéjéből. Botrány tört ki a 36-osban, amelynek a vége az lett, hogy gyanútlan
                  noirmoutier-i barátunk felkapta szalmazsákját, s kivitte a 36-osnak sötét
                  folyosóra nyíló ajtaja elé, s az éjszaka többi részét patkányok és egerek
                  molesztálása közben ott töltötte.</p>
               <p>Másnap visszaküldte a bárónak minden ajándékát, pársoros levélben felmondta
                  barátságukat, s a szoba egy más helyére költözött, amelyet egy német munkástól már
                  sokkal drágábban kellett megvásárolnia, mint ahogy annak idején a báró Horváthtól
                  kapta a helyet. A szőke német báró szakító levelére kötetet kitevő levéllel
                  válaszolt, amely a leggyöngédebb érzelmekről áradozott, tettét az őrültség
                  beszámíthatatlan merényletének bélyegezte, s fogadkozott, hogy soha többé gyöngéd
                  viszonyukat ilyesmivel nem fogja feldúlni.</p>
               <p>Noirmoutier-i társunk nem válaszolt a báró levelére. Erre azután délelőtt, délután
                  és este a bárónak mindig új és új színes borítékja feküdt a fiú szalmazsákján,
                  rettenetes, lángoló vallomások, megalázkodó fogadkozások és vészteljes
                  fenyegetések öngyilkossággal vagy közös halállal. Barátunknak helyzete már annyira
                  tűrhetetlen lett, hogy kiköltözködött a 36-osból is, s egész nap bujdokolt
                  szerelmese elől, amennyire az összezártság mellett tehette.</p>
               <p>A fiatal báró egész nap leveleket írt, este pedig feldúlt magányosságban a
                  sáncparton sétált, s legveszedelmesebb pontjain a szédületes mélységet méregette
                  nyugtalan, mindenre elszánt tekintettel.</p>
               <p>Az ügy végül is nem tragikusan fejeződött be.</p>
               <p>A báró egy alkalommal, amikor hűtlen barátjával váratlanul összetalálkozott,
                  hisztériás dührohammal szembeköpte, maga pedig néhány pofon emlékét vitte el
                  boldogtalan szerelmének csattanós befejezéséül.</p>
               <p>Akkor már a tánciskola rég bezáródott. Mi, komissziótagok tiltottuk el a
                  vállalkozót elfajult üzletének további folytatásától.</p>
               <p>Ilyen körülmények között érthető volt, ha a női szerepeket csak feddhetetlen hírű
                  férfiaknak osztottuk ki. A fiatal lányokat egy szép, nagyon komoly gondolkodású
                  német pincér játszta meg, az idősebb női szerepekből pedig vastag hangú, humoros
                  kedélyű társaink, mint Heger, Edouard s a többiek kacagtató karikatúrákat
                  alakítottak.</p>
               <p>Az előadások így is tetszettek, mikor azután a dolgok békés rendjén dr. Herz miatt
                  mégiscsak változtatást kellett tennünk.</p>
               <p>Dr. Herz az Ile d’Yeu-i citadellában igazán kifogástalanul élt. Lehet, hogy a cseh
                  fiúval ért csalódásait nem tudta még kiheverni. De lehet, hogy noirmoutier-i
                  regénye vágyainak csak véletlen szédülete, eszeveszett kisiklása volt, s azóta
                  visszatért önuralma és idegeinek higgadt rendje. Végre is művelt, intelligens
                  ember volt. Öntudatosan olvashatott lelkében és ismerhette azokat az eszközöket,
                  amelyekkel az eltorzult vágyak hidrafejét le lehet metszeni.</p>
               <p>Akárhogy is volt a dolog, dr. Herz Ile d’Yeu-ben nyitott függönyök mellett élt.
                  Szomszédjai, a Stocker testvérek, a paraszti józanságnak és férfiasságnak
                  jellegzetes megtestesülései voltak. Dr. Herz közelségükben beteges vágyakat nem
                  táplálhatott, sőt életmódjuknak ösztönszerű, bölcs higiéniájából azt is
                  megtanulhatta, miként kell élni ahhoz, hogy torz ideghangulatok ne legyenek úrrá
                  az emberen. Naponkénti hideg leöntések akármilyen nyirkos megdidergető időben;
                  két-három órás séták, fizikai munka s általában a testnek olyan egészséges
                  kifárasztása, hogy az álom magától jöjjön, ha az ember lehunyja szemét. A három
                  tiroli fiúnak okos életrendjéből valami az elpuhult dr. Herzre is átragadt.
                  Fehér, gömbölyű karja és melle reggelenként pirosan füstölgött a ráöntött
                  féllangyos víztől, eltanulta a gyalulást, fűrészelést, aprólékos vesződségekkel
                  járó faberakást... Igaz, hogy a reggeli leöntések alatt furcsa, vékony hangon
                  visongott, és puha keblén úgy tette keresztbe két tenyerét, mint a nők, s igaz az
                  is, hogy az asztalos munkából csak a faberakásban vitte valamire, ahol a színes,
                  apró falemezekkel úgy pepecselhetett, mintha hímezett volna; de nála már ennyi
                  férfiasság, ennyi tiszta fizikai élet is elég volt arra, hogy a káros álmodozásról
                  és töprengő semmittevésről leszokjon.</p>
               <p>Tehát, ha nem is a legnagyobb megnyugvással, de mégis minden nagyobb aggodalom
                  nélkül fogadhattuk dr. Herz ajánlatát, aki, mikor az 51-esben Soltésszal,
                  Némethtel és Schulerrel éppen azon tanácskoztunk, hogy egyik újonnan készített
                  darabunkat milyen szereposztásban adjuk, egyszerre csak hozzánk lépett, és szokott
                  szemlesütései, furcsa, bujkáló mosolygásai kíséretében a következőket mondta:</p>
               <p>- Ne haragudjanak, de önkéntelenül is kihallgattam beszélgetésüket. Ha
                  beleegyeznek, én azt a női szerepet szívesen eljátszom...</p>
               <p>Egy általunk dramatizált francia novelláról volt szó. Idősebb asszony s fiatal
                  lány szerepelnek benne. A lánynak jegyese minden látszat szerint züllött ember. A
                  darab azzal indul, hogy ez a fiatalember gyilkosság gyanújába keveredik. A lány
                  anyja, akinek a fiatalember apja nagy, boldogtalan szerelme volt, s aki most
                  legalább a gyermekekben szeretné szerelmének megvalósulását látni, egy
                  pillanatig sem akar hinni a fiú bűnösségében. Ügyvédek, rendőrök és bírák, sőt
                  saját lánya kétségbeesett gyanúja ellenére is, a maga finom asszonyi éleslátásával
                  és hősi lelki erejével úgy vezeti a dolgokat, hogy végül is a fiú ártatlansága
                  kiderül. Hiszen nem is csak lánya jegyeséről, hanem nagy szerelmének igazolásáról
                  is van szó. Annak az embernek fia nem lehet bűnös!...</p>
               <p>Ennek az asszonyszerepnek megjátszásában feltétlenül lélekábrázolásra volt
                  szükség. Féltünk, hogy Heger elrontja a darab hatását...</p>
               <p>Dr. Herzcel mindjárt próbát tettünk. Szerepét csak halkan, félfejhangon olvasta,
                  de hangját nem vékonyította el. Előadása így kitűnő volt. A női hang illúzióját a
                  maga teljességében adta, anélkül, hogy tudatos utánzáshoz kellett volna
                  folyamodnia. Dr. Herz azonkívül tudta, mit hogyan kell megjátszania. A múltba
                  visszakísértő szerelem, a gyermekeiért aggódó anya, a nyugtalankodó, rossz
                  sejtelmektől gyötrődő, majd egy boldog kiáltásban megkönnyebbülő és
                  győzedelmeskedő asszonyi szív kifejezésére mind volt hangja, gesztusa, sőt
                  arcjátéka is.</p>
               <p>Különös képességét minden próba új oldalról mutatta be. Mikor saját szerepét már
                  kidolgozta, hozzálátott, hogy másik “nőtársának”, a fiatal német pincérnek
                  alakítását is, amennyire a fiú ügyetlensége és nehéz felfogóképessége engedte,
                  tökéletesebbé tegye. Egészen sajátságos benyomást keltett, mikor ezeken a jelmez
                  nélküli próbákon a két nadrágos férfi anya és leánygyermeke egymás iránt való
                  vonzalmát, bizalmas beszélgetéseit, drámai kétségbeesését elevenítette meg. Dr.
                  Herz azt is megmagyarázta a fiúnak, hogyan kell fiatal lány módjára mellé
                  térdepelni, őt megölelni, kérlelni, édesgetni vagy a fájdalmat előtte kiönteni. A
                  fiatal lány nem térdepel le egyszerűen, hanem térdre esik, mégis ezt a zuhanást
                  könnyedén csinálja. Beszélgetés közben keze egy pillanatra sem nyugszik. Hol
                  simogatja anyját, hol ruhája egy fodrával játszik, hol saját haját igazgatja, mind
                  a két kezét hátulról felnyújtva úgy, hogy karjai a lant vonalának kecsességét
                  veszik fel... Elképzelhető, hogy a német pincérnek mennyi mindent kellett
                  megtanulnia!...</p>
               <p>Dr. Herz időt nem sajnált, a fiúval úgyszólván egész nap együtt volt. Úgy, hogy
                  amitől tartottunk, hamar be is következett, a német pincér lassanként a hűtlen
                  cseh fiú helyébe lépett. Kétkedéssel, csüggedt hitetlenséggel, a nagy csalódásnak
                  fájdalmas melankóliájával, de dr. Herz mégiscsak újra veszedelmes játékba vitte
                  szívét s a noirmoutier-i függöny mögé való elzárkózások, a hosszú együttolvasások,
                  sőt a fiúra való stoppolás, varrogatás és minden, már kezdődött elölről.</p>
               <p>A bajban benne voltunk, mielőtt jóformán észrevettük volna. Az előadásra való
                  készülések izgalma mindnyájunkat nagyon lefoglalt. “Az asszonyi szív” már
                  díszletekkel, ruhákkal és a szereplők játékával együtt teljesen “lábon” volt,
                  amikor Schuler a felfedezést tette, hogy a két “nő” egymásba szeretett. Az
                  előadást nem lehetett felfüggeszteni. Egy csomó “pénz” feküdt benne, a citadella
                  lakói szokatlan érdeklődést mutattak, s az első előadásra a jegyek már el is
                  keltek.</p>
               <p>A kedélyes, mindig jóhumorú Schulert sohasem láttam ilyen dühösnek, mint mikor a
                  titok nyomára jött. Szitkozódott, káromkodott, sőt, egy előadás után elővette a
                  német pincért, s úgy lekorholta, mintha igazi színházi igazgató lett volna. A
                  gyerek borzalmasan sírni kezdett. Esküdözött ártatlanságára, s fogadkozott, hogy
                  ezentúl még a látszatot is kerülni fogja. Kicsit csodálkoztunk, hogy Schuler miért
                  a pincérfiút szidja össze, mikor az egész dologban nyilvánvalóan ő volt az
                  ártatlanabb...</p>
               <p>Eljött az előadás napja, s a színpadon megnyilatkozó reveláció azután egy csapásra
                  megoldott minden bajt és nehézséget. Hiába csuktak a föld alá, hiába őriztek
                  katonák, a nő megjelent életünk színpadán, és kiszámíthatatlan hatást keltett.</p>
               <p>Dr. Herz úgy öltözködött, mint valóságos színésznő. A kantinosné útján a kikötőből
                  női hajat szereztetett, s abból borbély fogolytársainknak két parókát kellett
                  készíteniük. Egyiket maga, másikat lánya számára. Púdert, arcfestéket, sőt
                  parfümöt is használt. Teljesen nőiesen öltözködött fel, s így készítette ki a
                  pincért is. A derék Nagy Zsiga és Farkas, akik az öltözködésnél segítettek,
                  elámulva nézték, hogy a púder- és illatfelhőben a két nő miként igazítja magán a
                  parókát, hogy tűzdeli fel a ruhát, milyen gyakorlottsággal festi ajkát és
                  szemöldökét. Dr. Herz fekete ruhát hordott, lágyított kartonlapból készített
                  nehéz, krémszínű csipkével díszítve. A német pincéren világoskék ruha volt,
                  csípője körül szalaggal. Minden ruhájuk és díszük a legolcsóbb bélésanyagból
                  készült. Mégis kitűnően mutatott. Nemcsak ők, akik hordták, hanem a női szabók is
                  remekeltek.</p>
               <p>A színpadon egyszerű megjelenésük is nyílt tapsot váltott ki. Ez a taps, amely
                  erős volt már a lány megjelenésénél is, valósággal tomboló viharrá változott,
                  amikor dr. Herz először lépett a színpadra.</p>
               <p>Tökéletes nő volt minden mozdulatában, minden szavában. Az előadás folyamán azután
                  megmutatta azt is, hogy nemcsak nő, hanem igazi művésznő is.</p>
               <p>Alakítása valóban csodaszámba ment. Az első pillanattól fogva elfelejtettük, hogy
                  férfi, és művészi szuggesztiójának mindvégig rabjai lettünk. Honnan támadt fel, a
                  természetnek milyen titkos útjain jött ez a teljes sugárzású, elragadó nőiség?
                  Meghatva, könnyfátyolos szemmel hallgattuk tépelődéseit, szívdobogva lestük,
                  miként hámozza ki az igazságot, s mikor a nagy jelenetben az ártatlanul
                  gyanúsított fiú megjelenik, s ő kitárt karokkal elébe menve, fölszabadult
                  ujjongással kiáltja: “Fiam!”, az egész nézőtér sírva fakadt...</p>
               <p>Dr. Herznek helyzete a citadellában ez után az előadás után teljesen megváltozott.
                  Mindenki róla beszélt, mindenki őt bámulta. A kis német fiúval mindinkább
                  elmélyülő viszonyát többé gúnyosan nem emlegették. Neki szabad volt bármit
                  csinálnia. Első sikereit követte azután a többi. Áprilisig még négy-öt darabban
                  lépett fel. Játszott öregasszony és fiatal lány szerepeket, sőt egyszer, mint
                  nő, “fiúszerepet” is vállalt a színpadon, s el tudta hitetni, hogy nő az, aki a
                  fiúszerepet játssza.</p>
               <p>Úgy élt közöttünk, mint ünnepelt primadonna. Nőiségének dicsfénye akkor is kísérte
                  már, ha rendes kopott, rozsdásbarna felöltője, foltozott, tanárosan kipúposodó
                  nadrágja, facipője, kék munkásszvettere és szemüveges, gyér hajjal fedett petyhüdt
                  bőrű mindennapi férfiarca is volt rajta. De nőiességét most már ilyenkor is
                  szabadabban merte kifejezni. Odaadó, puha, gyöngéd volt, mosolyában, kutatva
                  néző, kötekedő szemében és gazdagon felszerelt hangjában, visszataszító
                  férfiarclárvája ellenére is, megejtő, titokzatos kacérság bujkált.</p>
               <p>Reggel és este tisztelőinek egész serege vette körül fekvőhelyét. Mindennapos
                  vendége lett Schuler és az egész színházi igazgatóság. Társaságot vitt. Teát,
                  feketekávét szolgált fel, s ebben a szörnyű piszkos kazamatában, pusztán a belőle
                  kisugárzó teljes skálájú nőiséggel el tudta érni, hogy szalon, “nagyvilági élet”
                  támadt körülötte, amelyben volt kiért csillogni, volt kinek kegyéért versenyezni.
                  Ha az ember néha ebből a beteges kazamata szédületből a valóságra riadt, úgy tűnt
                  fel ez a mosolyt és kegyet osztogató “háziasszony”, mint valami leírhatatlan
                  különösségű - Mme Sévigné<hi xml:id="ftnref153">[153]</hi>-kísértet.</p>
            <milestone n="2" unit="startSubChapter"/>
               <p rend="head">2</p>
               <p>Dr. Herznek vendégei között én is sűrűn megfordultam. Álláspontom vele szemben,
                  amióta férfilényébe szorult nőiségével a legmegrázóbb esztétikai gyönyörűségeken
                  vitt keresztül, lényegesen megváltozott. A többi esetek továbbra sem érdekeltek, s
                  inkább undorral töltöttek el. Azok, akik kényszerű elzártságukban föld alatti
                  patkányszerelmüket űzték, részint rajtuk kívül álló patologikus rendeltetéseknek
                  engedelmeskedtek, részint sajnálatra méltó szerencsétlenek voltak, akiket
                  bilincsbe vert vágyaik ragadtak beteges bódulatokba. Mindenesetre lehetetlen
                  volt észre nem vennem szerelmi történeteikben Stendhal egy megjegyzésének
                  helyességét, aki a Szerelemről szóló művében azt írja, hogy az érzelmek annál
                  könnyebben válhatnak szenvedéllyé, minél több akadályt kell leküzdeniük. Valóban,
                  milyen áthidalhatatlan távolságot kellett például a szegény, szőke báró elkínzott
                  képzeletének befutnia, amíg szerelmi eszményét egy jelentéktelen, cseppet sem
                  tetszetős másik férfiemberben találta meg. Az ilyen, magát béklyóiból kitépő
                  képzeletnél nem lehet csodálkozni, ha rohamában egészen a földreboruló
                  rajongásig, a megsemmisülés, az öngyilkosság örvényéig száguld.</p>
               <p>Dr. Herzet más szemmel kellett néznem. Benne a nőiség, az a Shakespeare szerint
                  minden hitványságot magába egyesítő “woman’s part”, a maga eltévelyedései mellett
                  nagyfokú tehetséget is jelentett. És itt nem arra a kifinomodott esztétikai
                  szemléletre gondolok, amely a görögök óta egyes kiválasztott férfiak nem
                  természetes hajlamait kísérni szokta. Nem műveltség, nem árnyalatokban gazdag
                  művészi éleslátás volt ez dr. Herznél, hanem valamely belső, ösztöneiben gyökerező
                  egészen más természetű többlet, mint ami tanulással, gondolkodással elsajátítható
                  volna. Erre még soha nem gondoltam, hogy férfiban olyan természetű női terheltség
                  is lehet, amely azt a férfit nem fokozza le, hanem meglévő képességeinek új
                  érvényesülést nyit.</p>
               <p>Ile d’Yeu-i tartózkodásom alatt már rég végbement bennem az a folyamat, hogy a nő
                  összegező képe, szóval az a benyomásom, amelyet egyes nők férfiakra tesznek,
                  szerteporladt valamelyes általános nőiséggé, női atomokká, amelyeket minthogy a
                  valóságos női egyéniségek paravánjai többé utamat nem állták, minden másban is,
                  tehát nemcsak a nőben, fel tudtam fedezni. Ezzel az éles elemzőképességgel
                  felruházva, ami bizonyára szintén a rendes élettől való elzártságnak egyik tünete,
                  most már valóságos tanulmánytárgyat alkottam dr. Herzből, akinek minden szavát,
                  minden mozdulatát élénken megfigyeltem.</p>
               <p>Furcsa dolgokra jöttem így rá, amelyeket jellegzetes női tulajdonságoknak ismertem
                  fel, s jellemző, hogy ezeket nem nőn, hanem férfin vettem észre először, és csak
                  azután vezettem vissza, s mintegy igazoltattam azokkal az emlékeimmel, amelyek
                  abból az időből maradtak, amikor még a nő nem nőiség, hanem nő volt számomra.</p>
               <p>Említettem már, hogy dr. Herz, ha varrt, gyűszűt húzott, a cérnaszálat fogaival
                  harapdálta el, és a varrást éppen olyan mozdulattal simítgatta el, mint valami nő.
                  Mondjuk, hogy ezek a vonások férfiszabóknál is fellelhetők, bár ha a varró férfiak
                  ugyanezeket a mozdulatokat is végzik, sohasem kísérik azzal az arcmimikával, mint
                  a nők s mint ahogy dr. Herz is tette. A nőknél a varrás, hímzés, stoppolás,
                  különösen férfiak előtt, legtöbbször ürügy, amely mögé gondolataikat rejtik, s
                  amelyeket gyakran arra használnak fel, hogy mögüle kikacérkodjanak a férfira, vagy
                  valamely belső titokzatos önmagukba mélyülés képét elevenítsék meg, amely könnyen
                  sejtethet mindent, amikor szólnia nem kell. Dr. Herznél ez a női vízió teljes
                  mértékben kibontakozott.</p>
               <p>Más apró jeleket is észrevettem nála. Szűk nyakú üvegből például nem tudott inni,
                  mert az üveg nyakát egyszerre dugta szájába úgy, hogy a levegőnek nem adott
                  helyet, ami által a víz szép lassan kicsoroghatott volna. Eszembe jutott, hogy egy
                  kolozsvári Hója-kiránduláson mennyit nevettünk egy szép fiatal lányon, aki a bort
                  nem tudta a literes üvegből inni, mert ugyanúgy vette szájához, mint dr. Herz.
                  Magyarázata ennek csak az lehetett, hogy az ösztönös női gondolat szerint, az
                  üvegből annál több italnak kell folynia, mennél inkább szájába veszi az üveg
                  nyakát. Míg a férfiúi geometriai gondolkodásmód tisztában van vele, hogy a kissé
                  ferdén tartott üvegből, ha a levegőnek helyet hagy, a folyadék könnyebben és
                  bővebben csoroghat ki.</p>
               <p>Ugyanezzel a női észjárással gyújtotta meg cigarettáját dr. Herz, amelyet
                  egyébként mindig idegenül tartott szájában, és szinte ijedezve figyelte, hogy füst
                  jön ki belőle, ami szintén nőies vonás volt benne. A cigarettát dr. Herz egyenesen
                  beletolta a gyufa lángjába, azt hivén, hogy így jobban meggyullad, s nem a
                  szélénél és fokozatosan engedte tüzet fogni, ami a rágyújtás szintén férfias, ha
                  akarjuk: geometriai ésszel kiszámított módja.</p>
               <p>Azt mondhatná valaki, hogy mindez kicsinyesség. De nem csupán ennyi volt az, ami e
                  furcsa férfilénynek egyéniségében megragadta figyelmemet. És különben is, mikor
                  ezeket az apró észrevételeket s a belőlük levont következtetéseket is lejegyzem,
                  pillanatig sem gondolok arra, hogy valamilyen egészen új vagy örök érvényű
                  lélektani tünetet állapítok meg. Lehet, hogy az egész csak a magam
                  lélekállapotának sajátos megnyilvánulása volt, s akkor mindent, amit elmondok,
                  csupán ebből a szempontból kell tekinteni.</p>
               <p>Dr. Herz első színpadi sikereitől kezdve mind szabadabban és mind észrevehetőbben
                  fejezte ki szavaival, egész modorával a benne végbemenő titokzatos változást.
                  Lehet, hogy ebben mi is hibásak voltunk. Önkéntelenül s a gúny leghalványabb
                  célzatossága nélkül úgy viselkedtünk vele szemben, mint ahogy férfiak nőkkel
                  szemben viselkednek. Még olyan kimondott férfiak, mint Däumling és Nagel
                  professzorok is, meghajoltak előtte, bókoltak, s olyan térre vitték a társalgást,
                  ami nők és férfiak között szokás: “Milyen jó színben van!” “Hogy aludt, mit
                  álmodott?” “Mostanában nagyon sokat foglalkozik magával ez a Schuler!” és így
                  tovább.</p>
               <p>Dr. Herz a világ legtermészetesebb módján illeszkedett be ebbe az állandó női
                  szerepbe. Valóságos háziasszony volt, aki sugárzó szemmel szolgálta fel a teát
                  vendégeinek. Mindenkivel szemben figyelmes és gyöngéd volt. Viszont egyeseket néha
                  maga mellé vont, s félóráig benső, mindenről megfeledkező társalgásba merült,
                  amivel a többieket határozottan féltékennyé tette. Tele volt asszonyi
                  ösztönösséggel és rejtélyességgel. A körülöttünk lévő dolgokat s életet olyan
                  oldalaival tudta megvilágítani, ami nekünk eszünkbe sem jutott volna. A látása
                  teljesen intuitív, személyekre és dolgokra vonatkozó volt. Az adminisztrátort
                  például nem fogalomnak tekintette, mint mi mindnyájan, hanem férfinak, akiből
                  kiérezte hibáit és gyengéit, s egy alkalommal tanácsára jelentős engedményt
                  tudtunk tőle kicsikarni, csupán azzal, hogy nem jogainkat hangsúlyoztuk, mint
                  annyiszor, hanem hiúságánál fogtuk meg...</p>
               <p>Abban az időben sokat foglalkoztam Bergsonnal s azzal a meghatározással, amelyet
                  az ösztönről és az intelligenciáról ad. Bergson szerint az ember fejlődésében
                  nagyon elszakadt az ösztöntől, amely a maga vak állapotában az állatoké maradt,
                  míg az ember majdnem teljesen intelligenciává tisztult, s ösztönös megérzéseihez
                  csak kivételes pillanatokban tér vissza, mint például a művészek és zsenik
                  intuitív állapotukban, amikor az ösztönnek és intelligenciának magasabb rendű
                  harmóniája áll elő.</p>
               <p>Nem tudtam megszabadulni a gondolattól, hogy az emberi lélek szövetének két
                  alapfonalát: az ösztönt és az intelligenciát ne valamilyen elvont értelemben
                  megfogalmazott nőiségben és férfiségben keressem. A nőiség rám nézve már úgyis
                  tiszta elvontság volt. És ez a fogalom teljesen egybehangzott a Bergson-féle
                  ösztön-meghatározással, míg az intelligencia értelmezése az általam elképzelt
                  férfiséggel esett össze.</p>
               <p>Emlékszem megfigyelésemre, amelyet egy nőstény és hím kutyán tettem. Az egyik
                  bástyaudvarra, ahol Däumlingék fabódéja állott, s ahová a tavaszi hónapokban mi
                  is feljártunk, a föld alatti folyosó végén elhelyezett kis létrán kellett
                  felmászni. A citadella konyhájának két kiskutyája is követett néha ide bennünket.
                  A létránál azonban megálltak, s vágyakozó vonítással kísérték mozdulatainkat,
                  amint a létrán felmásztunk, s a bástyaudvar ajtaján át eltűntünk szemük elől.
                  Egyszer kenyérdarabot tartottam kezemben, s mikor a kutyák a létránál
                  lennmaradtak, az ajtónyílásból mutattam nekik a kenyeret, s hívtam fel őket. A
                  létra mindössze nyolc-tíz fokból állott. A kutyák ugatva, farkcsóválva szaglászták
                  körül a létrát, majd az idősebbik anyakutya egyszerre csak kétségbeesett
                  lendülettel nekiugrott a létrának, és sóvárgó szemével folyton a kenyérdarabot
                  célozva, felkúszott a létrán, anélkül, hogy ennek egy fokát is érintette volna. A
                  másik, kicsi hím kutya kétségbeesve nézte társa hősi műveletét. Egész testében
                  remegett, lábával kaparta a földet, s keservesen vonított. Látszott, hogy az élet
                  nagy probléma elé állítja, s neki ki kell kínlódnia magából a módot, amivel a
                  feladatot megoldhatja. Végre is rászánta magát. Felugrott az első fokra, s ott
                  behúzott farokkal, remegő tagokkal kis pihenőt tartott. Majd következett a
                  második, harmadik fok, s végül is fokról fokra ugorva felérkezett az
                  ajtónyílásig... Ezt a kísérletet azután többször megismételtem. A nőstény kutya
                  mindig egy lendülettel, szinte érthetetlen módon kúszott fel, a kicsi kutya pedig
                  fokokra aprózva tette meg az utat.</p>
               <p>Íme, az ösztön és az intelligencia a maga kezdetleges állapotában! A tagoltság
                  tehát az állatoknál is megvan s mégpedig sajátságos módon nemhez kötve úgy, hogy a
                  nőstény őrzi az ösztönt, s a hím folyamodik az intelligenciához. Tudtam, hogy a
                  két alap-életszemléletnek megosztódottsága az állatoknál sem lehet általános
                  érvényű, minthogy az embereknél sem az. Nőiségek és férfiségek, vagy ha akarom,
                  ösztönszerűségek és értelmiségek elkeveredve jelentkeznek az embereknél, s
                  jellemző vonásaikat csak az elvontságok képzeletbeli síkján állapíthatjuk meg. Így
                  van ez az állatoknál is, de a két kutya esete világosan mutatta, hogy amint az
                  embert sem lehet csak az értelmiség gyűrűjébe szorítani, úgy az állatok sem
                  határozhatók meg tisztán az ösztönösség törvényeivel.</p>
               <p>A kutyák véletlen példája csak megerősített abban a meggyőződésben, hogy az
                  ösztönös s bizonyos mértékig intuitív élet az ember fejlődésében nem maradt le
                  azoknál a határoknál, amelyeken túl az intelligencia következett, hanem a nőiség
                  magával hozta teljességében, mint az intelligenciává tisztult férfiség ugyanolyan
                  jelentőségű, kiegészítő értékét. A nőiség a tiszta ösztön, a férfiség a tiszta
                  intelligencia, s hogy sem az ösztön, sem az intelligencia hiánytalanul nem
                  ismerhető fel bennünk, az megérthető abból, hogy többé már a nőiség és a férfiség
                  elosztódása sem szorítható a nemek határai közé.</p>
               <p>Bergson, bizonyára Schopenhauer hatása alatt, az emberi lélek legnagyobb és
                  legboldogabb szolgáltatásának a művészek intuitív állapotát tartja, amikor az
                  ösztönös megérzések az intelligenciával körülbelül egyforma méretekben
                  keveredhetnek el. De nem boldogabb és emberfelettien harmonikusabb állapot-e a
                  szerelem, amelynek titokzatos megnyugtatása éppen abban van, hogy a nőiségnek
                  felfogott ösztön és a férfiség intelligenciája végre újra egyesülhet s ezzel az
                  egyesüléssel a teljes emberképnek paradicsombeli, hiánytalanul boldog harmóniáját
                  hozza vissza? Ez a boldogság nagyobb és feltétlenebb, mint művészek és zsenik
                  intuitív állapota, amely szintén az ösztön és intelligencia rendkívüli
                  találkozása, de mindig kétségekkel és gyötrelmekkel jár, ami a kölcsönös
                  szerelemnél nem fordul elő. De az ösztön és az értelem külön magyarázatát
                  elfogadva, vajon a művész intuitív lelkiállapota is nem inkább a nőiségnek és a
                  férfiségnek sajátságos, rejtélyesebb összeolvadása, amely fájdalmait azért hozza,
                  amiért ez az összeolvadás természetellenes módon egy férfilényben megy
                  végbe?...</p>
               <p>Dr. Herzcel lassanként bizalmas ismeretségbe kerültem. Beszélt életéről,
                  családjáról, elmondta, hogy hét nőtestvére van s ő a nyolcadik gyermek, aki végre
                  szülei hő kívánságát váltotta be, és fiú lett. De a fogság alatt benne is
                  felmerült a kérdés, hogy lényegében ő is vajon nemcsak annak a nőiségnek
                  folytatása, aminek létrehozására, úgy látszik, szülei szerelme rendeltetve volt,
                  és csak egészen jelentéktelen fiziológiai külsőségek minősítették férfivá? Az
                  osztrák tanár művelt, gondolkodó ember volt. Maga is elemezte a rajta végbemenő
                  változást. Őszintén bevallotta, hogy amióta lényének rejtett vonásai szabadon
                  kiélhetik magukat, sokkal nyugodtabb. Azelőtt sohasem gondolt ilyesmire. Fiúk s
                  később férfiak között élte rendes életét, s ha nyugtalan volt, sokszor
                  melankolikus, ezt idegességének tulajdonította. Első eszméltetője a cseh fiú volt,
                  akivel való egész barátságát őszintén elmondta. A női szerepek játszása azután
                  lelki egyensúlyát hozta vissza, amelyet gyerekkora óta teljesen elveszített.</p>
               <p>Dr. Herz egyénisége nyilvánvalóvá tette előttem, hogy férfiak nemcsak alsóbbrendű,
                  hanem bizonyos tekintetben magasabbrendű nőiséget is örökölhetnek, aminek az
                  emberiségre nézve jelentős következményei is lehetnek. Így jutott eszembe, hogy az
                  életadó zseninek rendkívüli képességei is vajon nem foghatók-e fel, mint az
                  öröklés útján férfiba tévedt anyai ösztönök? Igen nyers megfogalmazás volna azt
                  mondani, hogy férfiak anyai méhet örökölhetnek. De valamely fiziológiai és nemcsak
                  lelki öröklöttségre feltétlenül lehet gondolni, amely azután a zseniben a
                  természetes életadás folyamatát a fiziológiai korlátozottság miatt tisztán
                  képzeleti vagy szellemi életadássá változtatja át.</p>
               <p>Művészanyákról mint metaforáról, beszéltek azelőtt is. Az én szememben azonban ez
                  valóságnak tűnt fel. A zseni lényének a férfitől örökölhető nőiségnek azt a részét
                  gondoltam, amelyet általánosságban anyaságnak nevezhetünk, s amelyet nemcsak
                  lélektanilag lehet kimutatni a zseni alkotó lélekállapotában és műveiben, hanem
                  talán fiziológiailag is egyéniségében.</p>
               <p>A fogságban kezembe kerülhető írói alkotásokban megdöbbentő adatokat találtam, ami
                  ezt a feltevést igazolhatta. Különösen idegesebb, nyugtalanabb íróknak
                  feljegyzéseiben egyes nagyobb műveik megírása előtt a “terhességnek” ugyanazokat a
                  tüneteit lehet megtalálni, mint az anyáknál. Kleist feljegyzéseiből erre sok
                  példát tudnék felhozni.</p>
               <p>Lassanként ez a gondolat rögeszmémmé vált. Hiszen bizonyára olyan fogoly rögeszme
                  is volt, s nem is azért írom itt le, hogy valami felfedezés igényével lépjek fel,
                  hanem csak éppen fel akarom vázolni egy gondolat útját, amely minden tudományos
                  eszköz nélkül, a fogsági teljes elzárkózottságban is ki tudott épülni, s
                  megdönthetetlen bizonyosságnak látszott.</p>
               <p>Amennyire tehettem, a rendelkezésemre álló életrajzokból utánanéztem művészek és
                  zsenik családjánál annak, található-e szüleik, őseik között asszonyoknál
                  megnyilatkozó olyan felfokozott beteges nőiség, amelynek a leszármazott fiúkba
                  való eltévelyedése föltehető volna. Természetesen mindenütt találtam egzaltált
                  vagy hisztériás anyákat, nagyanyákat. Ami valójában nem sokat jelent, de mégis a
                  tételt erősíteni látszott. Gondoltam arra is, hogy igazságomat más körülmény is
                  támogatja. Valóságos zsenit a nők között nem ismer a világkultúra, s ennek oka is
                  az lehet, hogy a zseni alapja a férfiba tévedt anyaság, ami viszont nőknél lelki
                  bonyodalmat nem okozhat, mert csak természetes.</p>
               <p>Ez az érv kényszerített arra, hogy vizsgáljam, mit nevezhetünk az igazi zseni
                  művének vagy általában zseniális lélekállapotnak? Tudtam, hogy az anyaság és a
                  képzelet között rejtett összefüggések vannak. Valami, ami az anya képzeletét
                  felizgatja, módosulást idézhet elő a méhében lévő gyermeken. Ebből a feltevésből
                  kiindulva a férfianya és képzelete között is organikus kapcsolatoknak kell
                  lenniük, tehát a zseninek műveiben elénktáruló képzeletéből vissza lehet
                  következtetni férfi-anyasága állapotára.</p>
               <p>A képzeletet a zseni ellenőrizhető anyaméhének fogtam fel, amely az
                  életjelenségektől megtermékenyül, s belső organikus munka útján ebből új
                  szelleméletet hoz létre. Ez a szellemlény: lehet új gondolat (két létező elem új
                  összekapcsolása), új élőlény, a természetnek hangban, színben vagy formában való
                  új látomása. Minden művészt rajta lehet kapni, mikor alkot organikusan, s mikor
                  másolja csak magát vagy másokat.</p>
               <p>A képzelet áldottsága természetesen nem a megalkotás pillanataira szorítkozik. A
                  művész mindig áldott állapotban van, s álmainak megrögzítésében vagy kifejezésében
                  csak annyi a művészi, amennyi ebből az áldottságból önkéntelenül átszivárog.
                  Amikor világra hozza gyermekét, a mű már készen van benne, s világrahozását az
                  alkotásnak külső lefolyása csak könnyítheti vagy nehezítheti, de lényegében nem
                  befolyásolja.</p>
               <p>A megalkotott műből azonban sokszor vissza lehet állítani az alkotó áldottságát s
                  azt a belső összeölelkezést, ami az életjelenség s a zseni képzelete között
                  lefolyt. Ilyen szempontból sokszor áttanulmányoztam az Ile d’Yeu-i citadellában
                  kapható remekműveket vagy ismert világirodalmi termékeket, s a végén már majdnem
                  csalhatatlan biztonsággal meg tudtam állapítani egy műben azt, ami az ihlet vagy
                  ami egyszerűen írómesterségi technika terméke.</p>
               <p>Ha elméletemben kételkedtem, mint élő bizonyság ott volt előttem dr. Herz, akinek
                  nemcsak lelkén, hanem testén is mind győzedelmesebben bontakozott ki a titokzatos
                  nőiség. Ha ránéztem erre a csúnya, kopasz, krumpliorrú, cvikkeres férfira, ha
                  szemügyre vettem olcsó rongydarabokkal díszített, szalmazsákos, sötét fekvőhelyét,
                  ha számba vettem környezetét: a Schneider-Kilár-féle kávémérés előtt tolongó
                  rongyos, vad alakokat; az egész füstös, nyirkos, riasztó kazamatát, s elgondoltam,
                  hogy mégis, mindennek ellenére ennek a férfinak kietlen szalmazsákjához
                  reggelenként bókokkal, szemük ragyogásával úgy közelednek a férfiak, mintha
                  primadonna vagy királynő illatos, mennyezetes ágyához lépnének, délután és este
                  úgy veszik át tőle a családias, bensőséges társasélet morzsáit, mintha gyönyörű
                  képek között, hatalmas bőrkarosszékekben, zongora ezüstös hangja mellett úri
                  szalonok életét élnék, kételkedhettem a rejtett nőiség hatalmában és
                  legyőzhetetlen erejében, amely a természettel összejátszva börtönök kőfalain is be
                  tud lopózkodni, rongyokból bársonyt, bűzből illatot, árnyékvilágból ragyogó
                  életteljességet alakít, s mindeneken áttörve örökre csak álmokra csábít, meghódít
                  és kishitű férfimorálunkon győzelmet arat?...</p>
            <milestone n="3" unit="startSubChapter"/>
               <p rend="head">3</p>
               <p>Március végén dr. Herz születésnapját a színházi “igazgatóság” alkalmul használta
                  fel arra, hogy a színház belső emberei számára ünnepi vacsorát rendezzen.</p>
               <p>A “szezon” akkor már úgyis vége felé közeledett. A természet kezdte már a maga
                  nagy tavaszi színjátékát a citadella körüli erdőben megrendezni, színek ragyogtak
                  fel, illatok tévedtek hozzánk, ilyenkor a föld alatti penészhelyiségekben még
                  színdarabok kedvéért sem szívesen tartózkodtunk.</p>
               <p>Az előadások anyagi vezetése teljesen Engelsdorfer Rudi kezében központosult. Ez a
                  sápadt, de testben megerősödött osztrák pincér, aki súlyos balesete után úgy
                  került a fogságba, hogy alig állt a lábán, azóta kitűnő és fáradhatatlan
                  üzletembernek bizonyult. Ha valamit rendezni kellett, mindig hozzá folyamodtak. A
                  színháznak is ő lett anyagi vezetője, s hogy az üzletre nem fizetett rá,
                  bizonyította, hogy a Herz tiszteletére készülő lakomának összes költségeit maga
                  vállalta.</p>
               <p>A színház vezetésében jelentős szerepet játszott Soltész is. Kedves, előzékeny és
                  a nehéz viszonyok között is mindig leleményes tanárkollégám valóságos
                  színházdirektori zseninek mutatkozott. Azt mondta, hogy gyakorlati tudását még a
                  szentesi műkedvelő előadások rendezésében szerezte. Ha valamire a színháznak
                  szüksége volt, ő találta ki mindig, honnan lehet elővarázsolni. Színdarabokat
                  dolgozott át, sőt maga is írt egyet, s ha kellett, felcsapott színésznek minden
                  szerepben, még a női szerepekben is: Most is Engelsdorfer Rudival ők választották
                  ki s rendezték be a helyiséget, ahol esti kürtszó után, az őrök figyelmének
                  kijátszásával, a titkos bankettet tartottuk.</p>
               <p>Valóságos csoda volt, hogy ebből az elhagyatott pincehelyiségből, amelybe a
                  Däumlingék bástyájára vezető föld alatti folyosóról lehetett jutni, Rudi
                  áldozatkészsége és Soltész találékonysága milyen barátságos, bensőséges helyet
                  teremtett. A színes lámpák fényében, a fehér terítővel fedett asztalnál, gőzölgő
                  ételek és borospalackok között azt hihettük volna, hogy előkelő étkezőben ülünk,
                  ha lábunkat az asztal alatt átcikázó patkányok elől minduntalan nem kellett volna
                  felkapkodnunk, s ha háromszor nem esett volna meg, hogy a folyosón leselkedő
                  inspekciós társunk vészjelére a lámpákat ki kellett oltanunk, amikor mint sötét
                  rémkép, szembe nézett velünk a pince igazi arca, s ételeink ellen a patkányok
                  csoportosan rendeztek támadást.</p>
               <p>A vacsorán részt vett mindenki, akinek a színház körül bármi szerep jutott. Ott
                  voltak a zenészek: Horváth, Crombeck, Fritz, Hintze és Poss. Nagy Zsiga kettős
                  minőségben, mint nőiszabó és mint zenész is. A muzsikusok halkan bécsi valcereket,
                  magyar nótákat pengettek.</p>
               <p>Az asztalfőn ült dr. Herz női estélyi ruhában. Ehhez a veszedelmes ötlethez
                  Engelsdorfer Rudi ragaszkodott. Az “illúzió” először lépett érintkezésbe velünk
                  magánéletünkben. A benyomás, amelyet így ránk tett, még nekünk is különös és
                  megrázó volt, akik pedig a kulisszák mögött annyiszor láttuk közelről ezt a
                  sajátságos női jelmezes jelenséget.</p>
               <p>Dr. Herz egész este a jó ízlés határain belül maradt. Sőt több is volt. Nemcsak
                  ízlésünket nem bántotta, hanem a lényéből kiáradó gyöngéd, figyelmes nőiséggel
                  szinte álomszerű hangulatot teremtett köztünk. Nem hittük, hogy ez valóság lehet.
                  Hogy ez az illatos, szellemes, fényűzően szép nő valóban köztünk ül.
                  Asztalunknál ültek a díszletrendezők is. Eckert, egy kistermetű osztrák
                  cukrászsegéd, akit kezdettől fogva az Ile d’Yeu-i németekkel együtt internáltak,
                  és Tauber, a darabos osztrák mészárossegéd. Ezek egész este csak az asztalfőn ülő,
                  estélyi ruhás hölgyet bámulták, s úgyszólván enni sem tudtak. A két derék színházi
                  borbélynak, Wachsmannak és Wildnernek sem volt zavarodottsága kisebb, pedig a
                  tünemény kopasz fejére ők illesztették a parókát.</p>
               <p>De szokatlan, szinte ünnepi elfogódottság uralkodott Soltészen, Némethen,
                  Schuleren, Hegeren is, s a mindig gavallér Dudás, aki mint a színház intendánsa
                  jelent meg a vacsorán, a hölgy jobbján olyan udvarlói hódolatot fejtett ki, mintha
                  legalábbis bácskai milliomoslány mellett ült volna.</p>
               <p>Dr. Herz nem szerepet játszott, hanem önmagát adta. Talán ez az önkéntelenül
                  megérzett természetesség és közvetlenség parancsolt a foglyoknak máskor a bor
                  hatása alatt hamar felengedő, sokszor cseppet sem szalonképes jókedvébe ezúttal
                  mérsékletet s valamely kedves, meleg férfiszemérmetességet.</p>
               <p>Mindenkin féltve őrzött “szabadulási” ruhája volt, s mindenki átengedte magát az
                  őrült ábrándképnek, hogy valahol boldog országban szabad és előkelő emberekkel
                  vacsorázik kivételesen szép nő társaságában. Ennek a képnek színe, ragyogása
                  nemcsak kívülről, a szokatlanul feldíszített és kivilágított helyiségből jött,
                  hanem még inkább belülről, az elgyötört lelkek sóvárgásának reflektorfényéből.
                  Amikor az arrafelé köröző őrjárat miatt minden fényt ki kellett oltani, az egész
                  hirtelen úgy foszlott a sötétségbe, mint gyönyörű álomkép. De a fény visszatért
                  megint, s most már inkább az újra ismétlődő sötétségeket tartottuk gyötrő álom
                  játékának, amely pillanatokra elsötétíti képzeletünk előtt a túlságosan szép,
                  valóságos életet.</p>
               <p>Az oly sok boldog ember között szerencsétlennek talán csak a fiatal, szép német
                  pincér érezte magát. Valahol az asztal végén ült, senki sem törődött vele.
                  Bizonyára fájt egyszerű lelkének, hogy pártfogó barátját annyi ünnepléssel és
                  fénnyel veszik körül, s ebből rá kis sugár sem esik. Kedves, szinte szánalomra
                  méltó volt ez a kis duzzogó fiú, aki egyszerű lelkével valószínűleg azt sem tudta
                  felfogni, hogy mi fáj neki, s milyen sérelem éri.</p>
               <p>Már jóval éjfél után a hangulat magasabbra szállott. Az asztal rendje megbomlott.
                  A zenészek mertek hangosabban játszani, s voltak, akik énekeltek is. A bécsi
                  muzsika, Fritz bánatos dalai némi melankóliát kevertek el a hangulatban. De a
                  vacsorázók önáltatása olyan erős volt, hogy senki sem keseredett el. A melankóliát
                  is csak úgy fogták fel, mint ennek a csodálatos hangulatú éjszakának egyik kedves,
                  merengésre csábító ízét.</p>
               <p>Talán csak a fiatal német pincér keserűsége és feje hanyatlott mélyebbre.
                  Valószínűleg így lehetett, mert egyszer csak dr. Herz, aki körül Schuler és Dudás
                  ültek ostromló, de gyöngéd udvarlással, egyszerre csak átnézett a kis német
                  pincérre, mélyen, sugárzó szemekkel, s kezével alig észrevehetően intett, hogy
                  jöjjön közelebb hozzá.</p>
               <p>Különösen Schuler nem szívesen vette, hogy a kis német fiú minden különösebb
                  engedelemkérés nélkül közé és dr. Herz közé tolakodott. A társalgás rögtön
                  vontatottabbá lett. Dudás átpártolt a zenészekhez, s a ború a kis német pincér
                  arcáról Schuleréra költözött. Egy pillanatban azután dr. Herz fehér, gömbölyű
                  keze szórakozottan a német pincérnek asztalra tett piros kezére tévedt. Schuler
                  sápadtan emelkedett fel, és székeket döntve maga körül, kitámolygott a
                  helyiségből. Azt hitték, részeg. Senki sem törődött vele. A hangulat különben is
                  magasra szállt. Horváthék azt az operettet játszták, amiben dr. Herz mint férfi
                  lépett fel. Dr. Herz egy pillanatig zavart pirulással nézett Schuler után, azután
                  ajkába harapott, és csak azért sem vette le kezét a fiú kezéről. A muzsikusok neki
                  húzták, s ő a szabad kezében levő kicsi, parfümös zsebkendővel a zene ütemére
                  cirógatva húzott végig a német pincérgyerek kigyúlt, bamba arcán...</p>
               <p>Körülbelül egy óra múlva én is távoztam. Nem bírtam a füstöt és a fülledt levegőt.
                  Elbúcsúztam Némethtől és Soltésztól, s észrevétlenül bújtam ki a pince félig
                  beomlott, sötét kijáratán.</p>
               <p>Kint a folyosón, a bástyaudvar nyílásán át beszűrődő éjszakai fényben, Schuler
                  testes alakjának körvonalait vettem észre. Német barátom a nyílás alatt elhúzódó,
                  alacsonyabb támasztékfalra borulva zokogott.</p>
               <p>Ez a kétségbeesett férfisírás a hallgatag éjszakában megborzongatott. Az előző
                  jelenetből sejtettem már, miről van szó. De nem hittem, hogy Schulert a dolog
                  ilyen komolyan érinti. Hozzámentem, és megsimogattam vállát. A hatalmas férfi
                  felém fordult, s mikor rám ismert, fokozódott zokogással borult rám. Meginogtam,
                  mintha nemcsak testét, hanem egész fájdalmát rám döntötte volna.</p>
               <p>- Barátom, kedves barátom - mondta fuldokló sírással. - Nem bírom tovább!
                  Megőrülök! Most már tudhatod te is, szeretem ezt az embert. Jobban, mint bárkit is
                  szerettem volna életemben. Nő-e, férfi-e, nem tudom. Nem akarok tőle semmit. Csak
                  mindig látni akarom, hallani a hangját... Esküszöm neked mindenre, ami szent, hogy
                  a kezét sem érintettem meg. Nem a testi vágyak űznek... Ó, sokkal több ez!
                  Megőrülök nélküle! Ha mellette vagyok, nem érzek semmi fájdalmat, bajt vagy
                  gondot. Kimondhatatlan boldogság fog el ilyenkor. De ha nincs velem, szörnyen
                  féltem. Féltem a sártól, a piszoktól, ettől a patkányszerelemtől!... Azért
                  gyűlölöm azt az ostoba kölyköt, akit magának választott. Meg tudnám ölni!... Ó,
                  milyen szerencsétlen vagyok!...</p>
               <p>Hátborzongva hallgattam a szörnyű vallomást, s vigasztaló szavaimnak bizonyára nem
                  volt elég őszinte ereje, mert barátom hirtelen hátrahúzódott, és csak a karomat
                  szorította, mintha életének egyetlen mentsége volnék, s nem akarna
                  elereszteni.</p>
               <p>- Ugye, te is őrültnek tartasz? Vagy azt hiszed, ittam?... - suttogta rekedten. -
                  Lehet, hogy őrült vagyok, de a bor nem vette el eszemet... Már több mint egy
                  hónapja hatalmasodott el rajtam ez az érzés. Tudom, hogy képtelenség. Mindent
                  világosan látok. Higgadtan boncolom érzéseimet, gúnyolom, káromlom magamat. És
                  mégsem tudok tenni semmit. Szörnyű, szörnyű ez!...</p>
               <p>Hirtelen végiggondoltam Schuler életén, amióta ismertem. Az első találkozástól
                  fogva, amikor borzadva “ekelhafter Mensch”-nek találta dr. Herzet, egészen a
                  mostani pillanatig, amikor áradozó imádattal beszélt róla. Nyilván visszaszorított
                  vágyainak játékszere lett ez a különben józan, jókedélyű, egészséges fiú. A
                  börtönláz elkapta őt is. Kínzott idegeiből kiszálltak a tiszta vágyak, s mint
                  sötét kísértetek támadtak vissza rá. Higgadtan, nyugodtan beszéltem vele. Ez a
                  fantom, amely most hatalmába kerítette, semmivé foszlik, amint a börtön kapuján
                  kiteszi a lábát. Mindez csak az idegeknek, a képzeletnek lidércnyomása... Schuler,
                  bár tiltakozott, hogy érzései valaha is elmúlhatnak, mégis megnyugodva vált el
                  tőlem. Azt mondta, visszamegy még. Nem tudná szemét lehunyni, ha nem
                  engesztelődnek ki dr. Herzcel...</p>
               <p>Elgondolkozva botorkáltam végig a sötét folyosón. Mintha ennek az első, igazán
                  tavaszi, langyos éjszakának minden rejtett vágyra igéző, bolondító hatása lett
                  volna!... Amíg végigmentem a sötét alagúton, itt is, ott is párok ugrottak szét,
                  s a falhoz lapulva húzódtak beljebb a sötétségbe. Talán azok a patkánytestek is,
                  amelyekbe lábam ütközött, a kéjelgéstől váltak oly puhává és ernyedtté.</p>
               <p>Fellélegezve léptem ki az udvarra. Amint azonban a fák közül kiértem, az udvar
                  felett, a csillagos ég alatt a szerelemnek még borzalmasabb látványa fogadott.
                  Ezen az éjszakán az árokból a baglyok ide röpültek, s mint feldobott fekete
                  rongydarabok sűrűn egymás mellett lebegtek, kavarodtak és nyúltak el nesztelen
                  szárnyalással a fényes, illatos levegőáramokban. Itt voltak mind.</p>
               <p>Az árok örökös körrepülői kiszálltak az elbűvölt gyűrűből, és rejtelmes
                  huhogással, nyújtott rikoltozással egymás mellett, egymás felett kavarogtak. Néha
                  elsötétült tőlük az ég, máskor meg szétszakadoztak, elhulltak egymás közeléből
                  céltalan szállongással, mintha titkos föld alatti kéz óriási fekete virágot dobott
                  volna fel az égre, s annak szirmait a szél széttépdeste, szétszórta volna...</p>
               <p>Néma és halott volt az udvar. Holdfényes felületén csak a bagolycsoportok
                  nyugtalan árnyékai rajzolódtak le. A fekete madarak ördögi mámora felett pedig
                  ragyogó tisztasággal az örök törvények szent nyugalmában mosolygott a csillagos
                  égbolt.</p>
         </div>
         <div type="chapter">
            <head>TIZENKILENCEDIK FEJEZET</head>
            <head>EGYSZERŰ ÖRÖMÖK</head>
            <milestone n="1" unit="startSubChapter"/>
               <p rend="head">1</p>
               <p>Másnap s a következő heteken ércesen kék ég borult felénk, tavaszi meleg nap
                  sütött, illatok öntöttek el. Az egész világ képe egyszerre megváltozott. A
                  rempart-nak a kazamaták felé ereszkedő oldalát friss, zöld fű borította. Már ez a
                  szín is olyan volt, mint vidám ének. Az udvarmélyedés fáin kibomlottak a levelek.
                  Madarak repkedtek felettünk. Fönt a rempart-on egy fürge szarka az erdőből
                  átrepült hozzánk, s egyik sétálónak napfényben megcsillogó öngyújtóját kikapta
                  kezéből, azután zsákmányával elrepült. Ahogy messze szárnyalt, olyan volt, mint a
                  távolba elvesző kacagás... Korommal festett konyhakutyáink kifeküdtek a napra, s a
                  sötét tél alatt becsipásodott szemüket hunyorgatva emelték a vakító fény irányába.
                  Példájukat követtük mi is. Mindenki a napon volt. De nemcsak mi, hanem
                  megpenészedett, elférgesedett dolgaink is a szabad levegőre kerültek. A fényre, a
                  langyos levegőre kiéhezett sok ember, sok takaró, szalmazsák, kabát és ruha
                  számára egyszerre kicsi lett az udvar. Elöntöttük a bástyasétányt, az útnak
                  lankás oldalait, a felső adminisztrációs épület körüli négyszögű lapályokat, és
                  szívtuk és áldottuk a napfényt, belezsongítottuk bőrünk alól kibújó idegeinket,
                  sötét fájdalmainkat, kínzó agyrémeinket.</p>
               <p>Szinte ámulva kérdeztem, hol van a tegnapi éjszaka? A patkányok, baglyok, egymásba
                  szerelmes férfiak rettentő víziója... Mindez a napfény elől a háttérbe húzódott,
                  elfoszlott, mint a köd. Schuler vígan sétált dr. Herzcel és Engelsdorferrel. Dr.
                  Herzben senki sem tudta volna felfedezni a tegnap esti estélyi ruhás jelenséget.
                  Sötétszürke, nyűtt nadrágja púpot vetett óriási facipői felett. Krumpliorra felett
                  megint szemüveg csillogott. A kis német pincér feltűrt ingujjal marharépát
                  hámozott a konyhában. Soltész és Németh fent a rempart-on olvastak. Én angol
                  társalgási órát vettem Varvey-től az udvaron fel és alá sétálva. Az
                  udvarmélyedésben nagy kiabálások között folyt a kuglizás. Brunner, Däumlingék
                  kiszolgálója, hóna alatt vitte a kezdetlegesen összetákolt teniszhálót, Dudás
                  fehér nadrágban, rakettel a kezében indult ki az 51-esből, a kazamaták túlsó
                  soráról vele szembe jöttek Tienemann, Georges és Kaufmann, ez utóbbi német
                  kisvárosi versenyek bajnoka s a tenisz olyan nagy híve, hogy évekig levelezett a
                  német Vöröskereszttel, amíg raketteket, néhány labdát kaptak, hogy azután a
                  kövecses udvaron felállíthassa a “grund”-ot:<hi xml:id="ftnref154">[154]</hi>... A
                  kapun nyikorogva, döngve gurul be a vizes szekér. Utána a másik, amelyik a
                  kenyeret hozza be a kikötőből. Köhler kinyitja a postaszoba ablakát s ezúttal
                  kalap nélkül áll az ablakba, s kopaszodó fején incselkedve játszik a napsugár,
                  amíg egymás után olvassa: Däumling, Theo von Wallenberg, Kazal, Däumler... Weber
                  és Neuhaus a nagy vashordó előtt félmeztelenül állnak, s dézsából öntik egymásra a
                  hideg csillogó vizet, Riedl a bástyán lohol már, mindig maga elé motyogva. Néha
                  szembe áll a nappal, ropogtatva nyújtja ki két karját, azután tovább szalad.
                  Däumlingék az udvar egyik sarkában szabad órát vesznek. Az elegáns adminisztrátor
                  irodája nyitott ablakán könyököl ki, és sápadt arcát a napfénynek tartja. A
                  szobákban súrolás, takarítás folyik. A németek négy-ötös csoportokban szelik át az
                  udvart a két kazamatasor között, oda és vissza.</p>
               <p>Ilyenkor mindenki egyszerű és tiszta lesz, mint a gyermek. A teljes napsütésben
                  nincs arasznyi árnyék sem mögöttünk. A hosszú bezártság alatt úgy elgyengültünk,
                  úgy leegyszerűsödtünk, hogy már csak vonalak vagyunk, nem is testek. Az egyik
                  csupa gondolat, a másik csupa ártatlan, kezdetleges ösztön. Ha a nap ránk süt,
                  felszív teljesen. A felénk integető falombba, a hamvas, friss fűbe, a ragyogó kék
                  égbe szerelmesen, egész lényünket odaadón olvadunk be. A munka, a játék, a
                  gondolat teljesen lefoglal. Mi nem is vagyunk, csak a napsütés, a színek, illatok,
                  munka, játék és gondolat. Az emlékek, amelyek éjjel vagy nappali elzártságunkban,
                  mint irtózatos, ránk omlással fenyegető hegyek merednek ránk, most az azúr
                  távlatán lila ködvonallá válnak, talán nem is látjuk őket a fényözönben. Vágyaink,
                  érzékeink őrülete, amely magunkra hagyottságunkban úgy játszik velünk, mint
                  szélvihar a papírdarabbal, elpárolog rólunk, mint penész a ruhánkról. Minden
                  titokzatosságból csak egy él köztünk, de ennek az árnyéka is csak valamivel
                  sötétebb kék, mint az ég. Néha látjuk átlépni rajtunk, mint a törpék az óriási,
                  játékos Gullivert. Kedves, kéken remegő árnyék a napfényes udvar felett. Mérföldes
                  csizmákban halad, s mi érezzük, hogy vele vagyunk. Hogyne mennénk vele, mikor mi
                  ő vagyunk, s nélküle árva gyengeségünkben semmivé foszlanánk. Még mindig fekete
                  barátnak hívjuk. Pedig ilyenkor nincs benne semmi fekete és semmi zord szerzetesi
                  vonás. Egészen vidámnak, boldognak és nagynak érezzük. Minthogy ilyennek érezzük a
                  napfény meleg simogatása alatt, gondolat és gond nélküli csukott szemekkel - a
                  jövőt is.</p>
               <p> Az 1917-ik év tavaszi és nyári hónapjai nemcsak mindennapi életünkben hoztak
                  sűrűn apróbb eseményeket, hanem a világ véres vajúdásából is olyan változások
                  hírét juttatták el hozzánk, hogy kiszabadulásunkban s a háború végében való
                  reménykedéseink megint vérmesekké nőttek. Tavasz és nyár alatt különben mindig
                  könnyebben hittünk abban, hogy egyszer még rendessé válik a világ arca, s mi is
                  újra emberi életet élhetünk. Csak az ősz és a tél volt az, amely felettünk mindig
                  szorosabbra nyomta a koporsófedelet.</p>
               <p>Az orosz forradalom első hónapjainak zavaros hullámzásában nagy megnyugvással
                  vettük észre, hogy a kaotikus felfordulás után mindinkább szembenéznek a háborúval
                  való végleges leszámolás gondolatával, s bátran ki merik mondani, hogy minden
                  kártérítés és minden területgyarapítás, minden továbböldöklés és minden bosszú
                  helyett a tiszta békét akarják.</p>
               <p>Amerika közbelépését is első időkben olyannak tartottuk, amely mindenekelőtt az
                  igazságos békét célozza. Elítéltük a németek elkeseredett tengeralattjáró-harcát,
                  bár tudtuk, hogy ez a német birodalom utolsó, kétségbeesett ütőkártyája, az ellen
                  a megalázó béke ellen, amely területi épségét és egész gazdasági rendszerét akarja
                  megsemmisíteni. Bíztunk Wilson emelkedett, messzilátó szándékaiban s Amerika
                  józanságában. Ösztönszerűleg éreztük, hogy a harcoló felek lelki és gazdasági
                  levertsége bár mélypontra jutott, de még annyira nem zuhant alá, hogy ha Amerika
                  erélyességét és felbecsülhetetlen anyagi erejét latba veti, ne lehessen
                  megtalálni az igazi, gyümölcsöző európai békét.</p>
               <p>A hozzánktartozóktól s a németek hozzátartozóitól kapott levelekből, valamint
                  francia őreinknek bizalmas hangulatban elejtett szavaiból jól tudtuk, hogy az
                  elkeseredés mind a két oldalon egyforma nagy, a hiány, nélkülözés és a céltalan
                  öldöklés mind a két oldalon egyformán készíti elő a forradalom útját. A német
                  vagy osztrák-magyar Vöröskeresztektől többé csomagot már nem kaptunk, ami jött, az
                  a spanyol Vöröskereszt jóvoltából jött. Viszont a nélkülözés a francia oldalon is
                  megkezdődött. Mi az összes fogyasztók között legelőbb éreztük meg, és sokszor
                  heteken át nem kaphattunk pénzért sem a kantinban dohányt vagy cukrot, arról nem
                  is szólva, hogy közös étkezésünk s a napi kenyéradag napról napra siralmasabbá
                  vált. Azt hittük, Wilson csak azért mozgósít, hogy rövidesen európai hadiereje és
                  készletei támogatásával, ha kell, erőszakosan alkossa meg a méltányos békét Európa
                  népeinek közös megelégedésére. Sejtelmünk sem volt akkor róla, hogy Amerikával
                  csak a hadviselők száma szaporodott, s hogy közbelépése csak megnyújtja az
                  öldöklések és pusztítások borzalmas korszakát egészen addig, amikor diktálhat
                  ugyan gőggel az egyik fél békét, de többé nem lesz már olyan Európa, amelyik a
                  béke áldásait élvezni tudná...</p>
               <p>Az utolsó tavasz ígérgető, szivárványos horizontja nyílt meg körülöttünk. Az
                  utolsó tavasz boldog érzései hullámzottak még bennünk, amikor hinni mertünk a
                  nemzetek testvériségében, jövőt láttunk az európai műveltség fejlődésében, amikor
                  még, ha gyászfátyolozottan is, de az az eszményi légkör élt utoljára körülöttünk,
                  ami békeidőkbeli reménykedéseinket táplálta. Akkor nem tudtuk, hogy örökre
                  búcsúzunk ezektől az érzésektől, s nemsokára megrothad körülöttünk a levegő, és az
                  oly sok halott közé oda kell számítanunk a mi nemzedékünk legkedvesebbjét is: a
                  demokrata Európa ábrándját!...</p>
               <p>Bármennyire bizakodók voltunk is azonban, azt mégsem mertük remélni, hogy a jövő
                  tél előtt kiszabadulunk a fogságból. Mindenekelőtt tehát a citadellában való
                  tartózkodást akartuk tűrhetőbbé tenni. A kazamatákat a hosszú ősz és tél alatt
                  meggyűlöltük. Olyan megoldást kerestünk, hogy egész nap kint lehessünk a
                  szabadban, még ha az eső esik is. Elég volt, ha a kazamatákban az éjszakát
                  töltöttük!...</p>
               <p>Däumlingéknak az egyik bástyaudvarra épült fabódéja adta az ötletet, hogy szálljuk
                  meg a bástyaudvarokat, s oda fedett, kezdetleges kunyhókat építsünk. Ehhez azonban
                  szükség volt az adminisztrátor engedélyére. Róla olyan hírek terjengtek, hogy
                  úgyis nemsokára menni fog, nem sokat törődik a fogolytábor vezetésével. Az
                  adminisztrátort jó hangulatban találtuk. Átengedte nekünk azt a bástyaudvart, ahol
                  Däumlingék faháza volt. Példánkon azután felbátorkodtak más noirmoutier-i
                  társaink is. Nagy Zsiga és segédei, meg a két borbély, Bajusz és Ambrus a páros
                  kazamaták oldalán lévő bástyaudvaron kaptak engedélyt az építkezésre. Vantur Jakab
                  a maga s még inkább folyton gyarapodó szedett-vedett holmijai számára a
                  konyhafolyosóból nyíló bástyaudvaron emelt vászonbódét. Ide azután Fritzék is
                  építettek egy zenélő kunyhót, ahol egész nap szólt a muzsika.</p>
               <p>A kunyhók mind egy rendszer szerint készültek. Lécvázra zsákszövetet vagy
                  vitorlavászon hulladékot feszítettünk. Ezek voltak a külső falak. A belső falakat
                  már csak kartonból és papirosból illesztettük össze. Erre az egészre ugyanazzal a
                  módszerrel készített tető került, s kívülről kátránnyal mindent vastagon kentünk
                  be. Volt, aki kis ablakokat vágott be, saját találmányú kályhát szerelt fel. A
                  mienk a falak felső felén végig nyitott volt, mint veranda. Anyagi támogatással és
                  saját kezünk munkájával “villánkat” öten építettük föl: Soltész, Dudás, Németh,
                  Rubin és én.</p>
               <p>Mikor állt már a ház, arra is gondoltunk, hogy a fűvel, gazzal benőtt bástyaudvart
                  fel lehetne ásni s virággal, veteménnyel beültetni. A kerti munka különben is
                  kezdett ezen a tavaszon divatba jönni a citadellában. A rempart oldalra eső kisebb
                  plateau-in a gyakorlati gondolkodású németek salátát, hónapos retket termeltek.
                  Magot küldtek Németországból vagy lehetett szerezni a kikötőben, különösen a
                  patikustól, aki a virágoknak s a legkülönösebb veteményeknek nagy kedvelője
                  volt.</p>
               <p>Nagy élvezettel néztük, hogy nő a fű, a virág, a vetemény. A kis négyszögű
                  területet, amely lehetett tíz-tizenkét négyzetméter, sávokra osztottuk fel s
                  azokon krumplit, salátát és retket ültettünk. Kunyhónk tövébe s végig a vastag
                  bástyafalnál, amely három oldalról körülbelül két méter magasságig nyúlt fel a
                  bástyaudvar körül, s lefelé az árok mélységeibe tűnt el, felfutó virág magjait
                  hintettük. Később szegény Tutscheknek is építettünk kis kunyhót a bástyaudvaron,
                  mert attól féltettük a szerencsétlent, hogy a tüdővész elviszi. Ennek a nagy,
                  nyitott ablakú papírbódénak azután csodájára jártak az emberek. A felfutó
                  kapucinusvirág ezen a ponton hihetetlen gazdagságban tenyészett el, és sárga,
                  vöröses virágaival egészen elborította a menedékhelyet, ahol a világ
                  legboldogtalanabb embere egész nap imádkozott...</p>
               <p>Virágos bástyaudvarunkon egész nap olvastunk, és tanultunk. Engem hihetetlen
                  tanulási vágy fogott el. Nem elégedtem meg a nyugat-európai nyelvekkel,
                  rendszeresen foglalkoztam még a törökkel és orosszal is, sőt elővettem a
                  klasszikus nyelveket is. A német Vöröskereszt útján megkaptam a teljes Homéroszt.
                  A rég nem hallott görög szavak különös élményt nyújtottak. Csupa kép, szobor volt
                  mindegyik a legkisebb fogalmi tartalom nélkül. Nem tudtam csak sorokat olvasni
                  Homéroszból, mert a szavak nyomán feltámadt panoráma teljesen kifárasztotta
                  képzeletemet.</p>
               <p>A görögös elképzelésekhez egészen jól illettek azok a szép testi gyakorlatok,
                  amelyeket minden reggel a déli órákig két német atléta végzett a bástyaudvarnak a
                  rempart felé eső oldalán. Különösen a nagyobbik, akit Duhlénak hívtak, kitűnően
                  tornászott, s gyönyörűen kifejlett, egyensúlyozottan kidolgozott teste volt. A
                  fiatalabbikat, egy Tunck nevű német bankhivatalnokot, most vezette be az atlétika
                  rejtelmeibe. Ő töltötte be a könnyű testsúlyú tornászfél szerepét. Mind a ketten
                  különben jó nevelésű fiúk voltak. Csakhamar megbarátkoztunk velük, s
                  felajánlottuk, hogy a sarkot, ahol gyakorlatoznak, foglalják le maguknak. Erre két
                  gallyat szúrtak a földbe, s arra és a rempart alatt elhúzódó bástyafal párkányára
                  takarót vetettek, így épült fel a negyedik nyári vityilló bástyaudvarunkon.
                  Duhléék kézállást, bukfencet, mérleget, tablókat csináltak. A göndör szőkefürtű,
                  gyermekesen kékszemű idősebb atléta úgy festett, mint germán gladiátor, aki
                  egészen fiatal újoncot tanít be. Egész nap kis úszónadrágban tartózkodtak fent s
                  ha esett az eső, vígan futkároztak körbe. Gyakorlataik után kunyhójukba vonultak,
                  és olvastak. Duhle az irodalomban is járatos volt. Az egyszerű, szentimentális
                  regényeket és az állattörténeteket kedvelte. Tanítványa angol könyveket olvasott
                  szótárral.</p>
               <p>A délutáni órákban sok látogatónk érkezett. Majd mindennap feljött Von Bergen,
                  Schuler és dr. Herz is. Régi noirmoutier-i társaink közül sokszor
                  harmincan-negyvenen is a földre kuporodtak a virágos veranda előtt vagy a szépen
                  növekvő veteményes táblák között hagyott ösvényekre. Nagy Zsiga, Bajusz, Ambrus és
                  Vantur mint kunyhótulajdonosok is érdeklődtek, hátha valami újat tanulhatnak.
                  Náluk a bástyaudvar ki volt kövezve, s így a virágokat csak faládákban
                  tenyészthették.</p>
               <p>Május felé a kantin előtt egy francia katonától szürke tollú, piros lábú madarat
                  vettem két frankért. A madár szárnyai meg voltak kötve. Nem is tudom már, miért
                  vettem meg a szegény fogolymadarat. Talán a katonával szemben akartam udvarias
                  lenni. Vagy visszaemlékeztem a csonka szárnyú tengeri madárra, amely annak idején
                  a kis breton fürdőben sokszor szegődött társamul, amikor a sziklás tengerparton
                  feküdtem, s a kék hullámok szelíd zajlása mellett olvastam? Ezzel a furcsa
                  madárral nagyon jó barátságba keveredtem. Etettem, simogattam, és sokszor néztük
                  szemünkben egyforma nosztalgiával a végtelen vizet.</p>
               <p>Talán arra gondoltam, hogy ezt a sokkal előkelőbb megjelenésű madarat is
                  megszelídítem. Mindenesetre felvittem a bástyán levő kis kertünkbe, ott nappali
                  helyet készítettem számára, de éjjel magammal vittem a kazamatába, mert féltem,
                  hogy a bástyaudvaron a patkányok vagy talán a baglyok kárt tesznek benne. Napokig
                  volt velem a madár. Elkereszteltem Marynek, mert lényében volt valami Björnson
                  Björnstjerne egyik regényének hősnőjéből, aki piros ruhában, nagy szürke kendővel
                  a vállán sokat mereng a tengerparton, s a hajók érkezésére vár... Ha kézbe fogtam
                  őt, összekötött szárnya megvonaglása nélkül tűrte. Néztem a szemét, s abban semmit
                  sem találtam fogoly embertársai szomorúságából és merevségéből. Fölényes, hideg
                  asszonyi szemek voltak, valami formát cserélt, tengeren bolyongó királyasszonyéi,
                  melyek hullámok nagyszerű örvényléséhez szoktak és megfagyott, úri fájdalmukat
                  nehéz ködök, zúgó viharok perspektíváján dacoltatták. Szerettem Maryt
                  büszkeségéért és a lényében rejlő, megnyugtató fölényességéért. Szinte fájt, hogy
                  szeretetemet semmivel sem viszonozta. Ha tiszta, selymes szürke tollát simogattam,
                  ha eleven vörös lábait emelgettem, mindezt ellenállás nélkül, közömbösen tűrte.
                  Megvetette kertünket is, és nedves rögök közt férgek után úgy kutatott, hogy a
                  föld piszka szárnyához sohasem ért...</p>
               <p>Egy alkonyatkor Mary megint éppen előkelő kényességgel a veteményes kertben
                  kutatott, amikor rendes látogatóinknak elpanaszoltam, hogy ez a büszke állat
                  milyen megvetéssel bánik velem. Sokan voltak fent régi noirmoutier-i társaink
                  közül: Müller bácsi, Bertics, Koródy, Schutzmann, a kövér Reichsfeld, Ziffer,
                  Willersdorfer, Bajusz, Szőke, Engelsdorfer Rudi, Váczy, Viza, az énekes Hampel, a
                  komor Katz és mások. Ott volt Bistrán Demeter is. Míg a többiek magyarázták,
                  hogyan kell a madarakat megszelídíteni, Demeter összehúzott szemöldökkel, hátra
                  tett kezekkel hallgatott, s a madarat nézte. Prófétai jellege lassanként kezdett
                  már visszatérni. Szakálla, bajusza megnőtt, ha még a régi méreteket nem is vette
                  fel... Egyszer csak mogorván szólalt meg:</p>
               <p>- Miért nem ereszted szabadon? Kötözd ki a szárnyát!... Ha boldoggá akarod
                  tenni!...</p>
               <p>Sokan felnevettek. Így könnyű az eljárás!... Engem azonban gondolkodóba ejtett
                  Bistrán tanácsa. Hogyan akarhatom ennek a madárnak barátságát megnyerni, mikor
                  megfosztom szabadságától? Én, a porkolábja, kívánom, hogy szeressen, mikor magam
                  is jól tudhatom, mit jelent kötött szárnyakkal a börtönben ülni... Utána mentem a
                  madárnak, kezembe fogtam, s nagy üggyel-bajjal megoldottam szárnyain a
                  zsineget.</p>
               <p>Azután letettem a földre. Eredj!...</p>
               <p>Mindnyájan köréje álltunk, s kíváncsian néztük, mit fog csinálni. A madár először
                  csak gyorsan, izgatottan lépegetett, s közbe-közbe megemelte szárnyait. Maga sem
                  akarta hinni, hogy többé nem bénítja kötelék. Azután hirtelen fellendült a bástya
                  falai fölé, egyet körözött, majd a következő pillanatban nyílegyenesen fölfúrta
                  magát a kék ég felé. Kiterített szárnyain megcsillogott a napfény, s ő a magasban
                  mintha egy kicsit lebegve, bizonytalanul megállt volna. Az egész fénylő, tündöklő
                  lény nem volt más, mint megfeszült iránykeresés. Azután merész fordulatot tett, s
                  megtéveszthetetlen biztonsággal a tenger felé szállt... Mi néztük őt, és szemünket
                  ellepte a könny.</p>
            <milestone n="2" unit="startSubChapter"/>
               <p rend="head">2</p>
               <p>Június végén valóban elment az adminisztrátor. Jóformán alig ismertük őt, nem
                  tudtuk, távozása jót vagy rosszat jelent számunkra. Maga keveset érintkezett
                  velünk, sőt dolgainkkal sem sokat törődött. Mindent rábízott vezérkarára: a két
                  őrmesterre, akik a fegyelmet tartották fent, Kohlerre és társaira, akik az
                  adminisztrációs munkákat végezték. A két őrmester közül a hosszú, magas, örökké
                  kedvtelen arcú volt tulajdonképpen hozzánk beosztva, a másik egy Afrikában
                  kiszolgált, nagyon kiabáló, kegyetlenkedésekre hajlamos ember, inkább csak a
                  katonák felett uralkodott. Az adminisztrációs ügyek Kohlernek, az ex-szanatóriumi
                  igazgatónak, a citadella “mindenes”-ének kezében futottak össze. Egyik
                  szárnysegéde egy magát lengyel-németnek mondó, általános ellenszenvnek örvendő
                  Leitner nevű ember volt, aki a bevásárlásokat bonyolította le, s egy szőke,
                  rokonszenves osztrák bankhivatalnok, Zaruba úr, aki a könyvelést végezte.</p>
               <p>Zaruba munkájáért nem kívánt semmiféle kiváltságot. Az 54-es egyik ablak melletti
                  helyén lakott, nagy, gyalulatlan fából készült íróasztalt kapott, s ezen egész nap
                  könyvelt. Még megmaradtak a békeidőből fekete taftból készült könyökvédői, azokat
                  most is mindig felhúzta, pedig kabátujjai már rég kifényesedtek és
                  elrongyolódtak.</p>
               <p>A visszahúzódó, szerény Zarubával szemben, aki nem mondta magáról, pedig joggal
                  tehette volna, hogy “cseh-osztrák”, a “lengyel-német” Leitner annál többet
                  szerepelt, annál inkább volt - talán konyhafőnöki minőségénél fogva is - minden
                  lében kanál. Ha nehéz volt dohányt kapni, ha hiányzott a tejkonzerv, cukor, só,
                  kenyér, hozzá kellett folyamodni, s ő esetleg nagy kegyesen, drága pénzért
                  szerzett valamit. Mindenki azt tartotta róla, hogy a foglyoknak kiutalt táppénzből
                  sokat tesz zsebre. Ezért utálták, és nem egy ízben meg is akarták verni. A
                  konyhafőnök úr azonban nappal sohasem volt található a citadellában, csak este
                  surrant be katonák fedezete alatt, s akkor mindjárt eltűnt külön szobájában, egyik
                  konyha melletti kis kazamatában, ahová csak legbizalmasabb embereit eresztette be.
                  Mert volt négy-öt ilyen embere is, akik között éjjel első akart lenni, minthogy
                  nappal az adminisztráció emberei között mindig utolsó volt.</p>
               <p>Az új adminisztrátor kis katonaládával érkezett. Sötétkék sportruhát hordott,
                  minden jel szerint ez volt egyetlen ruhája. </p>
               <p>Ahogy a citadella kapuja előtt megállt, és “országa” területén gőgösen
                  végignézett, emlékeztetett kissé noirmoutier-i diktátorunkra. Csakhogy ez az
                  ember kicsi volt, arca kékespiros színben játszó, és lelógó, rosszindulatú
                  harcsabajuszt hordott. Tekintélymegjátszásával valószínűleg kis termetét akarta
                  megnöveszteni éppen úgy, mint a noirmoutier-i adminisztrátor petyhüdt kövérségét
                  eltüntetni. Két különböző célt szolgált náluk ugyanaz a kissé mosolyt keltő, gőgös
                  póz. Új adminisztrátorunk egyébként megjárta a frontot, jobb kezét nyomorékká
                  lőtték, s kórházból került az Ile d’Yeu-i citadella élére. Pár nap alatt tisztába
                  jött a helyzettel. Kohlert, Zarubát és Leitnert megtartotta ő is, csak mindent
                  nagyon ellenőrzött, mert abból indult ki, hogyha valahol lehet valamit keresni, az
                  elsősorban őt illeti meg.</p>
               <p>Az új adminisztrátor érkezése idején vitték el a német tengerésztiszteket s néhány
                  kiváltságosabb sorsra vagy büntető dépôtba kijelölt németet. Helyükbe négy
                  magyar, a mezei munkáról visszatérő, kedves perigueux-i Ottó, egy mezítlábas cseh
                  próféta s néhány mindenünnen összeszedett, züllött megjelenésű török és bulgár
                  érkezett.</p>
               <p>Új fogolytársaink napokig mozgalmassá tették életünket. A magyarok között
                  viszontláttuk a kis pesti bankárfiút, akit annak idején a Ch. által összeállított
                  híres büntető expedícióban vittek el Noirmoutier-ból. De hol volt már az egykori
                  jól táplált, mindig illatos, mindig tiszta kis bankárfiú, aki Noirmoutier-ban még
                  olyan ragyogó, kényes, jól gondozott emberkének látszott, mint selymes szőrű, kis
                  fekete öleb, a nyakán masnira kötött piros selyemszalaggal? Most csak csont és bőr
                  maradt rajta, arcát és egész testét kelések éktelenítették el. Szomorú mosollyal
                  mutatta elkérgesedett, felsebzett tenyerét. Nyolc hónapig mezei munkán
                  tartózkodott kint egy paraszt majorosnál. Elszaporodó kelései, állandó láza miatt
                  orvosi vizsgálatra jelentkezett s hozzánk csak ideiglenesen hozták; remélte, hogy
                  nemsokára a Roche-sur-Yon-i kórházba kerül, ahonnan talán összeköttetései révén
                  Svájcba küldik.</p>
               <p>Annak idején, amikor Noirmoutier-ból elszállították, a lázongó Popperrel,
                  Maraviccsal, Neufelddel, Schnittával és az egykori Hazám-beli pincérrel,
                  Kopolovitscsal, az Ile de Croix-i büntető dépôt-ba vitték. Rettenetes időket éltek
                  itt át. Embertelenül nyers fegyelem alatt tartották, őreik száma kétszer annyi
                  volt, mint a kazamatákba zárt internáltaké. A többieket még otthagyta, amikor régi
                  összeköttetései révén sikerült elérnie, hogy a mezei munkára jelentkezők közé
                  felvették. Popper és Maravics hazulról kapott csomagjaikban tésztába elrejtve
                  injekciós tűket és belladonnát kaptak, s erélyes kúrát folytattak, hogy
                  szívbetegeknek képezzék ki magukat. Annyit hallott róluk, hogy őket is
                  valószínűleg a Roche-sur-Yon-i kórházba irányítják. Lehet, hogy még összejönnek, s
                  talán ha nagy szerencséjük lesz, együtt kerülnek Svájcba.</p>
               <p>A bankárfiú nem panaszkodott a majorosnál töltött istállószolgai tanonchónapokra.
                  Egy öreg, fukar, magának élő paraszt választotta ki szolgájának. Ennek a
                  parasztnak is furcsa ízlése lehetett, hogy a mezei munkára jelentkező testes,
                  tagbaszakadt német és osztrák-magyar munkások sorában éppen erre az
                  elkényeztetett, puha fiúra esett választása. De amint a bankárfiú mondotta, e
                  különös rabszolgavásáron az öreg minden habozás nélkül egyenesen hozzá lépett, s
                  az őröknek kijelentette: “Ez a kis kölyök kell nekem! Legalább nem fog sokat
                  zabálni.”</p>
               <p>Első nap gazdája felügyelete alatt a bankárfiú elvégezte ügyesen a ráosztott
                  munkát. Kitakarította az istállót, adott enni az állatoknak, fejt, vajat köpült, a
                  ház körül szorgoskodott, s a korán leszálló téli estén, amikor mindennel kész
                  lett, felvonult a kis manzárd lyukba, amelyet lakásául jelöltek ki. Akkor már
                  teljes fogolyfelszerelése volt. Nem esett tehát nehezére, hogy a kietlen, kis
                  parasztszobában percek alatt otthonosságot teremtsen. Begyújtott
                  petróleumkályhájába, teafőzőjébe vizet tett, könyveit, apróságait kicsomagolta,
                  fekvőhelyét felszerelte, saját bordó ernyős lámpáját az asztalra állította, azután
                  csinos kék selyempizsamáját magára vette, cigarettára gyújtott, s a teavíz
                  kellemes bugyborékolása mellett, a lámpa barátságos fénye alatt olvasásba
                  merült... Nem is hallotta, hogy lent az udvaron gazdája egyre kiáltoz utána: “Hé,
                  szolga! Hol a fenébe vagy, szolgám?” Végre is az öreg paraszt dohogva mászott fel
                  a lépcsőül szolgáló létrán a manzárdszobába, s dühös rúgással lökte be az ajtót.
                  Amit azonban bent látott, attól tátva maradt a szeme-szája. Felterített asztalnál
                  selyemernyős lámpa állott, előkelő úr ült, cigarettázott, és olvasott. Az öreg
                  lekapta fejéről kalapját, és zavartan hebegte: “Bocsásson meg, uram - a szolgámat
                  keresem!”</p>
               <p>Hetek teltek bele, amíg a majoros az “urat” a szolgasorba teljesen beletörte. De
                  azután olyan jól össze is törte, hogy most majd a kórházban kell megint
                  összeragasztani.</p>
               <p>A kedves Ottó, aki szintén mezei munkáról tért meg, régi kedélyéből bizony
                  szikrányit sem hozott vissza. Pedig úgy ki voltunk már éhezve arra, hogy megint
                  régi békés falusi hangokat halljunk. Jóformán már el is felejtettük: hogy szól a
                  kakas, hogy röfög a malac, hogy bőg a tehén. Itt csak a vas dongott, a lánc
                  csörgött, facipők kopogtak, és nyers ordítások hallatszottak. Az idillikus élet
                  hangjai messze rebbentek innen... Ottó egészen belesüppedt a szomorúságba.
                  Felesége valahol egy kis német városban azalatt halt meg, amíg kint dolgozott.
                  Haláláról csak most, hat hónap múlva értesült. Azt mondta, talán nem is fáj ez
                  neki. Rég betelt a mérleg. Serpenyőjébe nem fér már szenvedés.</p>
               <p>Ottó hírt adott régi perigueux-i ismerőseinkről. A “colonel” még mindig mezei
                  munkán van. Jó helyet kapott, elégedett. A “púpos capitaine”-t végre hazaküldtek.
                  Egy darabig a német szobrász is velük dolgozott, aki a csúnya perigueux-i
                  adminisztrátort márványba örökítette. Egyszer azután csendőrök jöttek érte,
                  megvasalták, elhurcolták, azóta semmit sem tudnak róla...</p>
               <p>Ezekben a napokban listát készítettem a budapesti Vöröskereszt számára, amelyben
                  az Ile d’Yeu-i magyarok fehérnemű- és ruhaszükségletét írtam össze. A legtöbbjének
                  bizony már alig volt valamije. Pedig ép és valamivel melegebb dolgok nélkül még
                  egy telet nem lehetett kihúzni a citadellában.</p>
               <p>A lista összeállítása közben ismerkedtem meg az újonnan érkezett három magyarral.
                  Segélyre csak az egyik szorult: érdekes fejű, bronzvörösre lesült fiatalember,
                  akinek csak kékvászon munkászubbonya volt s egy rend toldozott-foldozott
                  fehérneműje. Nem is magától jelentkezett. A két másik magyar hozta el: Grünfeld,
                  egy nagyon kedves, jókedélyű nőiszabó és Wolfner úr, egy jobbmódúnak látszó,
                  komoly, szakállas szőrmekereskedő, aki különben pár nap múlva az 51-esben mellém
                  került arra a bizonyos léghuzatos helyre, amely kibírhatatlansága miatt
                  rendszerint mindig szabad maradt.</p>
               <p>Grünfeld adta elő, hogy a fiatal magyarnak semmije sincs, tehát egész nyugodtan
                  beírhatom minden rovatba: a kabátokhoz, ruhához, fehérneműhöz, egyszóval
                  mindenhez.</p>
               <p>A kékzubbonyos magyar fiatalember megmondta nevét:</p>
               <p>- Jankovits.</p>
               <p>Ahogy a nevét hallottam, ahogy ránéztem, egyszerű munkáskülseje mögött pillanatig
                  homályos emlékkép tűnt elém, nagyon jól öltözött, ösztöndíjas magyar festőről,
                  akivel a békeidőkben valamelyik párizsi kávéházban jöttem össze néhányszor. De
                  lehetetlennek tartottam, hogy ne hivatkozzék régebbi ismeretségünkre, ha valóban
                  az volna, akire gondoltam.</p>
               <p>Némi tapogatózásképpen kérdeztem, milyen foglalkozást írjak neve mellé?</p>
               <p>- Munkás - válaszolta Jankovits érdes, elzárkózó hangon.</p>
               <p>Csak hetek múlva tudtam meg, hogy sejtéseimben nem csalatkoztam. Jankovits
                  Valéryékkal került egy szobába, s ők újságolták, hogy az újonnan érkezett magyar
                  munkás szép képeket fest. Rögtön felkerestem, s bocsánatot kértem, hogy első
                  találkozásunkkor nem ismertem fel.</p>
               <p>- Mindegy - mondta Jankovits. - Arra a régi, fiatal festőre talán már magam sem
                  ismernék rá...</p>
               <p>Elhárító kézmozdulatot tett. Mintha a fölbukkanó képet erőszakosan akarná
                  visszataszítani a múltba. De közben arca merevsége alig fölvillanó mosolyban
                  pillanatra meglágyult. Erre a mosolyra azután emlékezetemben kivilágosodott régi
                  ismeretségünk egész története. Ez a kedves, gyermekes mosoly volt mindig a fiatal
                  festőnek ajkán. Ez árulta el jóságát, becsületes jóhiszeműségét, s most már
                  emlékeztem rá, hogy egy reggel egyik közös barátunkkal felkerestük szállója
                  szobájában, s alaposan megleckéztettük, amiért tűrte, hogy néhány megbízhatatlan
                  festő kollégája, jóságával és tapasztalatlanságával visszaélve, egészen kifossza
                  őt. Később megtudtam, hogy rábeszélésünk, meggyőző érvelésünk nem járt semmi
                  eredménnyel. A fiú szétosztotta egész ösztöndíját, s maga a legnagyobb
                  nélkülözések között, de egyáltalában nem bohém módra élt Párizsban.
                  Magyarországra többé nem tért vissza, pedig ott összeköttetései és rokonsága révén
                  szépen érvényesülhetett volna.</p>
               <p>Bizonyára nagy válságon ment át. Erről azonban soha senkinek sem beszélt. Azt sem
                  mondta el, mi történt vele a háború kitörése óta. Arra a kérdésre, hogy miért jött
                  vissza az internáló táborba, röviden csak annyit válaszolt:</p>
               <p>- Az az érzésem, hogy nemsokára hazakerülünk. És nekem most már haza kell
                  mennem!...</p>
               <p>Társai nagyon szerették. Grünfeld lelkesedéssel beszélt róla. A legegyszerűbb és
                  legigénytelenebb embernek ismerte. Amit a mezei munkán keresett, azzal vásznat,
                  festéket vett. Soha nem ivott, nem dohányzott. Nagyszerű képeket festett azokról a
                  törökökről, akikkel együtt dolgoztak valamelyik vendée-i nagybirtokos földjén.
                  Festményeit azután elajándékozta.</p>
               <p>Grünfeld, aki Jankovitstól visszakísért, biztatott, hogy nézzük meg a törököket,
                  mert ilyen táncosokat sehol a világon nem látni. Ez a kedves, előzékeny fiú
                  mindjárt szobájába is szaladt gitárjáért, amelyen a törököktől néhány dalt együtt
                  tartózkodásuk alatt megtanult.</p>
               <p>Három török és két bulgár lakott a kis helyiségben, amely egyébként börtöncellának
                  szolgált. Mikor beléptünk a sötét lyukba, a három török a földre kuporodva
                  spirituszláng felett éppen kotyvasztott valamit. Helyükről meg sem mozdultak.
                  Grünfeld úgy bánt velük, mint az állatokkal. Egyiknek a haját cibálta meg, a
                  másiknak a fülét vakarta, a harmadiknak nyakát lapogatta. “Ez a kis kövér itt
                  Juszuf, a sovány, nagyszemű Sakir, a harmadiknak nincs neve. Hastáncosok voltak
                  valamennyien vándorcirkuszban.”</p>
               <p>A törökök nem törődtek velünk. Teljes figyelmüket az edényben sistergő ételnek
                  szentelték.</p>
               <p>Grünfeld felállt a fekvőhelyül szolgáló priccsre, s először gitározni, majd
                  vékony, nyújtott női hangon énekelni kezdett.</p>
               <p>A törökök eleinte csak dohogni, morogni kezdtek s folyton az edény fedőjét
                  emelgették, mintha a pillanatot lesték volna, amikor az étel elkészült. De végül
                  is Juszuf nem bírta ki mozdulat nélkül a furcsán sikítozó melódiát. Először csak a
                  felső teste rengett, hajladozott, de azután egyszerre felemelkedett, s ez a kövér,
                  tömzsi ember egyik lábán forogni kezdett, mint megvadult orsó. Sakir erre
                  elkiáltotta magát, fölugrott ő is, s a gyorsan pergő orsó előtt különös hastáncot
                  kezdett, míg a harmadik török a tüzet ugrálta körbe. Percekig tartott a vad tánc.
                  A lábos fedele legurult, az edény tartalma kiömlött a földre. Nem törődtek vele.
                  Sakir kezébe vette a spirituszégőt, s ezzel a kísérteties fénnyel a kezében járt
                  két társa között, hol vakkantott, hol morogva jajgatott, de közben a hasa mindig
                  vonaglott, majd az egyik, majd a másik felé hullámzott, mintha csak vele sodorta
                  volna őket mind szédületesebb forgásba.</p>
               <p>Végül is Grünfeld hangja rekedt el, s ujjai gémberedtek meg. A törökök még mindig
                  forogtak, amikor a muzsika már nem is szólt, mint a gép kerekei mozognak még
                  mindig egy ideig, ha a villanyáramot ki is kapcsolták. Fokozatosan azután
                  lelassultak, ingó szédüléssel még néhányszor megfordultak maguk körül, míg végül
                  elvágódtak a földön.</p>
               <p>Sakir a spirituszlánggal rávilágított csukott szemű, sápadt arcukra, azután
                  hozzánk jött, és vigyorogva cigarettát kért. Mikor kiléptünk a cellából, Sakirt
                  megint békésen a földre kuporodva hagytuk...</p>
               <p>Kint az udvaron nagy csoportosulás támadt a cseh próféta körül, aki szintén
                  Grünfeldékkel érkezett s ilyenkor este az udvaron tanait hirdette a köréje gyűlt
                  internáltaknak. Gyönyörű férfialak volt. Apollói fejét barna, göndör haj fedte,
                  arcvonásai, orra, ajka vonalai a legszebb klasszikus szobrokéval vetekedhettek.
                  Nagy, kék szeméből értelem, lelkes tűz sugárzott. Ruházata mindössze fehér,
                  kihajtott gallérú ingből s kék vászonnadrágból állt. Mezítláb járt, s lábai is
                  tökéletesek voltak... A meglepő és szinte visszariasztó csak az volt, hogy ennek a
                  tökéletes férfiszépségnek ajkáról a legnagyobb badarságok és zagyvaságok szálltak
                  el. Mintha a természet tréfás kedvvel gyönyörű vázát épített volna, hogy benne
                  bűzös, orrfacsarító folyadékot helyezzen el. Zavaros szavaiból azt lehetett
                  kivenni, hogy valamelyes millenizmust hirdet. Szerinte a próféta országának
                  rövidesen el kellett következnie, annak már csak az az előfeltétele hiányzik, hogy
                  az emberiség ruhában, ételben, szórakozásokban dobjon el magától minden
                  feleslegest.</p>
               <p>A “schöner Karl”<hi xml:id="ftnref155">[155]</hi> legalább a maga részéről megtett
                  mindent, hogy az aranykorszak jövetelét elősegítse. Nem olyan próféta volt, aki
                  vizet prédikál, és bort iszik. Soha húshoz nem nyúlt, a veteményeket is inkább
                  nyersen ette. A dohányzástól, bortól irtózott. Prédikációinak különösen azok a
                  részei váltottak ki hallgatóságából heves ellenzést vagy gúnyos kifakadásokat,
                  amelyekben a dohányzókat és borivókat bélyegezte meg. Azt mondta, hogy épül már az
                  egész világot befogadó istenháza, de oszlopait a dohányosok és részeg emberek
                  mindig ledöntik...</p>
               <p>A prófétának egyik leghangosabb ellenfele Edouard volt. Beszédeit eleinte
                  fölényesen hallgatta, s legfeljebb egy-egy gúnyos közbeszólással szakította meg,
                  amelyen a többiek zajosan mulattak. A végén azonban a két vitatkozó szemtől
                  szembe került egymással. A “schöner Karl” rettenetes dolgokat mondott Edouardnak.
                  Két lábon járó rothadásnak, óriási bacilusnak nevezte. Mindezt azonban a
                  leghiggadtabb hangon tette. Sőt nyugodtsága, ékesen szóló fennköltsége olyan
                  mértékben nőtt, ahogy a kis, csúnya, fogatlan Edouard kötekedő hidegvérét
                  elveszítette. A végén már Edouard toporzékolt, nekiment, leköpte, “heiliges
                  Arschloch”-nak káromolta ezt a nyugodt, rendkívüli férfiszépséget, aki csak
                  továbbra is búgott, kenetesen muzsikált, mint valami orgona...</p>
               <p>A végén is a vitát az őrség döntötte el, amely szétoszlatta a hallgatóságot, s a
                  “schöner Karl”-t Edouard-ral együtt börtönbe zárta, mintha mind a ketten
                  túlságosan felhajtottak volna a garatra.</p>
               <p>Prófétát bizonyára soha a világon hasonló sérelem és igazságtalanság nem ért.</p>
            <milestone n="3" unit="startSubChapter"/>
               <p rend="head">3</p>
               <p>Szép és hosszú nyár volt, amely bőven ontotta ártatlan örömeit, mintha csak tudta
                  volna, hogy árnyékba boruló lelkünknek utolsó, zavartalan élvezete lesz. Kis
                  bástyakertünkben gömbölyűn piroslottak a paradicsomok, kunyhóinkat egészen
                  elfedte a felfutó növény színes, illatos virágfüggönye.</p>
               <p>Egész nap a szabad levegőn tartózkodtunk. Lesültünk, megerősödtünk. Ha az
                  olvasást, tanulást meguntuk, beálltunk a kuglizók közé, vagy játékokat
                  szerveztünk, felelevenítettük gyermekkorunk nagy szórakozását: a fogócskát,
                  lovasjátékot, labdázást. Jakab és Stein Móric Ile d’Yeu-ben is rendeztek
                  kugliversenyt, s ezen felbuzdulva Kaufmannék is napokig tartó teniszmérkőzést
                  folytattak le szegényes pályájukon. Minden napra jutott szórakozás, s most a
                  szigeten rendezett sétákon is nagyobb számban vettünk részt. Az új adminisztrátor
                  nem törődött vele, ha a vörös káplár vagy a kecskeszakállas Bourasso, akit még
                  Noirmoutier-ből ismertünk, néha-néha a tengerparthoz vittek.</p>
               <p>Fékezetlen, vad gyönyörűséget szereztek ezek a séták. Valósággal megrohamoztuk a
                  szabad levegőt, a végtelen kék vizet, a sziklák között rejtőző titokzatos víz
                  alatti világot. Mintha csak mindent fel akartunk volna habzsolni! Ha az őrök nem
                  vették észre, kiszöktünk a sorból, a meredek part óriási szikláin életünket
                  kockáztatva csúsztunk le, és ruhástul ugrottunk be a tengerbe. Mohó, őrült vágy
                  élt bennünk, hogy összeolvadjunk az őselemmel, minden pórusunkon át magunkba
                  szívjuk a hűs, sós vizet. Néha percekig úsztunk, amíg valahol olyan pontot
                  találtunk, ahol újra partra vergődhettünk, és visszalopózkodhattunk társainkhoz,
                  akik felettünk több méteres magasságban folytatták sétájukat. Ha testünkhöz
                  tapadt, víztől csurgó ruhánkban úgy tudtunk visszaszökni, hogy az őrök nem vették
                  észre, akkor nem volt semmi baj. Nem kérdezték, miért vizes a ruhánk. De ha
                  rajtacsíptek, amikor vissza akartunk ugrani a sorba, háromnapi elzárás járt ki
                  érte.</p>
               <p>Ezzel azonban nem törődtünk. Talán ez az izgalom s a nyaktörő útnak, az
                  ismeretlen, félelmetes tengernek minden más izgalma kellett ahhoz, hogy magunkról
                  való teljes elfelejtkezéssel és már szinte eszeveszett boldogsággal ölelkezzünk a
                  hullámokkal.</p>
               <p>Néha egyenesen a lapályos tengerparthoz vittek, ahol nem voltak sziklák, amelyek
                  között meg lehetett volna ugorni őreink elől. Ilyenkor csak szerelmes
                  vágyakozással néztük az elnyugodott tenger napfénytől szikrázó tükörlapját.
                  Milyen jó volna átszelni a vizet s úszni, úszni, amíg csak új partot nem ér az
                  ember! Talán azért is hoztak oly ritkán ide, mert attól féltek, hogy valamelyikünk
                  beleszédül a nagy víz hívásába, s a tengerbe veti magát, hogy valahol messze, túl
                  életen és halálon, megkeresse a szabadság partjait!...</p>
               <p>Az elhagyatott, elvadult homokos part azoknak nyújtott nagy örömet, akik még az
                  ilyen ünnepélyes találkozásokon sem tudtak anyagias gondjaiktól megszabadulni.
                  Vantur Jakabnak például a végtelen napfényes víz nem volt egyéb, mint egyszerű
                  éléstár, ahol jó falatokra lehetett bukkanni. Kinyitott bicskájával figyelmesen
                  járt a lapály idején szárazra került tengerfenékben s a sziklához tapadt
                  csigákat feszegette le, amelyekből néha mind a két zsebét megtömte. Buchholz és
                  Salz szakértelmükkel segítették ebben a munkában. Ha szerencséjük volt, fogtak
                  tengeri pókot vagy rákot is. Egyszer hajóroncsot halásztak ki, amely mind a két
                  oldalán sűrűn be volt lepve fekete héjú tengeri csigával. Ebből két napig
                  lakmároztak a citadellában.</p>
               <p>De hoztak a tenger hullámai egyebet is. Egy alkalommal egy egész láda sajtot és
                  pléhskatulyába ólmozott piskótát találtunk a tengerpartra kivetve. Valamelyik
                  német tengeralattjárótól elsüllyesztett amerikai élelemszállító hajó rakományából
                  hozták idáig a hullámok. A sors úgy akarta, hogy a francia hadseregnek szállított
                  élelmiszerekből nekünk is jusson.</p>
               <p>Később azután az amerikaiaknak mindinkább fokozódó segítségéből volt alkalmam
                  többet is látni. Egy idő óta a szigeti hajón számunkra érkező csomagokat a
                  kikötőből az osztrák pincérek szállították a citadellába. Azelőtt német matrózok
                  végezték ezt a munkát, s ellenük az a gyanú merült fel, hogy az amúgy is
                  megrongálva és megdézsmálva érkező csomagokat még ráadásul ők is meglopják. Az
                  osztrák pincérek okos rendszert vittek bele a csomagok szállításába. Lemérették a
                  hajóállomáson s bent a citadellában is. Így ellenőrizni lehetett, hogy a csomagok
                  hiányai miatt kit terhel a felelősség. Pár heti próba igazolta, hogy szegény német
                  matrózokat ártatlanul gyanúsították. A csomagok megcsonkításában egyáltalában nem
                  változott az arány, amióta ők hozták be. De legalább a károsultak megtudták, hogy
                  hol sikkad el a szeretetadományoknak sokszor több mint a fele.</p>
               <p>Egyik augusztusi napon Kaiser szólt nekem, hogy nem volna-e kedvem kimenni velük a
                  kikötőbe a csomagokért? A németek éppen akkor vártak nagy dohány- és
                  cigarettaküldeményt a spanyol Vöröskereszttől. A csomagokat erre a napra jelezték.
                  Természetesen nagy volt az izgalom a citadellában. A dohány hetek óta nemcsak a
                  kantinban, hanem a szigeten is kifogyott. Egy darab bagóért Leitner úrnak
                  hihetetlenül magas összegeket kellett fizetni. A németek a dohány kiosztásának
                  megbeszélésére az ebédlőben gyűlést tartottak, s ebben a várakozással teli,
                  ideges hangulatban húztuk ki az otromba, kétkerekű szekeret az udvaron, hogy a
                  kikötőbe induljunk. Kaiseren kívül Auer, Neuhaus, a hegedűs Hintze és a csomagok
                  be- és kirakására termett, széles vállú Tauber jöttek velünk. A nevezetes
                  szállítócsoportot két fegyveres katona kísérte.</p>
               <p>Lángoló augusztusi melegben ereszkedtünk le a domboldalon. A kikötő meglehetősen
                  üres volt. A móló kőkockáin elnyúlva kék zubbonyos öreg hajómunkások aludtak. A
                  parti házsor is egészen kihaltnak látszott. A nap ereje mindent felfőzött,
                  elbágyasztott. A kiszáradt vitorlarudak recsegtek-ropogtak, mint régi
                  bútorok.</p>
               <p>Minthogy a hajó késett, leültünk a forró kövekre, s lábunkat a víz felé lógattuk,
                  amely mélyen feküdt alattunk, és olajoszöld hátáról ernyedten verte vissza a
                  napfényt. Nem mozgott semmi. Tétlen, örökké tartónak látszó nyugalom terjengett
                  mindenfelé. Az ember azt hitte volna, hogy itt senki sem mozdítaná meg még a
                  kisujját sem, akármi történnék. A cselekvés vágya oly messzire ijedt ettől a
                  kielégült, napfénytől izzó csendtől. Egyszer bágyadtan megmozdult egy bárka. Alig
                  megfeszülő vitorlával indult el, lomhán elhúzott mellettünk, majd a töltés végén
                  befordult s barna szárnyával gyöngéden, búcsúzon simogatott végig az utolsó parti
                  bódén. Azt hittem, a sok alvó kis hajó között ez is még tovább álmodik, s álmában
                  indult el, mint ahogy én szoktam néha álmomban kidülledt mellel, szótlan
                  ünnepélyességgel úszni a levegőben, s a nagy fák lombos koronáján szerelmesen
                  végigsimítani...</p>
               <p>A boldog, kielégült csendet egyszerre csak repülőgépek zakatolása verte fel. A
                  gépek aránylag elég alacsonyan repültek. Motorjaik zúgása betöltötte a kikötőt,
                  mintha csak hirtelen gyülekező felhőből csattogva, búgva és sisteregve
                  vasszilánkok esője zuhogott volna alá. A szundikáló munkások szemüket dörzsölve
                  riadtak fel, a parti boltok ajtain át gyermekek, öregasszonyok ömlöttek ki az
                  utcára. Mintha a kikötő álmatag vize is megrebbent volna, s a vitorlarudak
                  meghajoltak volna, amíg a zúgó fergeteg nagy árnyékokat vetve átvonult felettünk.
                  Egyszerre megtelt a kikötő emberekkel. Kiáltoztak, kendőt lobogtattak: “Voilà, les
                     Américains.”<hi xml:id="ftnref156">[156]</hi> Egy pillanat alatt mintha
                  megváltozott volna a világ. A tespedtség, az ernyedtség eltűnt, és már csak
                  izgatottan kiabáló emberek voltak, akik hátrafeszült nyakkal, tátott szájjal, két
                  karjukkal kalimpálva, mintha maguk is felszállni akarnának, mind a napfénytől izzó
                  égboltra néztek, s bámulták a négy gépet, amely biztos repüléssel a francia
                  szárazföld felé irányult...</p>
               <p>A következő pillanatban azután a zaj, a kiáltozás egyszerre delíriumos ordítássá
                  nőtt. Az emberek mind a móló egy végibe szaladtak, felmásztak a kőoszlopokra, a
                  fabódék tetejére, beugráltak a bárkákba, s vitorlarudakra kúsztak, és mind egy
                  irányba nézve most már, százszoros erővel üvöltöttek: “Les Américains! Les
                  Américains!...” Először nem tudtuk, mi történt. Csak mikor a szekérre felálltunk,
                  akkor láttuk mi is a különös víziót, amely az embereket megőrjítette. A nyílt
                  tenger messzi távlatán, mint ködből épült óriási szörnyek, a hajók végtelen sora
                  tűnt fel. Mind amerikai hajó volt. Elöl bombaszedő kisebb hadihajók, oldalt
                  ágyúval fölszerelt páncélszörnyetegek s középen az égbe meredő, hosszú szállító
                  hajók! Mindez, innen a messzeségből könnyűnek, ködszerűnek látszott. Olyan volt,
                  mintha a tengerre ereszkedő felhők játékos alakokat vettek volna föl. Azt hitte
                  volna az ember, hogy erősebb szél elfújja őket!... Csak akkor éreztük meg, hogy ez
                  nem köd, nem játék, mikor az őrjöngve ünneplő embereket néztük. Ők tudták, mit
                  jelent ez! Ételt, aranyat és új katonát! Új egészséges vért a haldokló testbe!...
                  És ujjongtak, üvöltöttek, kendőt lobogtattak még akkor is, mikor már a ködépületek
                  úszó sora lesiklott, eltűnt a látóhatárról...</p>
               <p>Közben a kis szigeti hajó is befutott. Nem törődött vele senki. Többször bömbölt
                  rekedt és füstöt okádó kétségbeeséssel, amíg az emberek ráeszméltek, hogy a
                  világon van. Minket is fájdalmas előérzések levertsége fogott el. Hirtelen mintha
                  elsötétült volna a vakító napfény. Nem olyan érzés volt ez, mint mikor a háború
                  megindulásakor konzulátusunk épülete előtt felvirágzott, vidám francia ulánusokat
                  láttam elvonulni. Most a szorongó félelem sokkal borzalmasabb sejtéseket hívott
                  elő. Pillanatig világosan éreztem, hogy most olyan valami készül, amely már nem is
                  a háború folytatása, hanem a világ katasztrófája lesz.</p>
               <p>Ez a gondolat most mint csak árnyék vonult át rajtam. Mint ahogy csak árnyék volt
                  az a hajósor, ami a messzi horizontot átszelte. De amikor az árnyékhajók valóban
                  megérkeztek, amikor az amerikai segítség a maga minden képzeletet felülmúló
                  méreteiben teljesen kibontakozott, akkor már ez a kínzó gondolat is testet
                  öltött, és sötét vámpírszárnyaival beborította egész nyomorúságos életünket...</p>
               <p>A szigeti kis hajó utasai leszálltak. Szekerünket a hajóhídhoz toltuk, s
                  megkezdtük a számunkra érkezett csomagok átvételét. A spanyol Vöröskereszt
                  dohányküldeménye három nagy ládában valóban megérkezett. Ezenkívül még vagy
                  húsz-huszonöt kisebb csomag jött a citadella internáltjai címére.</p>
               <p>Verejtékezve, kifulladva toltuk fel a hegyoldalon szekerünket. Csörögve nyílt meg
                  a vaskapu előttünk, s a visszhangos kapubolt alatt bedübörögtünk az udvarra. Bent
                  egyszerre izgatottan vitatkozó csoportok vették körül a szekeret. Rögtön láttuk,
                  hogy valami történt, amíg a kikötőben voltunk. Társaink izgalma ránk is
                  átragadt, s a kikötőt, az elvonuló amerikai hajókat és a tüntető, ujjongó
                  embereket egy pillanat alatt elfelejtettük.</p>
               <p>A csomagos szekeret nagy üggyel-bajjal Kohler úr szobája elé vittük, s ott mindent
                  leraktunk. Kiosztás előtt még az őrmesterek nézték át a küldeményeket. Mikor
                  Kohler szobájából kijöttem, Ziffer és Jantschek, az osztrák-magyar komisszió másik
                  két tagja, azonnal félrehívott, hogy valamelyik sarokban tanácskozzunk a
                  történteken. Mindenekelőtt Ziffer magából kikelve előadta a tényállást. A németek
                  az ebédlőben tartott gyűlésükön viharos vitatkozások után, kis szótöbbséggel úgy
                  döntöttek, hogy a számukra érkezett dohányból az osztrák-magyaroknak, törököknek
                  s a bulgároknak nem egyforma részt, hanem annak csak egyharmadát adják. Úgy, hogy
                  a németek kétannyit kapnak, mint mi. Ennek a nem éppen testvéri osztozkodásnak a
                  jobbfajtájú németek mind hevesen ellene szóltak. Däumling, Müller, Nagel, Bohnen,
                  Tienemann, Kaufmann, természetesen a három német diák, a német komisszió tagjai s
                  még sokan mások kijelentették, hogy a maguk részét visszautasítják s a német
                  Vöröskeresztnél jelentést tesznek a dologról, ha az igazságtalan határozatot
                  fogadják el. Hivatkoztak arra, hogy az annak idején Noirmoutier-ba érkező
                  budapesti csomagból ők is egyenlő részt kaptak.</p>
               <p>Leitner indítványa azonban - mert az ötlet a frankofil német-lengyeltől eredt -
                  mégis győzött. Däumlingékat letorkolták azzal, hogy nekik könnyű, mert pénzük van
                  és csomagot úgyis kapnak hazulról. Azután, minthogy a német komisszió nem
                  vállalkozott a dohány ilyen módú kiosztására, három bizalmi emberüket választották
                  meg a határozat igazságos végrehajtására. De már ezek között Leitner úr nem
                  szerepelt. Annyira még indítványának hívei is tisztában voltak vele, hogy ilyesmit
                  nem jó rábízni...</p>
               <p>Hát bizony, a dolog kellemetlenül érintett mindnyájunkat. Jóllehet egy sarokba
                  visszavonulva tárgyaltunk róla, azért rövid idő alatt lassanként minden
                  osztrák-magyar körénk szivárgott. Magunk sem vettük észre, s egyszerre népgyűlés
                  lett belőlünk. Megjegyzéseinket, érveinket, állásfoglalásunkat közvetlen
                  szomszédaink átvették tőlünk, azután tovább adták, s a tömeg egyre növekvő
                  zúgással és morajlással visszhangozta, amit mondtunk. Nem volt nehéz határoznunk.
                  Hiszen mi rég egyetlenegy nagy hangszert alkottunk, s azok a társaink, akik Ile
                  d’Yeu-ben csatlakoztak hozzánk, mint Zaruba, Grünfeld, Jankovits, Wolfner s a
                  többiek, hamar felszívódtak teljesen a mi egységünkbe. Legfeljebb arról volt szó,
                  hogy ezen a hangszeren az egyes húrok a maguk feszültségét, a maguk külön színét
                  többé-kevésbé túlzottan hangsúlyozták. A nagyszakállú Klitscher például, vagy a
                  darabos Taube, a mindig háborgó Sedlár, a zord Katz, a németekkel ellenségeskedő
                  Valéry és Ványi, ezek a megalkuvás nélküli haragot képviselték. Holott nem
                  sérthettük meg azokat a németeket, akik önszántukból és rögtön a pártunkra álltak
                  s akik mégis inkább képviselték a németek álláspontját, mint a Leitnertől
                  felizgatott, sokat nélkülöző hajómunkások, napszámosok és csavargók, akik érthető
                  önzéssel, mikor a rég sóvárgott dohány megérkezett, mindent maguknak akartak
                  lefoglalni, mint a szomjúságtól tikkadt ember szeretné egyszerre az egész
                  forrásvizet maga kihabzsolni.</p>
               <p>Mások viszont túlságosan engedékenyeknek mutatkoztak, s megelégedtek volna némi
                  enyhe elvi tiltakozással, de a dohányt mindenképpen be akarták zsebelni. Ezek
                  között volt természetesen az én Jakabom s minden grádja ellenére Bistrán is,
                  valamint Buchholz, Schutzmann, Horváth cigány, Edouard, Rosenberg, Salz és a
                  hosszú Schrammer, aki két hét óta már csak bagólében fürösztött rongydarabokat
                  morzsolt fogai között. Az öreg Wolkenberg, Müller bácsi, az érzékeny Reulling, a
                  szelíd Váczy Gyula, a mindenkivel jó viszonyban levő Nagy Zsiga tárgyaló és
                  egyezkedő bizottságot kívántak kiküldeni. Kaiser, a többi osztrák pincér, Wolfner,
                  Szőke cipész, Bajusz és Ambrus azt követelték, hogy tétessük zár alá az egész
                  küldeményt, amíg nem jön írásbeli intézkedés a spanyol Vöröskereszttől a dohány
                  kiosztására nézve... Így hullámzott, így zengett a nagy hangszer, amíg végre
                  kialakult az egyöntetű állásfoglalás: a felajánlott egyharmadot nem fogadjuk el,
                  de azokat a németeket, akik az igazságos elosztás mellett foglaltak állást,
                  kérjük, hogy vegyék át részüket, s tőlük nagyon szívesen vesszük, ha egy-egy
                  szivarral, cigarettával vagy csomag dohánnyal megkínálnak bennünket.</p>
               <p>Így határoztunk, s ezt még aznap este közöltük is a német komisszióval. Ők is meg
                  voltak elégedve s mi is. Este már mindenki vígan füstölt az udvaron. Bistrán olyan
                  volt, mint élő, két lábon járó dohánytőzsde. Mindenütt teletűzdelték szivarral,
                  cigarettával, zsebeit tele tömték dohánnyal, még füle mögött is szivarokat
                  hordott, amikor előkelően cigarettázva végigsétált az udvaron... És kapott
                  mindenki bőven füstölnivalót, sőt másnap már a visszautasított egyharmad porciókat
                  is el kellett fogadni, mert éppen a határozathozó matrózok és munkások jártak elől
                  abban, hogy dohányukat megosztották, s nem volt senki, aki vállalta volna, hogy ő
                  a határozat mellett szavazott... A porciója éppen talán csak Leitner úrnak maradt
                  meg. De neki úgyis mindegy volt. Külön szobájában összehordott, összeharácsolt
                  egyébként is óriási francia dohánykészletet. Ahhoz képest csak csepp volt a
                  tengerben az a kis szeretetadomány, amelynek a sértetlenségét a maga számára
                  sikerült oly vitézül megóvnia.</p>
               <p>Augusztusban és szeptemberben még többször mentem ki a kikötőbe. Voltam a péknél,
                  egy posztókereskedésben, a patikusnál és a mészárosnál. Mindenütt csodálatos képek
                  fogadtak, amelyeken azután a citadellában sokáig elmerengtem. Gyermekkoromban
                  láttam így az életet, amikor színeket, hangokat, illatokat úgy szívtam magamba,
                  mint szivacs a vizet, s a külső világ minden mozzanata csodálatos meséskönyv volt
                  számomra.</p>
               <p>A péküzlet a kikötői házsor mögötti kis utcában húzódott meg. A bolt pincéjében
                  sütötték a kenyeret. Mikor szekerünkkel odaértünk, egy féllábú, félmeztelen fiatal
                  legény hosszú nyelű lapáttal húzta ki a kenyereket a forró kemencéből. Göndör haja
                  lisztes volt, karján az izmok megfeszültek. Néha keze fejével megtörölte
                  verejtékező homlokát, s akkor jóindulattal mosolygott ránk, akik a
                  pincelejáratnál álltunk a napfény forró zuhanya alatt, és szinte megigézve néztük
                  őt vagy a kis utcába tévedt járókelőket. Fehér ruhás, lesült arcú fiatal lány jött
                  arra, kezében piros kötésű könyvet tartott, lábán könnyű, bőrből font szandált
                  hordott. Valamelyik fürdőhely idetévedt kirándulója lehetett. Nem akartunk hinni a
                  szemünknek. Azt gondoltuk, leheletfinomságú harisnyát hord. De csak a nap
                  bronzszíne borította formás lábát... Ránk sem nézett, mikor elment mellettünk, s
                  mi olyan izgalommal bámultunk utána, mintha nemcsak lábát, hanem egész testét sem
                  fedte volna ruha.</p>
               <p>A posztókereskedésben Nagy Zsigáékkal voltam. Hosszú, sötét bolthelyiségben három
                  sápadt arcú lányt pillantottunk meg a pultra kitett posztóhalmok mögött. Jókora
                  távolságban álltak egymástól, valószínűleg testvérek voltak, mert nagyon
                  hasonlítottak egymáshoz. Köszöntésünket szelíd mosollyal s különösen csengő
                  hangon viszonozták. De helyükről nem mozdultak el, csak lesütött szemmel, sápadt
                  titokzatossággal vártak, mintha örökké így álltak és vártak volna.</p>
               <p>A patikus ragyogóan tiszta üzletében a sok illatba szinte beleszédültünk. Fehér
                  vászonruhás, kövér, de nagyon könnyen járó úr jött elénk. Széles fején az őszülő,
                  vastagon megkent haj gondosan el volt választva. Sima, teljesen leborotvált
                  arcából meleg tekintetű kék szemek sugároztak ránk. Mindnyájunknak odanyújtotta
                  puha, sokgyűrűs kezét. Nem látszott patikusnak, inkább ritka, csodálatos dolgok
                  gyűjtőjének. A falon, polcokon kitömött egzotikus madarakat, tengeri szörnyeket,
                  óriási csigákat láttunk. Kis akváriumokban ezüst- és aranyhalak úsztak.
                  Kalitkákban furcsa, sokszínű madarak szárnyai rebbentek... Szinte féltünk ettől a
                  lengő járású, különös embertől olyan prózai dolgokat kérni, mint jód, vatta,
                  aszpirin... A patikus sokat látott, világjárt ember volt. Mikor megtudta, hogy
                  magyarok vagyunk, említette egy gazdag vendée-i földbirtokos nevét, akinek a
                  felesége szintén magyar. Beszólt a szomszéd szobába, ahol gazdagon felterített
                  asztalnál jól öltözött, halk beszédű nénikék oly csendben uzsonnáztak, mintha
                  szertartást végeztek volna. “Clémentine! Hallod? Ezek az urak magyarok!” Az
                  asztalfőn ülő asszony fején megrebbent a főkötő, kezében megkoccant a
                  porceláncsésze. “Ah, magyarok?...” S azután az asztalnál ülőknek megmagyarázta:
                  “Legjobb lánykori barátnőm magyar volt!...” Az ajtó becsukódott, a szívélyes
                  patikus még egy percre kivitt az udvarra, s kőkerítésen vágott ajtón át bevezetett
                  kertjébe, amely legfőbb büszkesége volt. A világ minden tájáról összegyűjtött fák,
                  bokrok, virágok és vetemények nőttek itt. A fehér ruhás úr a kavicsos kerti úton
                  ellebegett, pillanatig eltűnt magasra nőtt virágai és bokrai között, azután a
                  kezében nagy, magyar zöldpaprikákkal tért vissza, s diadalmas mosollyal nyújtott
                  át mindnyájunknak egyet a rég nem látott, kedves hazai veteményből...</p>
               <p>A mészárosnál sokkal prózaibb örömök vártak az emberre. Ez a kis termetű, vörös
                  bajuszú, tejfehér arcú, roppant kövér ember bennfentes volt a citadellai
                  adminisztráció dolgaiban. Három év óta ő szállította a húst, s bizonyára a számlák
                  kiállításában összejátszott különösen az új adminisztrátorral és Kohlerrel. Ezért
                  nem félt senkitől. Egy ízben Nagy Zsigával vásárlási engedélyt kaptunk, s egy
                  kicsiny, göthös, lelógó bajuszú szuronyos őr kíséretében lementünk a kikötőbe.
                  Nagy Zsiga már ismerős volt a külső viszonyokkal, mert többször járt ki vásárolni.
                  Mikor a boltokban elvégeztük dolgainkat, a mészároshoz tértünk be, de nem az üzlet
                  rendes bejáratán, hanem a hátsó kapun, egy kis kerten keresztül. Üveggel fedett
                  verandán kis asztalhoz ültünk le. Nemsokára megjelent a kövér mészáros is, hasára
                  terített véres köténnyel, kéksávos vászonzubbonyban. Nagy Zsiga bort kért tőle. A
                  mészáros cseppett sem lepődött meg, hogy tőle bort kérnek, sőt rászólt őrünkre is,
                  hogy állítsa sarokba fegyverét, s rendeljen ő is valamit. “Nem vagy ellensége az
                  italnak, poilu?” - kérdezte széles vigyorgással. “Eh bien, non!”<hi
                     xml:id="ftnref157">[157]</hi> - mondta a katona, s már meg is törölte ritkás,
                  szőke bajuszát, mintha bortól nedves volna... Nemsokára poharak csörrentek, és kék
                  kendővel leterített tálcán fiatal, csinos lány két üveg bort s három poharat
                  hozott be... Természetesen, nagyon jól kezdtük érezni magunkat. A veranda ajtaján
                  virágillat szállt be. A szőke, kedves mosolyú kislány körülöttünk
                  sürgött-forgott, néha fehér köténye fodra lábunkhoz ért, s mi azt hittük,
                  kötényével veri fel ezt a szédítő illatot. Mademoiselle Juliette a mészáros lánya
                  volt, kereskedelmit végzett Nantes-ban, s két év óta apja üzletében kezelte a
                  pénztárt. Ha kint a bolti csengő szólt, mindjárt ki is kellett szaladnia, és csak
                  akkor láttuk viszont, ha rendeltünk valamit. Erre kitaláltuk, hogy félliterenként
                  kérjük a bort, így is nagyon sokat kellett innunk, mert szerettük volna, hogy ez a
                  szelíd mosolyú, szőke lányka mindig velünk legyen... Szerencsére, a katona áttért
                  a rumra, s biztatásunkra a poharakat elég gyors ütemben hörpintette ki. A végén a
                  kis Juliette már kacagva jött be, mert tudta, hogy ez a bolond részegeskedés csak
                  azért van, hogy őt mentől sűrűbben lássuk. Persze beszélni hozzá nemigen mertünk.
                  Mit is mondtunk volna egy ilyen fiatal kislánynak, hiszen ha vágyunknak csak
                  sóhaja is száll el, letörik, a földre vágódik, mint fergeteges vihar alatt a
                  gyönge viola!...</p>
               <p>Alkonyodott már, mikor ebből az elragadó bűvöletből fel kellett riadnunk, amelyben
                  folyton csak ez hangzott: Mademoiselle, je vous prie és oui, monsieur!<hi
                     xml:id="ftnref158">[158]</hi> s amely mégis a mi szemünkben felejthetetlen,
                  nagy szerelmi élménynek látszott. Kissé ingó lábakkal emelkedtük fel az asztaltól,
                  s kísérő katonánknak is keresztbe állt a szeme, amikor fegyverét vállára
                  emelte.</p>
               <p>Békésen, csendesen dudorászva kapaszkodtunk fel a hegyoldalon, mintha nem is a
                  citadellába, hanem valami kedves, hívogató otthonba mennénk. A francia katona
                  nem hátunk mögött, hanem velünk egy sorban jött, kedélyesen beszélgetett velünk.
                  Ha valaki nézte volna békés sétánkat a leszálló estében, azt hihette volna, hogy
                  megismétlődött Szent Ferenc csodája, amikor a bárányok együtt mendegélnek a
                  farkassal.</p>
               <p>Valami csodaszerű valóban elkeveredett a szép nyáresti hangulatban, mert az utolsó
                  keresztútnál őrünk egyszerre csak megállt, lecsapta fegyverét a földre, s
                  kijelentette, hogy csinálhatunk, amit akarunk, de ő nem jön tovább velünk, van is
                  eszében ilyen kedves, csillagos estén a büdös citadellába menni, amikor van neki
                  egyéb helye, ahova szívesen megy...</p>
               <p>Valósággal erőszakkal kellett megfognunk, hogy ott ne hagyjon, s hosszas
                  könyörgéssel tudtuk csak rábeszélni, hogy vegye fel újra fegyverét, s kísérjen
                  továbbra is, mert neki az a kötelessége, hogy őrizzen minket, nekünk pedig, hogy
                  az ő foglyai legyünk... Csak nagy üggyel-bajjal jutottunk el a citadelláig, s
                  igazán mindent meg kellett tennünk, hogy őrünk meg ne szökjön tőlünk.</p>
            <milestone n="4" unit="startSubChapter"/>
               <p rend="head">4</p>
               <p>És még történt valami, mielőtt a citadella kazamatáiban a vigasztalan sötétség
                  teljesen ránk borult volna. Szeptember vége felé új német internált érkezett,
                  akiről kiderült, hogy fogtechnikus. Kezdetleges fúrógépet hozott magával,
                  műszereket, orvosságokat, s a betegszobában megnyitotta rendelőjét. Wolfnak
                  hívták. Már a háború eleje óta internálva volt, de összeköttetései révén kivitte,
                  hogy félévenként mindig más és más fogolytáborba szállították, hol azután kihúzta
                  vagy végigkezelte az összes rossz fogakat. Munkája akadt bőven a citadellában is.
                  A nedves, léghuzamos kazamatákban, föld alatti folyosókon a rossz fogak könnyen
                  meggyulladtak s idáig minden enyhítő szer, orvosi kezelés nélkül bizony
                  rettenetes szenvedéseken mentünk keresztül velük.</p>
               <p>Ez a kis, borotvált képű, ügyes kezű breslaui fogtechnikus mindenkiből kiirtotta a
                  fájdalmak forrását. Injekció nélkül húzott fogat, lábbal hajtott fúrógéppel
                  dolgozott, mégis keveset kínlódtunk fürge, gyöngéd keze alatt. A szegényeket
                  ingyen kezelte, azoktól pedig, akiknek volt valamijük, szerény árakat kért. Jártak
                  hozzá a katonák is, sőt a szigetről is bejöttek egyesek.</p>
               <p>Így került be a citadellába egyszer az utolsó, szeptember végi nyári napon Madame
                  Germain, egyik káplárnak fiatal, feltűnő szépségű felesége. A kantinban
                  tartózkodott addig, amíg Wolfnál a sor rákerült. Jelenlétéről nem is tudva, a kora
                  délutáni órákban a kantin felé igyekeztem, s a kis ablaknyíláson át kinéző Mme
                  Boutineau elé járultam, hogy valami apróságot vegyek. A kis kövér öregasszony
                  mosolyogva húzódott vissza az ablaknyílásból, s biztatott, hogy nézzek be a
                  helyiségbe, mert nem bánom meg...</p>
               <p>A felhalmozott árucikkek, konzervdobozok között fiatal, gyászruhás asszony állt,
                  és mosolyogva nézett vissza rám, mikor a fejemet bedugtam. Az asszony fehér
                  arcának szépsége valósággal kivilágított a helyiség homályából. Polcnak
                  támaszkodva állt, kis, könnyű fekete ruhája alatt kibontakoztak karcsú termetének
                  kívánatos vonalai. Bekémlelő arcom komikus lehetett, mert hangosan felnevetett, s
                  pirulva szólt Mme Boutineau-nak, miért csinál vele ilyen cirkuszt?</p>
               <p>Én is szemrehányással néztem a kedélyes kantinosnéra. “Ugye csak kínozni akar?
                  Miért mutat nekem elérhetetlen távolságban ilyen szép nőket?”</p>
               <p>- Jöjjön be! - kiáltotta Mme Boutineau. - Mutassa meg, hogy van bátorság
                  magában!...</p>
               <p>Annyi bátorság volt bennem, hogy a katonák között határozott lépésekkel
                  végigvonultam a kantin ajtajáig, de ott benn, mikor a fekete ruhás asszony fehér,
                  meleg kezét megfogtam, egyszerre torkomra akadt a szó. A második és az utolsó nő
                  volt fogságomban, akihez ilyen égető közelségbe jutottam. Az első a noirmoutier-i
                  boltoslány volt, akinek blúzába alig tudtam a tűt visszatűzni s most ez a nála
                  sokkal tündöklőbb szépségű, ártatlanul kacér asszony, akinek kezét oly remegve
                  tartottam kezemben, mintha irtózatos súlyt cipelnék. Mme Boutineau kötekedő
                  kedélyessége csakhamar hidat vert elfogódottságaink között. Pohár likőrrel
                  koccintottunk, egymás szemébe mosolyogtunk, s azután dadogva mondtam el neki, hogy
                  el sem tudja képzelni, mennyi gyönyörűséget és mennyi kínt jelent a vele való
                  találkozás ezen a szörnyű helyen...</p>
               <p>Mikor a fekete ruhás asszonyért eljöttek a fogtechnikustól, még egyszer kezet
                  nyújtott, s rejtélyes arccal azt mondta: “Au revoir...”<hi xml:id="ftnref159"
                     >[159]</hi>
               </p>
               <p>Csak később, mikor bástyaudvari kiskertünkben ültünk a teljes német és
                  osztrák-magyar komisszióval, akkor tudtam meg, mire vonatkozott a viszontlátást
                  ígérő búcsúzkodás.</p>
               <p>Fent a rempart-on, bámuló internáltak között Madame Germain és a kantinosné alakja
                  tűnt fel, közvetlenül szemben velünk. Az öreg, szakállas Kutzner, a német
                  komisszió elnöke, Kaufmann és Müller, valamint Ziffer, Jantschek és én ültünk
                  felfutó növénnyel sűrűn befutott kunyhónk előtt. A nap még rásütött a
                  folyondárvirág sárgult leveleire és ránk, de fent a rempart-on a két asszony már
                  árnyékban volt, s így Mme Germain szépsége annál vakítóbban világított.</p>
               <p>A kantinosné kötekedve szólt le:</p>
               <p>- Mme Germain szeretné megnézni belül a kunyhójukat!...</p>
               <p>Pillanatig sem haboztam. Felmászom a bástyafalra, fölkúszok a rempart meredek
                  oldalán, s mielőtt még a fiatal asszony dönteni tudna, ölbe kapom, s az őrültek
                  biztonságával száguldok le vele a nyaktörő úton, s odaültetem a bölcsen tanácskozó
                  komissziótagok közé.</p>
               <p>A kantinosné nevet és tapsol. Körülötte szájtátva állnak meg az internáltak. A
                  szép, fiatal asszony pedig köztünk ül, és csak pihegő keble, arcának pírja árulja
                  el izgatottságát. Mi nézzük őt szemrebbenő kapkodással, mint ahogy a sötétségből
                  kilépő a napfénybe bámul. Hogy szeretnénk szólni hozzá, súlyos, facipős lábunkat
                  egymásra csapni, mint a gavallérok, megigazítani rongyos ruhánkat, és szépeket,
                  nagyon szépeket mondani!... A fiatalasszony megérti zavarunkat, szavak után
                  kapkodó ügyefogyottságunkat. Elkomolyodva áll fel. Most már kicsit szégyenli is,
                  hogy csak a kíváncsiság hozta ide. Azután benéz kunyhónkba, végigmegy az
                  ösvényen, ahol egykor Mary járt, és fehér ujjaival gyöngéden álmodozva húz végig a
                  fonnyadó virágokon...</p>
               <p>A bástyán nincs senki más, csak mi és az örökké imádkozó, élőhalott Tutschek.
                  Madame Germain borzongva veszi észre kísérteties arcát a felfutó virágok között.
                  Mintha csak most tudná meg igazán, hol jár, lehajtja szép fejét, és elfehérülő
                  ajakkal suttogja:</p>
               <p>- Milyen boldogtalanok maguk!...</p>
               <p>Szótlan elbűvöltségünkből két szuronyos katona riaszt fel, akiket az őrmester
                  küldött, hogy a vakmerő nőt, aki a legszigorúbb parancs ellenére a foglyok közé
                  mert jönni, azonnal kivezessék. Madame Germain-t közrefogják. A fekete ruhás
                  asszony a lejárat nyílása előtt még egyszer visszafordítja fehér, ragyogó arcát, s
                  kezével búcsút int...</p>
               <p>Nekünk pedig, amint eltűnt közülünk, rögtön megered a nyelvünk. Egymással
                  versengve írjuk le, hogy milyen volt. Az egyik kéknek látta a szemét, a másik
                  barnának. Hajba kapunk azon, hogy szőke volt-e vagy barna?... És képzeletünk,
                  amely elijedt az élőtől, most kedvére díszíti a távozót, hogy megtarthassa örökre
                  magának.</p>
         </div>
         <div type="chapter">
            <head>HUSZADIK FEJEZET</head>
            <head>FENYEGETŐ ÖRVÉNYEK</head>
            <milestone n="1" unit="startSubChapter"/>
               <p rend="head">1</p>
               <p>1917 őszén és korán kezdődő téli hónapjaiban még egyszer elöntött bennünket
                  teljesen a háború befejezésének és a békének gyötrelmes kérdése. Ezektől a kínzó
                  gondolatoktól lényegében egész fogságunk egyetlenegy percében sem tudtunk
                  megszabadulni. Sorsunk annyira összefüggött a háborúval, hogy a róla való
                  megfeledkezés csak pillanatnyi, lopott mámor, beteges képzelődésbe vagy fárasztó
                  testi munkába menekülő elmerülés lehetett, de ezeket a légies védőfalakat bármikor
                  áttörhette a kint dúló háború véres, szennyes árja, s akkor nem volt menekvés.
                  Szemtől szembe kellett nézni a borzalommal és csakis a borzalommal! Nem volt
                  szórakozás, egyéni, hasznos munka, nem volt család, szerelem, beleszippantás a
                  szabad életbe. Nem állt mellénk senki, kezünket nem fogta senki. Sőt minden: a
                  sötét, föld alatti üregek, bomlott idegzetű, nyomorult társaink, a hatalmaskodó
                  őrök, megnyirbált leveleink, megcsonkított csomagjaink, minden legkisebb jel is
                  csak még jobban hangsúlyozta, lelkünk legelrejtettebb redőibe erőszakolta,
                  álmainkba lopta a kísértő szörnyet, amellyel minden remény nélkül, kifulladva,
                  közel az észvesztő kimerülésig, egyre csak viaskodnunk kellett.</p>
               <p>Sokszor jobb lett volna, ha kihirdetik, megerősítik előttünk, amire
                  kétségbeesésünk örvényében annyiszor gondoltunk, hogy nekünk már úgyis mindegy.
                  Ránk nézve meghalt a külső élet, oda többé vissza nem térünk. Akkor legalább
                  leszámoltunk volna mindennel. Megássuk sírunkat, beletemetkezünk, s várjuk, hogy
                  jöjjön értünk a halál. De az élet mindig hitegetett! Hiszen egész kegyetlen
                  elzáratásunkat, évekig tartó kínzásunkat mással nem magyarázhattuk, mint hogy ránk
                  csapott a vak végzet, de majd egy új, emberséges élet százszorosan kárpótolni fog
                  szenvedéseinkért. Amit mi ártatlanul elszenvedtünk, annak ragyogó, boldog
                  ellenértéke valahol készül már a külső világban. Erre a világra vetettük hát
                  mindig sóvárgó tekintetünket, s az onnan érkező híreket csak azzal a gyötrelmes
                  izgalommal tudtuk mérlegelni, vajon a teljes életet vagy a teljes halált hozza
                  számunkra?</p>
               <p>Ezekben a hónapokban eleinte azt hittük, hogy a béke nincs messze. A vérontás
                  ellen való fellázadás szelleme a levegőben volt. Sztrájkokról olvastunk
                  Franciaországban, Ausztria-Magyarországon. A francia hadseregben itt-ott a bomlás
                  jelei mutatkoztak, amelyekről, a lapok minden titkolódzása ellenére, mi is
                  értesültünk. A szocialisták készültek Stockholmba. XV. Benedek végre szózatot
                  intézett a hadviselő hatalmakhoz. A francia lapokban leközölt nyilatkozatokból
                  vettünk tudomást a Sixtus-féle misszióról,<hi xml:id="ftnref160">[160]</hi>
                  amelyből nyilvánvalóan kitűnt, hogy Ferenc József utódja békét akar. Mindenünnen
                  kormányválságok híre érkezett. Az olaszok kimerültek a caporettói csatában, úgy
                  látszott, végzetes csapás érte őket. Az orosz birodalom teljesen felbomlott, már
                  csak hetek kérdése volt, hogy aláírják a német békét, amiben ugyan az őszinte
                  békeszellemnek leghalványabb árnyalata sem nyilvánult meg, de úgy gondoltuk, hogy
                  a kiéheztetett Németország egyelőre létét biztosítja, s olyan körülmények közé
                  akar kerülni, amelyekben ki tudja várni a méltányos békét...</p>
               <p>Gondoltuk, a világ kifáradt, mint mi. A szörnyű megpróbáltatásokban megtanultak,
                  hogy most már nem egyik fél eltipró győzelmén, hanem mindenkinek békéjén kell
                  dolgoznia. Megfeszült idegekkel lestük a véget, mind mohóbb vágyakozással
                  könyveltünk el mindent, ami végre a megoldást hozza, mert ösztönszerű irtózattal
                  éreztük, hogyha a vérontás tovább folyik, a világ képe s benne a mi életünk örökre
                  elsötétül. Mi, minden mástól megfosztott szerencsétlen emberek, akiknek minden
                  idegszála, minden gondolata elválaszthatatlanul tapadt a háborúhoz, valahogy ennek
                  a rettenetes vérontásnak és pusztításnak betegesen érzékeny lelkiismeretévé
                  tisztultunk. Tudtuk, hogy ami velünk történik, az lesz a világ sorsa is. Ha a mi
                  megváltásunk késik, akkor késni fog, vagy talán már soha nem is jön el a világ
                  megváltása sem...</p>
               <p>A végzetes kiábrándulások azután egymás nyomában következtek. Valaki mintha kiadta
                  volna a jelszót: nem elég a pusztulásból, csak tovább! Minden olyan szó vagy
                  kifejezés, amely új, kétségbeesett erőmegfeszítésre izgatott, mintha gyűlöletes
                  fantom keze lett volna, amely visszalök, újra beledob abba a fekete örvénybe,
                  amelyből azt hittük, hogy már lassanként kikerülünk. A francia lapokban mind
                  sűrűbben hangzott a kegyetlen elszánás szólama: “jusqu’au bout!” A végletekig!
                  Tömegek számára kitalált, gyűlöletből font ostor, amellyel a fáradságtól lerogyó
                  állatokat a halálba kergetik. Megint írni, tajtékozni kezdtek a “defetisták”<hi
                     xml:id="ftnref161">[161]</hi> ellen. A gyűlölet áttört minden korláton, minden
                  torlaszon. A jusqu’au boutista szellem terrorja letört minden ellenszegülést.
                     Clemenceau<hi xml:id="ftnref162">[162]</hi> nekitámadt a liberálisan gondolkozó
                  Malvynak. Jöttek a kémpörök! Bolót kivégezték, Almereyolát öngyilkosságba
                  kergették, Turmelt, Lenoirt, Desouches-t letartóztatták, Caillaux-t<hi
                     xml:id="ftnref163">[163]</hi> a vádlottak padjára ültették... Már Wilson<hi
                     xml:id="ftnref164">[164]</hi> is harsogott: “Amerika nem akarja, hogy a
                  mártírium csak Franciaország előjoga legyen!...” Mintha nem lett volna minden
                  ország a maga nagy tömegeiben mártír, s mintha az, ami most készült, nem
                  mindegyik ország mártíriumát akarta volna megnyújtani s talán örökké
                  jóvátehetetlenné fokozni!...</p>
               <p>Hogy mi történt a külső világban, azt mi a kazamatákból világosan nem láthattuk.
                  Hogy mekkora a felelőssége a háború folytatásában a német imperialistáknak,
                     Ludendorfnak<hi xml:id="ftnref165">[165]</hi> és a német vezérkarnak vagy a
                  rapallói antantközi triumvirátusnak: Fochnak,<hi xml:id="ftnref166">[166]</hi>
                     Cadornának<hi xml:id="ftnref167">[167]</hi> és Wilsonnak, azt majd a
                  történetírók megállapítják talán egyszer. Bennünk különben sem élt már akkor
                  gyűlölet vagy elfogultság egyik féllel szemben sem. Egyformán féltünk az
                  erőszakkal kicsikart békétől, akár a németek, akár az antant harcolja ki. A két
                  lehetőség most majdnem egyformának látszott. A németek előnye a keleti front
                  összeomlása, az olasz vereség és francia harctéri győzelmei után talán
                  szembeszökőbb volt. De az antant reményeit a folyton szaporodó angol és amerikai
                  seregek, a hadiszer-gyártás őrült tempója s a mindennel felérő amerikai segítség,
                  amely szervezeteivel a végsőkig csüggedt francia fronton már ebben az időben is
                  csodákat művelt, nem alaptalanul növeszthették nagyra... Alkudni tehát hasonló
                  feltételek között lehetett volna a béke érdekében. Ki borított fel mindent, ki
                  állta útját, hogy a béke egyetemes megváltást hozzon a mártír-Európának? Mi igazán
                  nem tudhattuk. Csak azt éreztük, hogy egyre sötétül a világ körülöttünk. Hozzánk
                  csak a végre kormányra jutott Clemenceau-nak szelleme jutott el, amely egymás után
                  döntötte le jövőt váró hitünk ragyogó építményeit... Clemenceau lehetett az
                  “ökölnek”, a “nagy tettek”-nek zsenije. Különös erővel ruházhatta fel sötét
                  pesszimizmusa a németekkel szemben s az a gondolat, hogy a sokat szenvedett
                  Franciaország mindent elveszít, ha csak félbékét köt. Talán a végveszély érzése
                  keményedett benne akarattá, a győzelem kierőszakolásává, még olyan körülmények
                  között is, ha Európa elvérzik benne. A túlságig, a legkegyetlenebb képtelenségig
                  szolgált egy világfelfogást, Európa politikai jövőjének bizonyos fajtájú
                  elképzelését, s nem gondolta meg, hogy emberekkel, vagyonokkal és kincsekkel
                  együtt elpusztulnak a világfelfogások és politikai elképzelések is...</p>
               <p>Mindez lehetséges, de mi, a fogsági életnek rémekkel és torzképekkel telített
                  légkörében, nem ilyen képet alkottunk róla. Szemünkben ez az aggastyán a vak
                  gyűlöletnek, a vérengző vágynak megtestesülése volt, aki szív és lélek nélkül csak
                  a bosszú és pusztítás művének él. Borzalmas elképzelésünkben eggyé vált a céltalan
                  öldöklés démoni szellemével, aki elfelejtette már azt is, hogy élet van a világon
                  és csak pusztítani akar a pusztításért, gyilkolni a gyilkolásért... Sokszor
                  gondoltunk arra, hogy ha még életerős férfi volna, szellemének és érzéseinek
                  egyensúlyozottságában, ha még várhatna valamit az újjászülető természettől, az
                  emberektől, a napok folyásától, akkor kezében biztosan nem tartaná elszánással a
                  halál fekete zászlóját. Szabad-e életek milliói felett a korlátlan rendelkezést
                  öreg emberroncsra bízni, akinek az élet úgysem számít már semmit? Hátha nem is
                  ember, hanem a tehetetlen öregség sátáni szelleme?... Halálos gyötrelmünkben a
                  háború kérdése most már egyes-egyedül az ő személyében öltött testet. Rettenetes
                  óriássá nőtt szemünkben, szörnyű árnyékával ránk feküdt. Nappali tépelődésünkben,
                  álmatlan éjszakáinkon csak őt láttuk, csontos térdével mellünkre feküdt, aszott,
                  begörbülő ujjaival nyakunkat fojtogatta. Már nem is kétségbeesés, nem is
                  reménytelen vívódás volt ez, hanem a fölbomlott idegeinket fenyegető őrületnek
                  rögeszmés látomása.</p>
               <p> Az a rettenetes éjszaka is, amelyben először néztem szembe az őrület rémével, s
                  amelynek sötétsége azóta sem tudott lelkemből teljesen elfoszlani, különös
                  összefüggésben volt a halálnak ezzel az öreg, kérlelhetetlen diktátorával. Este
                  az 51-es kazamatában sokáig beszélgettünk. Egész nap hullt az ólmos, hideg
                  december eleji eső, alig tudtunk mozogni, s így az álom is csak később jött
                  szemünkre. Dr. Herz fekvőhelye körül ültünk. Ott volt Soltész, Dudás, Németh,
                  Schneider, Kilár, a kis Stein Móric s természetesen Schuler is. Suttogva
                  beszéltünk, hogy a többieket ne zavarjuk. A halk szóváltásban olyan tökéletességre
                  tettünk szert, hogy hangunk már nem is emberi volt. Hasonlított azokhoz a
                  rejtelmes, légies suttogásokhoz, amelyekkel a foglyok éjszakája tele van, s
                  amelyekről nem tudjuk: magunk beszélünk-e, kísértő rémeink, vagy talán messze élő
                  kedveseinknek szava hallatszik el hozzánk?</p>
               <p>Megint csak a háború folytatásáról és Clemenceau-ról volt szó. Attól rettegtünk,
                  hogy ha tovább folyik a vérontás, többé már végét nem lehet szakítani, s nemcsak
                  mi, hanem az utánunk jövő nemzedékek, azok a fiatal gyermekek is, akik ma még
                  gondtalanul játszanak, áldozatai lesznek a borzalmas felfordulásnak. Valamelyikünk
                  azt a megjegyzést tette, hogy már nem is emberek csinálják ezt a háborút, hanem az
                  magától forog, mint szabadjára eresztett, óriási embert őrlő malomkerék... Vagy
                  talán a kereket bosszúálló szellemkezek forgatják, a megbomlott emberek dolgaiba
                  túlvilági lények avatkoznak be, mint ahogy Homérosz, Vergilius, Tasso és Zrínyi
                  eposzaiban olvastunk az istenek beavatkozásáról földi csatákba?... Régen
                  mosolyogtunk rajta, ma már egészen más értelmezést adtunk ennek a mitikus
                  hitnek...</p>
               <p>Volt már éjjeli egy óra, amikor helyemre lopóztam. Mellettem feküdt Wolfner úr, az
                  egykori szőrmekereskedő. A sötétségből halványan csak arca fehérsége világolt elő
                  és takaróján elterültek hosszú szakállának ezüst szálai. Azt, hogy mellettem van,
                  inkább nehéz légzéséből, nyögéseiből s álmában elhadart, nyöszörgő szavaiból
                  tudtam. Kedves, atyáskodó ember volt velem szemben, jóval idősebb nálam. Közös
                  vacsoráinkat ő készítette, gondosan terített, evés közben s utána elbeszélgetett.
                  Ismertem már magyarországi otthonát. Kissé kövér, ékszerekkel teleaggatott
                  feleségét, s két lányát fényképen is megmutatta. Álmaiban mindig otthon volt,
                  felesége, lányai nevét hangoztatta. Néha szigorúan beszélt, máskor elfulladó
                  érzelmességgel... Elbeszélései után már szinte én is biztonsággal követhettem
                  abban a hívogató, gyönyörűséges világban, amely csukott szemei mögött épült
                  föl.</p>
               <p>De nemcsak ő, hanem majdnem mindegyik alvótársam beszélt, kiabált álmában. A
                  kazamata éjjel sem nyugodott el, különösen esős napok után vagy a háború válságos
                  korszakaiban. A nyugtalanul forgolódók alatt megreccsent a szalmazsák, az
                  összetákolt ágyállvány. Sóhajok, nyögések, vontatott nyöszörgések hallatszottak.
                  Alig akadt már egy-kettő, aki nyugodtan horkolni tudott. Egyszer Dudás ablaka
                  felől tisztán hallom a magyar szavakat: “Lőj oda, ahol csillog... az a szeme!...”
                  Dudás biztosan a fronton van, vagy lehet, hogy más körülmények között kísérti az
                  ölés vágya. Majd németül sír fel egy vékony, természetellenes hang: “Das
                  Leichentuch ist nicht genügend lang!...”<hi xml:id="ftnref168">[168]</hi>
                  Valamelyik Stocker fiú temet... Az ilyen felnyögő hangra azután megmozdul
                  mindenki, egyesek felülnek, valaki keresi facipőjét, kabátját...</p>
               <p>Kint pedig az esőt zúgó szélvihar váltotta fel. Nyivákolása, bömbölése
                  behallatszik a nyitott félhold alakú ablakon. Talán nem tud kimenekülni a
                  körbefutó árokból, s ez az örökös forgás növeszti dühét és erejét. Az őrült
                  körfutást rendező szélhullámokon szárnyaik kifeszített rongyvitorláin köröznek a
                  baglyok is, és rekedt, sikongó vészfüttyöket hallatnak, mintha egymásba
                  szaladástól félnének... A foglyok gyötrelmes álmai körül rettenetes ez a
                  körbeszáguldó, rikoltozó gyűrű. Arra gondolok, hogy milyen jó volna, ha ezek a
                  baglyok elrepülnének most mind oda, ahol a háborút papíron tervezik tovább, vagy
                  ahol róla borba, mámorba, mulatságba felejtkeznek az emberek, és szótlanul,
                  mindentudó üveges tekintettel köréjük ülnének. Mint hírvivői a föld alatti
                  szenvedéseknek.</p>
               <p>Talán ennél a gondolatnál aludtam el. Mindenesetre úgy éreztem, hogy már hosszabb
                  ideje alszom, mikor egyszerre rettenetes rémálomból riadtam fel. A hangok, a futó
                  lány- és fiúgyermekek körvonalai már abban a sötétségben vesztek el, amelynek
                  nyomasztó árnyékaival a kazamata vett körül. Első pillanatban az álomkép
                  összefüggésére nem tudtam visszaemlékezni. Csak a szívem körül éreztem
                  szorongató nyomást, s ijedten kapkodtam magam körül, mert úgy éreztem, hogy
                  öntudatomat elveszítem, s teljesen beleveszek a sötétségbe... A kazamata félhold
                  alakú ablaka, a nyögő alvótársak, a zúgó szélvihar végre is megállt körülöttem.
                  Ahogy mind biztosabban éreztem őket magam körül, nyugalmam is lassan visszatért,
                  mert úgy éreztem, hogy ennek a sivár környezetnek létezése biztosítja öntudatomat
                  is. Felnyúltam a polcra, hogy dohányt keressek, s közben kezem beleütődött a falon
                  lógó csellóba, amely hosszú zengéssel viszonozta érintésemet. Mintha kedves
                  ismerősre találtam volna, gyöngéden simogattam végig a hangszeren. A fa jóltevően
                  hűvös volt. Halkan megpengettem mindegyik húrját, s hangokra gondoltam, lágy,
                  sóhajszerű félhangokra, amelyek ezekről a húrokról folynak bele a melódiába, s a
                  bánat, az emlék, a sajnálkozás ízét keverik el benne. Nincs-e volt életemnek
                  minden napfényes mozzanata megbújva e sima, kicsiny faszekrényben? A triók és
                  kvartettek, amiket a kolozsvári piarista gimnáziumban játsztam? A “Képeddel alszom
                  el”, amivel szegény apámat akartam a múlt emlékeibe visszaringatni? Hosszú,
                  vágyakozó merengések a kolozsvári szülei házban, majd a budapesti
                  Eötvös-kollégiumban... Azután a párizsi Rue Vaugirard... Epekedő szerelmek búgó
                  hangjai... Mintha ez a hangszer kivilágosodott volna, mint szentjánosbogár az
                  éjben. Nem tudtam róla tekintetemet, kezemet levenni. Leemeltem magamhoz, térdeim
                  közé szorítottam, és arra gondoltam, mi történnék akkor, ha egész halkan,
                  fojtottan eljátszanám rajta a “Képeddel alszom el”-t? Meg lennék bolondulva, vagy
                  bolond vagyok máris?... Erre a gondolatra hideg futott át hátamon. A csellót
                  visszatettem helyére. De azért a kísértés tovább nyűgözött. Úgy hittem, azért
                  volna jó eljátszani apám kedves dalát, hogy kisírjam magam. Akkor mellem bizonyára
                  nem lenne többet nehéz, mert a könnyek kijönnének belőle... Itt eszembe jutott az
                  öreg, bolond Sarkadi bácsi. Ő is azért dobta cilinderét a Marosba, hogy a fejét
                  nyomó gondolatok kiszálljanak.</p>
               <p>Amint Sarkadi bácsi képe vizeskék szemével, eres halántéka körül az ősz, ezüst
                  hajpehellyel felmerült előttem, hirtelen ráeszméltem a bűvös álomképre, amelynek
                  borzalmas vége álmomból felijesztett. Erdei mulatságon voltam elemi iskolás
                  társaimmal s azokkal a lánygyerekekkel, akikkel búzaszentelő napokon együtt
                  vittek ki a mezőre. A kislányok hajában most virágfüzér volt, összefogózkodva
                  táncoltak, nevettek, s kötekedve néztek ránk. Emlékezetemnek milyen rejtett
                  zugából támadtak most mind fel, szemükben csodálatos ragyogással, mozdulataikban
                  különös, lenge, finom érzékiséggel, de mégis színben, arcvonásukban, hajuk
                  viselésében oly tiszta, igéző élethűséggel? Mindegyiknek tudtam vezeték- és
                  keresztnevét, ismertem, megkülönböztettem iskolatársaimat is. Nevek bukkantak fel
                  seregestől, amelyekre azelőtt sohasem gondoltam, mert már harmadik elemista
                  korukban elszakadtam tőlük, s azóta sohasem láttam viszont... A lányok táncoltak,
                  mi énekeltünk, és virágot dobtunk rájuk. A nap sütött. Bársonyosan izzott a zöld
                  pázsit, felettünk fehéren felvillogó szárnnyal galambok szálltak... Egyszerre az
                  erdőből, négykézláb mászva előbújt a bolond Sarkadi bácsi. A háta tele volt szórva
                  barna, elszáradt levéllel, arcát véresre karcolta az ág, és egyik felemelt
                  kezében izzó ráspolyt tartott, amellyel égette, szúrta a lányokat és fiúkat ott,
                  ahol érte... És amikor sikoltva, jajveszékelve mind elterültek a földön, vagy
                  elszaladtak, földbegyökezett lábbal csak én álltam. A szörny most felém jött. De
                  többé már nem volt Sarkadi bácsi. Feje összeaszott, arcbőre pergamenszínű lett, s
                  a tüzes vas felett a kísértő, üldöző Clemenceau-arc jelent meg...</p>
               <p>Erre riadtam fel. Most már visszaemlékeztem az egész képre. Még tudtam a neveket,
                  láttam az arcokat, de már arra, amit felém kiabáltak, nem emlékeztem.</p>
               <p>Nem akartam sokáig időzni a rémes képnél. Kerestem, kutattam egészen más
                  gondolatokat, amelyek megszabadítanak a nyomasztó érzésektől. Kifejlődött már a
                  gyakorlatom, hogy álmatlan éjszakákon miként zsongítsam el öntudatomat.
                  Belemerültem hosszú mérlegelésbe a kanti időről s a bergsoni időtartamról.
                  Gyanútlanul adtam át magamat a gondolatsornak, egészen éber figyelemmel kötöttem
                  össze a következtetés láncszemeit, amikor egyszerre arra eszméltem fel, hogy az
                  utolsó gondolatszem teljesen kiesett emlékezetemből... Egészen elfelejtettem, mit
                  állapítottam meg azelőtt egy másodperccel. A gondolatlánc összetört, elszakadt,
                  mintha csak öntudatom jelképe lett volna, s beleveszett a sötétségbe.</p>
               <p>Most újult erővel hatalmasodott el rajtam az a szorongó, kétségbeesett félelem,
                  amivel álmomból ébredtem. Istenem, mi történik velem? Előbbi félelmem
                  származhatott a rémálom lidércnyomásától. De most higgadtan, nyugodtan okoskodtam,
                  játsztam, mint oly sokszor azelőtt, a gondolatok építményeivel, s egyszerre minden
                  összeomlott. Bárhogy is erőlködtem, nem emlékeztem vissza egy gondolatra sem...
                  Borzasztóan megijedtem. Fejemet elöntötte a vér, s mintha végtelen, sötét vízben
                  fuldokoltam volna, kétségbeesetten kapaszkodtam szalmazsákomba és a körülöttem
                  levő tárgyakba. Azt hittem, ha nem menekülök el tőle, rám tör, letipor az
                  őrültség.</p>
               <p>Pár pillanat alatt magamra kaptam ruhámat, és kiszaladtam az udvarra. Az eső
                  megszűnt, de szélvihar dühöngött, amely a széttépett felhőket gyors iramban
                  vonultatta át az égen. Az elcsitult föld felett izgalmas hullámzással élt,
                  kavargott az ég, s messziről ide hallatszott a földúlt tenger csattogó, zúgó
                  ostroma a parti sziklák ellen. Rámeredtem a felhők mögül kibukkanó holdra, amely
                  úgy nézett rám, mint üregéből kiváló, óriás szem. Csak megfoghatatlan,
                  nyugtalanító tükre ragyogott, s mind nagyobbra nőve lebegett előre úgy, hogy
                  elkaptam róla tekintetemet, mert féltem, beleszédülök. A mélykék ég ölén
                  ezüstszínű felhő gomolyogva domborult ki. Először olyan volt, mint Rodin
                  valamelyik öregemberének büsztje. A vékony nyakon, amelyen a kiugró izmok
                  megfeszültek, nagy, bozontos fej pihent. A szakállon már átütött az ég kéksége,
                  amelybe az utolsó ősz szálak már egészen elvegyültek. Az alakzat egy pillanatig
                  sem volt nyugodt. A nyak idegesítően nyúlt, nyúlt, míg végre a fej egészen elvált,
                  s mint ragyogó golyó gurult végig az égen. Azután a golyó, éppen a középen,
                  kezdett szétfoszlani, s az ijesztő ősz fejet váratlan gyorsasággal oszlatta fel a
                  változás, hogy helyébe lírát varázsoljon, amelynek ágai között messzi csillagocska
                  hunyorgatott...</p>
               <p>Minden feltűnő, szokatlan, soha vissza nem térő változást hangsúlyozott. Semmi sem
                  állt nyugvóponton, minden a változás görbületébe esett, egy görbe vonalba,
                  amelyről nem lehet tudni, honnan indul ki, és hová zuhan le. A szél néha becsapott
                  az udvarra is, felkavarta az udvar pocsolyáit, papírdarabokat őrült táncba
                  kergetett, végiggurított köveket, felfújta a szárításra kitett, kötélen lógó
                  ingeket, amelyeknek karjai egyszerre széttárultak, mellük megduzzadt, mintha
                  valaki életre kelt volna bennük...</p>
               <p>E pillanatban sejteni sem lehetett, mi lesz a világból, mi születik a változó
                  időből? Hol állnak meg a felhők, nem törnek-e ránk a dübörgő tengerhullámok, nem
                  süllyed el a kis sziget, az egész világ?... Csak az ég tudott valamit, amely néha
                  a tovagördülő felhők felett egészen kibontakozott, s oly közvetlenül és beszédesen
                  nézett rám, mintha most mindjárt elmondaná, kidobolná a természet minden
                  titkát...</p>
               <p>Félelmetes volt ez a találkozás a természettel. Tudtam, hogy ez is csak csábítás.
                  Hívnak a titkok, integetnek. Már-már úgy látszik, hogy megoldódik előttem minden,
                  leomlanak a választófalak ember és természet között, s a felhők mögül kibontakozik
                  az Isten arca... Mily egyszerűnek látszik a mosolygó végtelenség! Lenyúl értem,
                  fölkap, s magával ragad, mint ahogy a szélvihar elvitte a papírdarabokat... De hol
                  leszek akkor már én? Az őrület milyen útjaira dob le a végtelenség szele, ha már
                  megunta velem a játékot, s újra visszaejt?...</p>
               <p>Talán sohasem volt ilyen közel hozzám a természet, s én sohasem menekültem tőle
                  oly izgalmas félelemmel, mint most. Nem mertem visszanézni a felhőkre, a csábító
                  égre, nem mertem hallgatni a hullámok ostromát, csak az udvar sarára, fekete
                  göröngyeire és sápadtan világító pocsolyáira néztem. Órákon át, holtra fáradva
                  loholtam a kazamaták előtt fel és alá, hogy tudatomba verjem a fogságot, hogy
                  hozzátapadjak a szennyes perchez, a szörnyű valósághoz, amely, mint egykor fényes
                  hajó utolsó roncsa, egyes-egyedül menthette át életemet biztos partra.</p>
               <p>Nem kellettek már a természet játékos titkai, a gondolat szédítő hullámzásai, a
                  képzelet megejtő képei, csak szerencsétlen, hitvány életem kellett, és csak azt
                  tudtam, mikor fekvőhelyemre rogytam, hogyha holnap reggel valóban behozzák a
                  híg, keserű kávét - én örömömben fel fogok zokogni.</p>
            <milestone n="2" unit="startSubChapter"/>
               <p rend="head"> 2</p>
               <p>Mikor az ember mindent elveszített, s az élete már csak nyomorult szalmaszálon
                  függ, akkor erre sokkal megfeszültebb gonddal vigyáz, mint egykori élete
                  valamennyi fényűző kincsére és gazdagságára. Lám, nekem sem maradt egyéb, mint a
                  negyedik fogsági év hitvány állati tengődése: a kazamata szalmazsákja, a
                  mindennapi marharépa, a folyton fogyó kenyéradag, s én mégis vad, ösztönös
                  makacssággal ragaszkodtam hozzá, szívet felverő nyugtalansággal őrködtem, hogy
                  öntudatom le ne csússzék róla, mert éreztem, hogy ha már ezt az utolsó roncsot is
                  elhagyja, akkor nem következik más, mint a téboly semmibe vesző sötétsége.</p>
               <p>A válságos éjszakát követő reggel s azután is mindennap felkeltem, örültem a
                  kürtszónak, a híg feketének, a vizes, ízetlen főzeléknek, az őrök szuronyának, s
                  ha a gyötrelmes nehézséggel megélt órákban, napokban, bármikor érezni kezdtem,
                  hogy öntudatom megint el akar szállni, futottam ki az udvarra, róttam a megszámolt
                  lépéseket, elzártam fülemet, szememet, lelkemet a csábító szédülettől, s vakon,
                  süketen, minden gondolat nélkül addig rohantam, amíg csak magam mögött nem hagytam
                  a kísértéseket, s nem maradt más, mint a fogolyélet. Olvasni már nem tudtam. Az
                  emlékektől, álmodozásoktól rettegtem. Mindig veszedelmes híd volt, amelyen a
                  képzelet félelmetes utakra siklott. Maradt csak a hideg víz, séta, beszélgetés,
                  kártya, sakk, evés és néha a bor állati önkívülete. Így is sokszor megesett, hogy
                  kártyázás vagy beszélgetés közben felugrottam, s ki kellett szaladnom az udvarra,
                  mert azt hittem, megőrülök.</p>
               <p>Most értettem meg szegény Riedlt, aki mindig csak futott. Ő végre is célt ért. Még
                  októberben hazaküldték Budapestre, ahol senkit sem ismert, s ahol újra kellett
                  volna a magyar nyelvet tanulnia. Ajánló levelet küldtem vele Laczkó Gézához, és
                  vastag talpú cipőjébe két novellát szegeztettem be a budapesti Nyugat számára.
                  Riedl egyszer felkereste Laczkó Gézát, azután többé nem jelentkezett, pedig
                  megígérte, hogy küldeményemet ki fogja bontani cipőjéből. Barátom hetek múlva
                  érdeklődött a tömeglakáson, ahol az egykori maître d’hôtel szállást kapott. Ott
                  azt mondták, hogy hazaérkezése után három napra meghalt. Abban a ruhában temették
                  el, amelyet magán hordott, s a cipő is a föld alá került, amelynek talpában
                  írásaim voltak elrejtve... Riedl esete is igazolta, ha valakit a fogságból, mint
                  beteget, hazaküldtek, annak az otthonból osztályrészül már csak a temető
                  jutott.</p>
               <p>Pedig ezen a negyedik télen különösen a súlyos idegbetegek száma nagyon
                  elszaporodott. Két németen kitört a dühöngő őrültség. Őket valamelyik francia
                  elmegyógyintézetbe vitték, ahol hamarosan meg is haltak. A többi idegbeteg is már
                  csak roncs volt, de úgy látszik, pislákolt bennük annyi élet, hogy a
                  hazaszállításra még nem értek meg.</p>
               <p>Tutschek már túl volt minden ideges félelmen és nyugtalanságon. Többé semmit sem
                  tudott magáról. Ha nevét hallotta, azt mondta, ismert egy ilyen nevű embert, de
                  nagyon régen... Kezével olyan messzire utaló mozdulatot tett, amelyet már a
                  képzelet sem járhatott be. Feleségétől néha érkeztek gyászkeretes levelek. Nem
                  bontotta fel őket, gyűjtötte rakásra. Azt mondta, egyszer majd átadja a
                  címzettnek, mert biztosan tudja, hogy valamikor még találkozik vele... Még mindig
                  csak térdepelt és imádkozott. A járástól már annyira elszokott, hogy ha néhány
                  lépést akart tenni, térdei berogytak. Ezért egész télen ki sem mozdult az
                  56-osból.</p>
               <p>Ilyen csendes őrült lett egy Heipel nevű, öregebb osztrák szobafestő is. Ő az
                  54-esben lakott. Minden rongyot, szemetet fekvőhelyére, utazóládájába gyűjtött. A
                  fogságba még feketére festett hajjal és bajusszal került, de most megnőtt, kuszált
                  hajáról és bajuszáról lekopott a festék, és szőrözete ijesztően zöld színűvé
                  változott. Egész nap a citadellát festette. Képeit pár sou-ért eladta a
                  katonáknak, fogolytársainak. Mikor azután vevőiből s a papírból kifogyott, a
                  kísértő börtönképet ráfestette rongydarabokra, a kazamata padjaira, a falra, a
                  kövezetre, mindenüvé, s úgy látszott, hogy semmi tér sem elég számára, hogy zord
                  vízióját életre hívja... Az öreg, zöld hajú festő sohasem mosakodott, fehérneműit
                  hónapokon át magán hagyta, úgyhogy a férgek ellepték, s kibírhatatlan bűzt
                  árasztott. Ehhez járult még a fekvőhelyén, polcán és utazóládájában összegyűjtött
                  büdös rongydaraboknak és rothadó tárgyaknak rettenetes szaga, amely körülötte
                  egy-két méter körzetben kibírhatatlanná tette a levegőt. Minthogy társai nem
                  tudták rávenni a tisztálkodásra, és bűzlő holmijaitól semmiképpen sem akart
                  megválni, végre is feljelentették az adminisztrációnál. Szegény kapálózó,
                  gyermekesen nyávogó öregembert erőszakkal fürösztötték meg, a Vöröskereszt
                  adományából új inget és alsónadrágot adtak rá, azután gyűjtött rongydarabjait és
                  utazóládáját kidobták a citadella udvarára azzal, hogy válassza ki belőle, ami még
                  használható. Heipel sírva álldogált földúlt kincstára előtt. Egy-egy darabot
                  órákig a kezében tartott. Nehéz, szinte lehetetlen volt a választás. Nem tudott
                  megválni semmitől, ezek a haszontalan, visszataszító szemét dolgok úgy hozzá
                  voltak nőve életéhez, mint máséhoz a palota, az autó, a fényűző lakásberendezés...
                  Csak nagy nehezen tudtuk rábeszélni, hogy legalább ideiglenesen szakadjon el
                  tőlük. Azt mondtuk, hogy mindent leltárba veszünk, gondosan becsomagoljuk, s az
                  egészet az adminisztrációnál letétbe tesszük kiszabadulása napjáig.</p>
               <p>Heipelen kívül menthetetlennek látszott, és szintén sok bajt okozott a vörös
                  Rosenberg is, akin oly erős mértékben tört ki az üldözési rögeszme, hogy többé már
                  a mindig magánál hordott pléhbödönből sem akart enni. Legtöbbször erőszakkal
                  kellett etetni, vagy a legravaszabb módokat kitalálni, hogy az ételhez
                  nyúljon.</p>
               <p>Furcsa mánia tört ki Katzon, ezen a mindig komor, szótlan öreg szűcsön, aki
                  egyszerre csak elkezdett a patkányokra vadászni, s nagyon boldog volt, ha
                  egyet-egyet lenyúzhatott. Egész nap a konyha körül ólálkozott, s ha a kutya
                  szájában patkányt látott, rácsapott, mint a héja, és elkapta tőle. A konyhában
                  dolgozók nevének sajátságosan kínálkozó rokonhangzása miatt Katzenak csúfolták.
                  Sokszor volt nagy lárma, futkosás az udvaron Katz különös szenvedélye miatt. Az
                  öreg szűcs elcsente a patkányt a kutyától, és elkezdett szaladni. A kutya ugatva
                  utána iramodott. Erre a konyha emberei elkezdtek kiáltozni, és csakhamar az egész
                  udvar visszhangozta: “Katze! Katze!...”<hi xml:id="ftnref169">[169]</hi> Az öreg
                  szűcs a patkányt kezében szorongatva eltűnt valamelyik föld alatti folyosón, s
                  azután, mikor rejtett zugjában magára maradt, nekilátott bicskájával az
                  állatnak... volt már egy csomó kikészített patkánybőre, amire nagyon ügyelt, s
                  olyan helyekre dugdosta, ahol lakótársai nem találhattak rá.</p>
               <p>De még meglepőbben jelentkezett a tébolyodottság egy nagyszakállú, nagyon tisztes
                  megjelenésű németen, akit Klopfernek hívtak. Ez az úr négy éven át fogolytársai
                  között a legnagyobb tiszteletnek örvendett. Nevét sohasem ejtették ki a Herr
                  nélkül. Herr Klopfer lehetett volna komissziótag is, tekintélyes külseje szinte
                  kijelölte erre, de nem fogadott el semmiféle ilyen hitvány megkülönböztetést. Úgy
                  élt köztünk, mint száműzött fejedelem. Hátratett kezekkel, előkelően kimért
                  lépésekkel és mindig egyedül járt. Gesztenyebarna, göndör szakálla, amelyet
                  Wachsmann különös szeretettel sütögetett, mint sajátságos szőrszalvéta terült el
                  gondosan kikefélt felöltője felett, keménykalapot hordott, aranyláncon lógó
                  szemüveget... Voltaképpen senki sem tudta róla, hogy kicsoda, de mindenki nagyon
                  tisztelte, 1917 utolsó hónapjaiban azután egyszerre megváltozott a magaviselete.
                  A szakállas tekintély kezdte megszólításával kitüntetni fogolytársait.
                  Fontoskodva, előkelő kézmozdulattal félrehívta az embert, s négyszemközt valami
                  furcsa, aljas dolgot kínált megvételre, egészen egyszerű vásári árut, amelyet a
                  hüvelyk- és mutatóujj közé kellett illeszteni, s abból obszcén mutatvány került
                  elő. Eleinte mindenki elképedéssel fogadta az ajánlatot, de azután lassanként
                  megszoktuk, hogy mit jelent az, ha az embert Herr Klopfer félrehívja. Az előkelő,
                  szakállas úrnak voltak nagy számban ocsmány fényképfelvételei is. Ezeket is
                  eladta. Nagy utazótáskája nem fogyott ki az erotikus leleményű árucikkekből... A
                  végén már arra is gondoltunk, hogy Herr Klopfer nem amatőr kedvelője az ilyen
                  dolgoknak, hanem békében ezek elárusításából élt. Egyesek mintha emlékeztek is
                  volna rá a Boulevard des Italiens éjjeli forgalmából. Talán úgy kezdte, mint
                  erotikus kalauz, mint cilinderes utcasarki élőreklám, aki szoborszerű karral egy
                  mellékutca gyanús lokáljára mutat. Azután úrrá vergődött, Herr Klopferré, s talán
                  a fogságban új életet, új arcot akart magára ölteni. A végén is a hosszú
                  elzártság, pénze megfogyatkozása visszadobta egészen alulra, ahol az életet
                  kezdte. Ki tudta volna ezt?...</p>
               <p>Herr Klopfer is a lélekben megrendültek közé tartozott, mint amilyenek nagyjában
                  már mindnyájan voltunk. A maga valóságában én is csak akkor vettem észre ezt,
                  amikor ideges félelmeim először jelentkeztek. Akkor rájöttem, hogy mindegyikünk
                  lelke ki van már kezdve. Először Schneiderrel, a halvány arcú pozsonyi pékkel
                  beszéltem erről. Elmondta, hogy az őrülettől való félelem első ízben trombitálás
                  közben jelentkezett nála. Hirtelen elfelejtette a jelt, amit már ki tudja hány
                  századszor fújt. A trombita hangja értelmetlen, furcsa recsegésbe fulladt. Akik
                  hallották, nevettek rajta, csak a pozsonyi pék sápadt bele még inkább... Tőle
                  azután megtudtam, hogy Kilár, akivel a “kávéházukat” együtt csinálják, éppen olyan
                  szenvedélyes hidegvízkúrás, mint Neubert vagy Neuhaus... Az emlékezet ijesztő
                  kihagyásairól beszéltem egy ízben Nagellel és Däumlinggel is, s kiderült, hogy a
                  két német tanár már egy év óta rendszeres memóriagyakorlatot folytat...</p>
               <p>Óvtak az alkoholtól, amely pillanatnyi bénulást okoz csak, de azután a megviselt
                  idegrendszer még könnyebb zsákmánya lesz az észvesztő kísértéseknek. Ijesztő példa
                  volt erre Varvey, az egykori bordeaux-i tanár, akitől már délelőtt sem lehetett
                  angol nyelvleckét venni, mert zavaros dolgokat mondott, agya egészen eltompult, s
                  minduntalan elfelejtette, hogy miről van szó. Délutánra azután egészen részeg
                  lett. Megcsappant jövedelméből csak rumra telt, attól percek alatt berúgott.
                  Mindennap alkonyatfelé valamelyik bástyafeljárat előtt lehetett látni, a földön
                  ült, kidülledt vörös szemmel, nyitva maradt szájjal, amelyből a nyál csurgott.
                  Néha kis medaliont vett kezébe, a lánya fényképével. Ránézett, s minden ok nélkül,
                  hátborzongató állatiassággal röhögni kezdett... A bortól származó verekedések,
                  összetűzések napirenden voltak. Az őrség már nem is törődött a kantinból
                  dülöngézve kijövő foglyokkal. Csak ha valamelyik részeg egy katonára dőlt, akkor
                  belerúgtak. Megesett, hogy némelyik véres arccal, hason elterülve órákig feküdt a
                  bejáró kapu előtt.</p>
               <p>Mi is, ha ittunk, sokszor olyan dolgokat követtünk el, amelyért másnap nem
                  vállaltuk volna a felelősséget. Egyszer, mikor hármunkat az őrség az éjszakai
                  sétánkból bekergetett, összetűztünk velük, s puszta kézzel rázogattuk
                  szuronyaikat. Nyugodtan belénk szúrhattak volna, de látták, hogy “nem vagyunk
                  beszámítható” állapotban, s nem bántottak. A bortól éppúgy óvakodnunk kellett,
                  mint az olvasástól, a gondolkodástól, tépelődéstől. Azon az estén, amikor az
                  őrséggel szembeszálltunk, a kantinosné hívott be egy pohár borra. Ezúttal férje is
                  jókedvűnek látszott. Az alkohol már rég el volt tiltva tőle, de azért titokban
                  mégis ivott. Most is nehéz aperitiv illatát éreztem rajta. Késő estig maradtunk a
                  kantinban, azután mámorosan távoztunk. Az őrséggel támadt éjszakai jelenet kissé
                  kijózanított, de nem egészen, mert az alkohol hatását még másnap is éreztem, mikor
                  reggel arra ébredtem fel, hogy az 51-esben izgatottan arról tárgyalnak, hogy a
                  kantinos az éjszaka hirtelen meghalt. Álmában, felesége mellett érte őt a vég.
                  Csak felhördült, s azután a könnyű álomból visszasüppedt a vég nélküli álomba...
                  Féléberen hallottam a dologról, s pillanatokig azt hittem, rólam van szó. Mintha
                  én haltam volna meg, s lakótársaim ezt tárgyalnák...</p>
               <p>Azóta még ritkábban nyúltam borhoz, amelyet különben sem bírtam már. Barátaink
                  között az ital mellett leghívebben Dudás tartott ki. Ő sem volt alkoholista, de
                  már mámorában határozott, s mindig ugyanazok a rögeszméi támadtak, amelyek végül
                  is veszedelmesek lehettek volna, ha nem küzd minden erejével a csábító mámor
                  ellen. Egyik állandó ittas képzete volt, hogy fiatal német barátai ellopták
                  repülőgép-tervét. Ha ivott, utána órákon át tudott erről beszélni, s nem lehetett
                  meggyőzni arról, hogy csak rémeket lát. Voltak egyéb történetei is dr. Herzről és
                  másokról, amelyeket többnyire csak az alkohol sugallatából merített. Esténként
                  mindenkinek hosszasan elbeszélte ezeket, másnap azután egész délelőtt azokkal
                  tárgyalt, akikkel becsípve összekerült, és visszavont, jóvátett mindent. Megható
                  volt ennek a kedves, jó érzésű fiúnak küzdelme kísértő rémeivel. A harcot még
                  mindig győzte, bár ebben az időben sok baj érte már. A pénze elfogyott, otthonról
                  csak rossz híreket kapott, egyes-egyedül abból tartotta fent magát, hogy a nagy
                  utazóládában hozott dolgait eladogatta. Majdnem mindent az adminisztrátor vett meg
                  tőle, aki gyors ütemben gazdagodott, s végül Dudásnak már nagy, üres ládáját is
                  megvásárolta, amelyről annak idején a perigueux-i állomás katonái azt jegyezték
                  meg, hogy koporsóját hozza benne... Ebben a “koporsó”-ban, amelyet egy reggel
                  Biesenbach és Von der Hohe a csonka képű, kékvörös arcú adminisztrátorhoz
                  szállítottak, valóban sok minden volt temetve: Dudás egykori jóléte, fényűzése,
                  gondtalansága s minden bizonnyal fiatalsága is örökre...</p>
               <p>A folyton növekvő, általános nyugtalanság és ideges lehangoltság az udvar képét is
                  teljesen átváltoztatta. Azelőtt esős időben senkit sem lehetett kint látni. Most
                  az udvaron éppen úgy, mint a rempart-on, mindig találkozott az ember rohanó,
                  magukba zárkózó sétálókkal, akik zsebbe mélyesztett kézzel, feltűrt gallérral
                  esőben, sárban egyforma kitartással rótták az utat. Maguk körül nem vettek észre
                  senkit és semmit. A rém, amelyre ijedt tekintetüket rögzítették, nem kívül
                  kolompolt, hanem feldúlt lelkükből meredt elébük...</p>
               <p>Nagy népszerűségre tett szert ebben az időben a “schöner Karl”. Régen nevettek
                  rajta, csúfolták, mikor a gyökérből való táplálkozást hirdette, s félmeztelenül
                  körfutást rendezett az udvaron. Most azonban nagyon sokan hívei közé szegődtek. A
                  körbefutók száma, akiknek élén mezítláb mindig a göndör hajú őrült Apolló loholt,
                  napról napra nőtt. Egyik nap csak tízen-húszan szaladtak, másnap már negyvenre
                  szaporodtak. A folyton mozgó, kifáradhatatlan körbe mindig újak is beálltak. E
                  nélkül az őrült körforgás nélkül már el sem lehetett képzelni az udvart. Szaladtak
                  reggel, szaladtak délben, és szaladtak sokszor délutántól kezdve a késő éjszakai
                  órákig. Két borzalmas gyűrű körözött ilyenkor a citadellában: a baglyoké kint az
                  árokban s a foglyoké bent az udvaron... Ebben a szüntelen, szédítő körforgásban
                  el lehetett felejteni mindent. A gondok, a rettegett képzelődések, a gyötrő
                  démonok a körön kívül rekedtek, s mikor áldozatuk után akartak szaladni, ha
                  kirogyott a körből, már csak holtra fáradt embert találtak, akin többé
                  győzedelmeskedni nem tudtak.</p>
               <p>Az éjszakai körfutásokat a végén mindig az őrség szüntette meg. Ennek is megvolt a
                  zárórája. Az adminisztrátor és az őrmesterek tizenkettő felé tértek vissza az
                  erődítménybe, s a facipők egyhangú, borzalmas kopogása zavarta álmukat. Ilyenkor a
                  föld alatti folyosókba húzódtunk. A hosszú, nedves, sötét fal mentén néha
                  nyolcvanan-százan is álldogáltunk. Beszélgetni nem lehetett, de nem is igen
                  akartunk. A sötétben csak cigarettánk tüze parázslott, s abból derengett néha fel
                  a fény falhoz támaszkodó társaink arcára. De ismertük enélkül is mindegyiket. A
                  járásukról, köhögésükről, körvonalaikról megismertük valamennyit. Rendesen mi,
                  régi noirmoutier-iek, álltunk együtt: az öreg Müller bácsi, Jakab, Bistrán,
                  Valéry, Ványi, Szőke, Reichsfeld, Ziffer, Dudás, Soltész, Németh, Bajusz, Ambrus,
                  Schneider, Kilár, Stein Móric, Reisner, Poss, Edouard, Ullrich, Hampel, Heger,
                  Remling, Schrummer, Crombeck, néhány osztrák pincér, a Stockerek, a tiroli
                  cigányok... Mind szürke alakok már, a Vöröskereszt pléhgombos, durva szövésű
                  egyenkabátjában, fejükön sipkával. Leegyszerűsített, színtelen, szótalan árnyak,
                  amelyek oly könnyen tudnak a folyosó sötétségében eggyé olvadni... Néha megszólalt
                  egyikünk. Nem mondott el hosszú dolgokat, csak egy-egy szót ejtett ki száján, mint
                  hosszú, tudatalatti képsornak töredékét: parasztlány... szamóca... malom... tej...
                  utca... Ezen azután mi hosszú ideig elgondolkoztunk. Nem rendes gondolkodás volt
                  ez, arra nagyon fáradtak voltunk. A szó csak kibontotta mindazokat a fényes
                  képeket, azokat a kedves hangokat, színeket, illatokat, amik velük társultak.
                  Rengeteg sok minden volt egy ilyen szóban! Néha a képek tömegétől úgy
                  elgyengültünk, hogy leroskadtunk, s ott a folyosón elaludtunk. Társaink nem
                  zavarták álmunkat, és csak akkor vittek helyünkre, amikor már az utolsók is
                  készültek elhagyni a föld alatti folyosót... Egyszer a konyha felől szénfüst
                  illata szállt felénk. Valaki azt mondta: vonat... Erre mindjárt hallottuk
                  mozdonyok füstokádó pufogását, vasúti kocsik csörrenő egymásba ütődését. Emberek
                  szaladtak, kezükben kis bőrtáskával, pléddel. Fátyolos, gumikabátos asszonyok... A
                  mozdony szuszogott, fütyült... Indul a vonat! Indul a vonat!...</p>
               <p>Nem tudom, mi volt jó abban, ha így együtt álltunk, hallgattunk, vagy nagy ritkán
                  egy-egy szót mondottunk. De ilyenkor nem éreztük semminek sem a hiányát. El
                  tudtunk volna lenni így sokáig, talán évekig, talán örökre. Mintha jótékony
                  szellem összekapcsolta volna véreinket, idegeinket, lelkeinket: minden
                  elszabadult belőlünk, ami bennünk félelmetesen, ijesztően keringett, s a nagy,
                  közös hullámzásban elhalkult, elaprózódott, megnyugtatóvá lett, mint a sűrűn pergő
                  esőcseppek, amelyeknek egyhangú zenéje az udvarról föld alatti rejtekhelyünkig
                  hallatszott, így múlt el a negyedik tél. A napok megint hosszúaknak tűntek föl,
                  megint óráról órára éltünk, mint a fogság elején. Csak most nem vártunk semmiféle
                  nagy változást, szinte féltünk tőle, mert azt hittük, hogy már nem bírnánk ki. Ha
                  valami, bármilyen kis dolog is történt velünk, már csodának láttuk, amelynek fénye
                  napokig betöltötte lelkünket, s a szürke napok hosszú folyására ragyogó hidat
                  vert, mint folyó vizére a lenyugvó nap.</p>
               <p>Hazulról hónapokig nem kaptam hírt, de már ezen nem is csodálkoztam. Régi
                  barátaim, ismerőseim, családom emlékezésének távlatán már egészen kicsi pontnak
                  képzeltem magam, amely ha eltűnik, nem is okozhatja az elvesztés fájdalmát. És
                  mégis egyszer levelet kaptam egy ismerős asszonytól, aki már évek óta nem írt, s
                  ebben a levélben érzései olyan elevenen szólaltak meg, mintha tegnap szakadtam
                  volna ki karjaiból. Forró szavainak tükrözésében csodálkozva néztem magamra, s a
                  szürke napoknak fátyla egyszerre lebomlott rólam, mint sírjából feltámadott
                  halottról a lepel... Nevetni, dalolni lett volna kedvem. Már úgy mentem fel
                  sétálni a rempart-ra, mint régen a háború előtt, mikor sétára túláradó, nagy
                  élmények kényszerítettek. Fent gőzölögve szállt fel a köd az erdő nedves fáiról, a
                  tavalyi száradt fű felemelte fejét, s én remegve tartottam kezemben a levelet,
                  mint illatos rózsát. Sápadozva, beleszédülve szívtam, csókoltam, s azt hittem,
                  elájulok, mint az ájtatos szűz, aki Krisztus lábát szokta megcsókolni, s akihez
                  egyszer a Megváltó lehajlik a keresztről, hogy homlokára lehelje malasztos
                  csókját...</p>
               <p>Ilyen önkívületes öröm ért akkor is, amikor a Svájcban élő magyar lánytól, aki a
                  fogság elején levelezésemet közvetítette, váratlanul karácsonyi csomagot kaptam.
                  Két év óta nem írt már. Úgy hallottam, férjhez is ment. Azt hittem, rég
                  elfelejtette nevemet is... És egy hideg, december végi estén, amikor ki tudja már
                  hányadik körömet írtam le az udvaron, az adminisztrációs épület előtt
                  megszólított a magas őrmester, hogy jöjjek be az irodába, mert csomagom érkezett.
                  Valóban a nevemet pillantottam meg a barna csomagoló papíron, amelyből az őrmester
                  nagy, fehér dobozt hámozott ki. Belül a csomagot ezüstpapír fedte, rajta kis
                  fenyőgally s pársoros névjegy az aláírással: M. Jutka...</p>
               <p>- Levél van a csomagban. Szabály szerint nekem ezt el kell koboznom!...</p>
               <p>Azt hiszem, nem is válaszoltam semmit, hanem felnyögtem, mint a halálra kínzott
                  állat... Mindössze két sor volt ráírva: boldog karácsonyi ünnepet kíván a csomag
                  küldője... Milyen szörnyű törvény rendeli el, hogy ezért a csomagot el kell
                  kobozni?</p>
               <p>Az őrmester olvassa a franciául írt sorokat, azután most már inkább kutatva,
                  szánakozva néz rám... Arra már nincs ereje, hogy a halálosan szomjúzótól elvegye a
                  pohár vizet. Kezével int: “Vigye! A levéllel együtt!...”</p>
               <p>Ölbe veszem a csomagot. Mikor az egymás mellé rakott színes, illatos cukrokra,
                  csokoládékra nézek, azt hiszem, álmodom. Magamhoz szorítva viszem végig az
                  udvaron, s az utat többé nem keresem, mintha a karjaim között tartott ajándék
                  fénysávot vetne elém a sötétségbe...</p>
               <p>A karácsonyi napok egyébként ebben az évben a kis svájci magyar lány csodálatos
                  ajándékán kívül más meglepetést nem hoztak. Az emlékektől félve, sötét
                  sejtelmektől gyötörve éltük át. Karácsony második napján megérkezett volt
                  budapesti növendékeimnek gyűjtése. Ezúttal a kantinban Szilveszter-esti vacsorát
                  rendeztünk belőle. A kantin helyisége rideg volt, most gyászruhában Madame
                  Boutineau ült közelünkben, s mellette kislánya, Marie... Minden egészen másképp
                  folyt le, mint azelőtt Noirmoutier-ban.</p>
               <p>Vacsora után az ebédlőben nagy kabaréelőadást rendeztünk. A színpadot Eckert és
                  Taube, a színház kellékesei fenyőgallyal díszítették körül. Willersdorfer új
                  díszleteket festett. A zenekar új darabokat tanult be. A színpad felett a
                  leleményes Edouard színes üveggömbökből kirakta az 1918-ik évszámot. A négy szám a
                  német, osztrák, magyar és török nemzeti színekből gyűlt ki... Engelsdorfer Rudi
                  még egyszer, utoljára kitett magáért. Az ebédlő első helyiségében büfét rendezett
                  be, terített kis asztalokat állított fel, amelyeknél féltve őrzött szmokingjaikban
                  és frakkjaikban az osztrák pincérek szolgáltak fel. A programon szerepelt dr. Herz
                  két, felejthetetlen szép alakítással. Heger bohócmutatványokkal szórakoztatta a
                  közönséget. Bismarck egy cowboy jelenetet adott elő. Kis operettben fölléptek a
                  citadella valamennyi “női” nevezetességei: Varvey szőke órássegédje, Georges, a
                  kis német pincér, dr. Herz mint primadonna és a nőimitátor Grünfeld, aki saját
                  gitárkísérete mellett szoprán áriákat énekelt...</p>
               <p>Mindent olyan jól rendeztek, hogy az már túlságosan sok is volt. Előadás után a
                  büfében táncoltak, s ezúttal Grünfeld kivételével a női szereplők mindvégig
                  megőrizték kosztümjüket, hosszú hajukat s a festéket arcukon. Voltak pillanatok,
                  amikor bálteremben érezte magát az ember. Gr. B... frakkban, fehér mellényesen
                  táncolt dr. Herzcel. A szőke báró a kis német pincérrel társalgott, akinek
                  leeresztett, fekete hajfonatait kék szalag díszítette... A szőke, illatos
                  Georgesnak egész udvara volt. Az órássegéd mindenkinek a vállára omlott, mert
                  féltékeny barátja, az egykori bordeaux-i tanár valamelyik föld alatti folyosó
                  előtt fetrengett holtrészegen. A pincérek frissítőt, tésztát szolgáltak körbe. A
                  tánc mind a két teremben folyt... Néha ugyan az a szorongató érzés fogott el, mint
                  mikor azon a válságos éjszakán a felhőtömbök kergetőzését láttam. A változásnak
                  itt is egy képtelen alakzata játszódott le előttem. Mi lenne, ha mindaz, amit az
                  őrületnek szele itt összekavart, mostantól fogva véglegesen így maradna? Nők
                  lennének ezek a színes rongyokba öltözött, ijesztő kísértetek, igazi bálterem a
                  penészes, boltíves pince és igazi, soha meg nem változó élet az a szörnyű
                  káprázat, amely szemem előtt kavargott?...</p>
               <p>Éjfélkor Schneider a két pince közti átjárónyíláshoz állt, s belefújt kürtjébe. A
                  tánc abbamaradt, mindenki pohárért szaladt, s abban a pillanatban, amikor
                  felálltunk, hogy köszöntsük az újévet, a nagy tolongásban megingott a színfal,
                  előredőlt, s a feléje illesztett üvegdíszítmény, amelyen színes fényekben
                  ragyogott az 1918-as év, porrá zúzódott.</p>
         </div>
         <div type="chapter">
            <head>HUSZONEGYEDIK FEJEZET</head>
            <head>PÁRIÁK LÁZADÁSA</head>
            <milestone n="1" unit="startSubChapter"/>
               <p rend="head">1</p>
               <p>A tavasz most már nem hozott semmit. Sötéten néztünk vissza a vidám napsütésre, a
                  megelevenedő fűre, rügyező fákra. A világ képe megváltozott. Mintha a természet
                  gyönyörű díszletfala végig meghasadt volna, nem lehetett tudni, mikor tűnik el,
                  mikor mered irtózatos rémkép ránk a megrepedt vászon lebegő szárnyai mögül.
                  Gépiesen, megszokásból vetettünk magokat, felástuk, rendbehoztuk a téli hónapok
                  alatt elvadult bástyaudvart. A német atléta felállította ismét a kis
                  cigánysátorát, én éppen akkora kunyhót építettem magamnak, amelybe könyveim és
                  magam belefértem. Azt hittem, gyötrő levertségemen segít a magány, és amikor
                  teljesen készen voltam, akkor vettem észre, hogy nem bírok már olvasni, dolgozni,
                  gondolkozni, s magányomat rémesebb zajok, kiáltozások verik fel, mintha a
                  leglármásabb kazamatában tartózkodnék. Kunyhómban berendezkedtem arra is, hogy az
                  álmatlan éjszakákon kiszökhessek oda, és gyertyalángnál olvashassak. Egy éjszaka
                  meg is próbáltam. Fától fáig csúsztam a rempart alján, megbújva a fű alatt, hogy
                  az őrök észre ne vegyenek. Végigbotorkáltam a vég nélküli sötét folyosón,
                  kimásztam a falba tört lyukon... Fent kifújtam magam, és körülnéztem. Az égen
                  ragyogtak a csillagok, túl a falon kékes izzással emelkedtek a fenyőtörzsek,
                  hallgatott minden, de a csend titokzatos és ellenséges volt, mintha abban a
                  pillanatban állt volna be, amikor kiléptem a bástyaudvarra. Kunyhóm tetején bagoly
                  virrasztott. Körvonalai élesen rajzolódtak ki a fénylő ég hátterén. Meg sem
                  rebbent. Ült és világító szemével rám meredt, mint aki nem újonnan épült kunyhó,
                  hanem egy egész világ romja felett foglalta el őrhelyét. Tudtam már, hogy hiába
                  támadnék akár doronggal rá, soha el nem repül onnan. Ez a hely az övé volt, s
                  nekem döbbent fájdalommal kellett visszahúzódnom a feljárat keretéből, hogy
                  visszalépjek a végnélküli, sötét folyosóra...</p>
               <p>Rendbehoztuk Tutschek virágos rejtekhelyét is, de a szegény őrültet nem lehetett
                  többé kimozdítani a kazamatából. Járni nem akart, s ha ölbe fogták, elkezdett
                  rettenetesen üvölteni.</p>
               <p>Helyette új lakónak egy március végi estén “Bismarck” jelentkezett. Térdnadrágja
                  már nem volt, kék munkásnadrágot hordott, arca egészséges pírjából is csak éppen
                  kis foltocska maradt kiugró arccsontjain. De fehér, egészséges fogai még mindig
                  villogtak, ha nevetett, s ezekben a hónapokban megint sokat nevetett fölényes
                  gúnnyal és reménykedő bizakodással.</p>
               <p>Bismarcknak azért kellett a Tutschek kunyhója, hogy a nyolcszáz kilométer hosszú
                  francia frontról készített óriási térképét itt szabadon kifüggeszthesse. Egész nap
                  ez előtt a térkép előtt ült s a március 21-ikén megindult pikardiai nagy, német
                  offenzívától kezdve végig az utolsó, kétségbeesett chalons-i támadásig minden
                  egyes mozdulatot híven feljegyzett rá. Tutschek ájtatos szavaktól zümmögő békés
                  világát most a szörnyű gyilkolásnak ijesztő jelekkel teleírt térképe foglalta
                  el.</p>
               <p>Bismarck mindent tudott, a naponkénti jelentések legeldugottabb utalásai sem
                  kerülték ki figyelmét. Néha hangos, őrült fanatizmusig élesedő nevetés hallatszott
                  ki kunyhójából. Ilyenkor írta be a francia napijelentéseket térképébe, s bizonyára
                  észrevette, hogy a németek valamely ponton olyan előrehaladást tettek, amely most
                  már bizonyossá teszi a francia és angol hadsereg szétszakadását és az angol szárny
                  bekerítését.</p>
               <p>Sokszor nagy titokzatossággal bevitt magával térképe elé, s az Északi-tengertől le
                  egészen Svájcig tekerődző végtelen halálvölgy két oldalán megmutatta a német és
                  francia hadtestek elhelyezését. A kanyargó szakadékot, ahol néha naponként
                  százezrek pusztultak el a háborúnak már csak önmagukért élő, tébolyodott jelszavai
                  miatt, vörös tintával festette ki. A vastag, fekete hernyók a hadtesteket
                  jelképezték. Kisvárosok, hegyek, folyók mellett óriási nyilak cikáztak át.
                  Bismarcknál ezek a német offenzívák irányait és eredményeit jelezték. Az én
                  szememben borzalmas fergetegek útját írták le, amelyen a pusztulás megbomlott
                  démona száguld végig, felhasítja az eget, föltúrja a földet, megöl maga körül
                  minden életet, és pokoli bömböléssel elsüketíti a világot.</p>
               <p>Ez a kis, lesoványodott, megbillent elméjű porosz ügynök olyan hideg számítással,
                  az ördögi “cselekvés”-be felejtkező annyi lelketlen elméleti gőggel rajzolta ki
                  millió élő, szenvedő, remélni és szeretni akaró ember tömegmozdulatait, mint
                  valami hadvezér. Ő sem látta az embert, csak a teóriát. Milliók élete az ő kezében
                  is csak ecset volt, amellyel térképet készített. Mint ahogy Foch mondta: “A vezér
                  kezében a hadsereg az, ami a katona kezében a kard!” Ezzel az ecset-karddal
                  hadonászott, dolgozott egész nap hónapokon át Bismarck, tolta a fekete oszlopokat,
                  kibővítette a piros halálvölgyet egyszer Montdidier-ig, másszor Ypres-ig, majd
                  Château-Thierryig...</p>
               <p>Közben ruhában, élelmiszerbe, szivarba dugva kapott otthonról titkos leveleket,
                  amelyek mind a négyhónapos utolsó, nagy német erőmegfeszítésnek részleteit,
                  otthoni visszhangjait írták le. Lelkesen olvasta fel egyszer egy ilyen levélből
                  császárjának dermesztő szóvirágait: “Érckesztyűnkkel és villogó kardunkkal
                  döngetünk azoknak kapuján, akik elzárkóznak a békétől.” Majd a trónörökös
                  biztatása következett, aki úgy látszik, eltanulta apja szokását, hogy a világ
                  irtózatos válságáról olcsó retorikai szólamokat fogalmazzon: “A húsvéti harangok
                  már a békére kondulnak meg...”</p>
               <p>Húsvét már rég elmúlt, mikor ez az üzenet eljutott Bismarckig, de ő is és a velünk
                  együtt bezárt németek nagy része vak hittel fogadta a szózatot, s minden
                  pillanatban várta a németek végső, felszabadító győzelmét.</p>
               <p>Valami volt is a levegőben. Kimagyarázhatatlan, sorsdöntő feszültséget éreznünk
                  kellett mindnyájunknak. Megint a háború első hónapjainak izgalma lett úrrá
                  mindenütt, s még hozzánk, az eldugott kis szigeti börtön elzártságába is közvetlen
                  jelei érkeztek el a vajúdó nagy eseményeknek. Madame Boutineau közölte velünk,
                  hogy sok párizsi menekült érkezett a szigetre, akik a német repülőknek s a
                  titokzatos ágyúszörnynek bombázásait nem bírták idegekkel. De ezekért a
                  bombázásokért, amelyek közül az egyiknek egy ízben százon felüli halott áldozata
                  volt, a francia sajtóban most nem tajtékzott fel annyira a németgyűlölet, mint
                  várni lehetett volna. Ez az aránylagos némaság mindennél jobban éreztette, hogy
                  most olyan jelentős dolgok vannak folyamatban, amelyek mellett száz ártatlan élet
                  elpusztulása számba sem jöhet. Néha az volt az ösztönszerű érzésünk, hogy talán
                  negyvennyolc óra alatt döntő fordulathoz érkezik a világ sorsa. A pikardiai
                  márciusi offenzívánál, az áprilisi lysi csata idején, a májusi Chemin-des-Dames-i
                  és a januári sikertelen francia támadás után, amikor sokszor napok alatt százezrek
                  fúltak a vértengerbe, nemegyszer gondoltuk, hogy most még csak egy új
                  erőmegfeszítés kell, talán egyetlenegy irányító gondolat vagy vakmerő elszánás s
                  akkor vége lesz a borzalmas kavarodásnak.</p>
               <p>Eljött a nyár, és semmi döntő fordulat sem történt. A németek megint Marne-nál
                  voltak, mint a háború elején Von Kluck. “Bismarck” térképét befedték már az óriás
                  fekete nyilak, amelyek Calais-ra, Amiens-re, Reimsre mutattak. Már maga Bismarck
                  sem mondott határozott célpontot, hanem ahhoz az általánossághoz menekült, hogy a
                  német offenzívának célja, hogy az antant hadsereget megsemmisítse. A franciák, úgy
                  látszik, kibírták a német emberhullámok ostromát. Clemenceau mániákus hangja
                  túlharsogott minden nyugtalanságot: La guerre, rien que la guerre!<hi
                     xml:id="ftnref170">[170]</hi> És egy napon hírek jöttek a kis Ile d’Yeu-i
                  kikötőből, hogy most már a kis szigetet is, valamint az egész francia tengerpartot
                  angol és amerikai katonák szállták meg.</p>
               <p>Az amerikai páncélos hadihajók, torpedózúzók, cirkálók, toronyhajók fekete
                  körvonalai majdnem mindennap feltűntek a messzi tenger távlatán... Mintha a
                  németek utolsó szava elhangzott volna. Valami készült, s mi szorongó félelemmel
                  vettük észre, hogy megint új korszakhoz jutottunk, amelynek vége beláthatatlan.
                  Hitünk szerint ahhoz nagyon hosszú időre volt még szükség, hogy a németek
                  haderejét megtörjék. Azalatt csak szaporodnak az áldozatok, s a
                  kiengesztelhetetlenség és gyűlölség úgy megnő, hogy már nem lehet békét
                  elképzelni, amely az életek és vagyonok őrült pusztításáért megfizetni tudna.
                  Talán egyszer elhallgatnak az ágyúk, de ki lesz az, aki a felelősségek, bűnök,
                  áldozatok és mártíriumok mérlegét felállítja, aki olyan jövőt és célt mutat, amely
                  a szörnyű öldökléseket, ha nem is kárpótolja, de legalább feledtetni tudja?...
                  Eddig úgy lebegett szemünk előtt a kiszabadulás, mint megérkezés napfényben
                  fürdő, gyönyörűséges vidékre. Most ez a látomás eltűnt előlünk, a bizonytalan
                  sötétségbe foszlott. Ha vége is lesz egyszer minden megpróbáltatásnak,
                  kiszabadulni már többé nem tudunk...</p>
               <p>Nyár elején svájci és francia magasrangú orvostisztekből összeállított bizottság
                  érkezett a szigetre. Egész fogságunk alatt először fordult elő, hogy orvosi
                  bizottság szálljon ki nálunk. Idáig csak egy-két társunkat küldték el a
                  fogolytáborba belátogató helyi orvosok, rendszerint a lyoni állandó bizottság elé,
                  de a legtöbb esetben már csak akkor, amikor úgyis késő volt. Csupán Bárczynak és a
                  pesti bankárfiúnak sikerült megmenekülni, akik már Svájcban voltak, s onnan írtak
                  levelet hozzánk, amelyben irigylésre méltó helyzetüket részletesen leírták. Mintha
                  a vérbe fulladt Európából minden emberségesség és testvéries érzés ennek a kis
                  országnak hegyei közé menekült volna!...</p>
               <p>Máskor ilyen jelentős, életünk-halálunk felett rendelkező bizottságnak érkezése
                  óriási izgalmat keltett volna. Most apatikusan néztük az orvosok bevonulását.
                  Fölmentek az adminisztráció felső szobáiba vezető meredek kőlépcsőn, mi pedig
                  eloszoltunk az udvaron, bástyákon, rempart-on, mintha ránk nézve ennek a
                  látogatásnak egész jelentősége ezzel be is fejeződött volna. A citadella orvosa és
                  Kohler úr mindössze három társunkat jelölték ki, mint akik az orvosi bizottság
                  színe elé kerülhetnek. A bizottság mind a hármat egyenesen Németországba küldte.
                  Munkájukkal pár perc alatt megvoltak, azután vártak, vajon nem jön-e még valaki? A
                  citadella orvosa kijelentette, hogy több beteg nincs. A tébolyodottak, félőrültek,
                  tüdőbajosok, súlyos neuraszténiások, reumások, gyomorbajosok várhattak. Különben
                  is hol lehet ezekben a betegségekben a határvonalat meghúzni? Ha akarom, mindenki
                  bennük szenvedett, s ha akarom, egy sincs köztük olyan, aki a háború végéig
                  kibírná... A citadella orvosa és Kohler úr azzal büszkélkedtek, hogy nekik nincs
                  betegük...</p>
               <p>Végül is a bizottság svájci elnöke azt a kívánságát fejezte ki, hogy eresszenek
                  elébük mindenkit, aki jelentkezni akar. Ki kellett hirdetni, hogy mindenki a
                  bizottság elé járulhat, aki csak betegnek érzi magát. Mi ezt az intézkedést sem
                  fogadtuk nagy izgalommal. Talán megeshetik, hogy Svájcba internálnak, de mi lesz
                  azután? Kiszabadulásunk szemünkben többé már nem a magunk kérdése volt, hanem az
                  egész háborús kataklizmáé, amelynek nagy felszabadulást jelentő vége úgysem lehet
                  már.</p>
               <p>Körülbelül nyolcvanan vonultunk el a bizottság előtt, s ebből a számból negyven
                  olyan beteget találtak, akik közül tizenegyet nem is Svájcba, hanem egyenesen
                  hazaküldtek, a többieket pedig a svájci betegtáborokba küldték. Én is ott voltam a
                  jelentkezők között. Félmeztelenül, dideregve álltam a magas, szép fejű bizottsági
                  elnök előtt, akinek meleg, barna tekintete egy kis ideig kutatva pihent meg
                  rajtam. Csak ebben a pillanatban éreztem izgatottságot. A szívem hevesen dobogni
                  kezdett, s a főorvosnak rajtam nyugvó tekintetét olyannak éreztem, mintha a sorsom
                  nézne vissza rám. A szemtükre egy ideig bizonytalanul, de nem ellenségesen
                  világított rám... Azután benne mintha meleg források buggyantak volna fel. Régi
                  tekintetek gyűltek oda, az anyámé, az apámé, mindazoké, akik valaha szerettek, s a
                  sok tekintet simogató, biztató sugárzássá olvadt össze úgy, hogy én már tudtam,
                  mielőtt a rövid párbeszéd franciául lefolyt volna köztünk, hogy ez a szememben
                  szinte természetfölöttinek látszó idegen ember szeretettel dönt majd életem
                  felett.</p>
               <p>- Mi a baja? - kérdezte.</p>
               <p>- Ideges vagyok.</p>
               <p>- Nyújtsa ki a két kezét, de ne mereven.</p>
               <p>A két kezem leeső, remegő ujjakkal elébe járult, mint szótlan könyörgés.</p>
               <p>A svájci ezredorvos alig észrevehetően, jóságosan elmosolyodott.</p>
               <p>- Mi a foglalkozása? - Tanár.</p>
               <p>- Pur la Suisse!<hi xml:id="ftnref171">[171]</hi>... - mondta egészen halkan, úgy,
                  hogy csak én érthettem.</p>
               <p>Azután a jegyzőkönyv vezetőjéhez fordult, s oda is bediktálta: “Svájcba!...” De
                  ezt már nem hallhattam, csak sejthettem, mert a döntést nem hozták
                  tudomásunkra.</p>
               <p>Mikor az adminisztrációs irodából a hosszú kőlépcsőn lejöttem, egy percig sem
                  gondoltam arra, hogy végre Svájcba kerülök, ami fél szabadulást jelentett. Egész
                  lényemet kimondhatatlan, könnyes boldogsággal töltötte el a nagy élmény, hogy
                  végre négy év után sorsom olyan intézőjével kerültem szembe, aki emberséges
                  szeretettel nézett rám.</p>
            <milestone n="2" unit="startSubChapter"/>
               <p rend="head">2</p>
               <p>A nyári hónapok alatt nem mertem gondolni sokszor Svájcra. Pedig társaim, Németh,
                  Soltész és Schuler sokszor emlegették, s azzal akartak erősíteni, hogy milyen jó
                  dolgom lesz majd ott. Képzeletem azonban az ígéretteljes országnak csak a határáig
                  szállt el. Bemenni sohasem mertem. Féltem ezt a bűvös nevet képekre bontani, magam
                  elé idézni Genfet, Lausanne-t, Montreux-t, a havas hegyeket, a kék falvakat, hogy
                  képzeletem túlságosan hozzájuk ne tapadjon, s majd végzetes legyen, ha mégsem
                  kerülök Svájcba, amitől minden józan meggondolás ellenére is mindig tartottam.
                  Elég volt, ha csak néha magam elé suttogtam: Svájc! Svájc!... S akkor valami
                  felvillant előttem mint fénysugár, s mindjárt könnyebben viseltem a fogsági élet
                  bajait.</p>
               <p>Ezek a bajok, ahogy az ősz felé közeledtünk, napról napra nőttek. A séták,
                  megszokott szórakozások már vigaszt nem nyújtottak. Egy ízben kivittek megint a
                  romban lévő, tengerparti rablóvárhoz, s mikor a tetőre másztam, akkor vettem észre
                  először, hogy a magasságban elvesztem lélegzetemet, s a sziklák, a tenger és az ég
                  összefut előttem. Csak társaim segítségével tudtam a romokról lejönni, s ezentúl
                  már mindig irtózat fogott el a mélységektől. De nem tudtam többé a tengerben sem
                  fürödni. Pedig ezen a nyáron többször megengedték, hogy felügyelet mellett a
                  tengerben fürödjünk. Első alkalommal, jóllehet a mély vízbe nem is volt szabad
                  úsznunk, a víz tükre összekavarodott körülöttem, s mikor a partra akartam kimenni,
                  a napfényes víz mind nőtt előttem, szédülő szemem elől elfutott a part, s majdnem
                  belefulladtam a vízbe, amely pedig derekamig sem ért.</p>
               <p>Bentmaradtam ezentúl mindig a citadellában, még csomagokért, kenyérért sem mentem
                  ki. Most már nyáron is kellett az erőszakos séta, a futás, a hidegvizes leöntés,
                  megnyugodni nem tudtam kunyhóm felfutó, illatos kapucinusvirágai alatt sem... De a
                  bajok beszivárogtak a citadellába is. A sziget élelemmel való ellátása mind
                  nehezebb lett. Néha napokig nem jött a hajó, akkor nem kaptunk kenyeret. A közös
                  étkezés kibírhatatlanná vált. Mindennap délben és este kevés burgonyával vegyített
                  marharépa, így ment ez már hónapok óta. Dohány nem volt. A bagóleves rongydarabok
                  szopogatására, a szegény kapucinusvirág száradt leveleiből készített cigarettára
                  most már majdnem mindenki rászorult.</p>
               <p>Hazulról levél, csomag, pénz nem érkezett. Néha azok segítettek rajtunk, akik a
                  fogságban szerzett pénzt félretették. Vantur Jakab valóságos bankár lett, aki
                  kisebb összegeket helyezett ki Dudásnál, Rubinnál, nálam. Hálával fogadtuk, ha
                  Kilár vagy Schneider meghívott kávéra. Egyszer a derék Bajusz és Ambrus a páros
                  számú kazamaták bástyáján épült kis kunyhójukban ebédre láttak szívesen. Ott volt
                  Valéry, Ványi, Sztancsik is. Pörköltet ettünk, utána magyar portorikóval kínáltak
                  meg. Még hetek múlva is úgy emlékeztem erre az ebédre, mint álomra.</p>
               <p>Egyik szeptemberi napon értesítést kaptunk, hogy a budapesti Vöröskereszttől névre
                  szóló csomagok érkeztek az internált magyarok számára. Arra a listára érkezett ez
                  válaszként, amelyet egy évvel ezelőtt állítottam össze.</p>
               <p>Nagy reménykedéssel vártuk a kis faládákat. Az őrségnek fel kellett vonulnia,
                  mikor Kaiserék behozták a csomagokat, mert nemcsak a magyar, hanem a többi
                  internált társak is tömegesen állták el az utat Kohler úr szobájához. Mindenre,
                  ruhára, magyar könyvre, élelemre, dohányra nagy szükségünk volt. Amellett a kis
                  faládák üzenetet hoztak Budapestről. Mégsem mehet olyan rosszul, ha mindenkinek
                  tudnak szeretetadományt küldeni.</p>
               <p>De mindjárt az első csomagok felbontásánál rettenetes csalódás ért bennünket. A
                  ládákban rongyos, szakadt inget, néha pár cipőnek elhasznált felét, piszkos,
                  borfoltos frakkmellényt s ehhez hasonló, használhatatlan dolgokat találtak azok,
                  akik reménykedve feléje hajoltak.</p>
               <p>A felzúdulás általános volt. Sokan, amint kiléptek az ajtón, elhajították az
                  udvaron a csomagokat... Valami ördögi dolog történt. Mintha kegyetlen kezek
                  kicserélték volna az otthon feladott kedves ajándékot, valamely kiöntött
                  szemetesláda tartalmával!... És lopásról, megcsonkításról szó sem lehetett. A
                  csomagok ép állapotban, lezárva érkeztek meg.</p>
               <p>A francia katonák gúnyos mosolyára internált társaim is türtőztették magukat. Most
                  már mindenki szótlanul, hóna alá szorítva hozta ki a faládát, s azok is, akik
                  eldobták, felszedték a földről, s magukkal vitték. A németek, osztrákok lassanként
                  elpárologtak mellőlünk, a francia katonák is elmentek, s az utolsók, akik a
                  nevükre címzett csomagot kihozták, már olyan komor ünnepélyességgel léptek ki
                  Kohler szobájából, mintha gyászházból jöttek volna.</p>
               <p>Az élelmezés körül felmerült elégedetlenséget különösen az a körülmény szította,
                  hogy a csonka kezű adminisztrátor a kenyéradagot fokozatosan csökkentette.
                  Fokozatosan megfigyelhettük, hogy ez a gőgös, hirtelen haragú emberke miként
                  tollasodik a mi nyomorunkból. Az internáltak értékesebb dolgait potom áron vette
                  meg. Így került hozzá Dudás karkötő órája, írógépe, ezüst cigarettatárcája s végül
                  nagy utazóládája. Akkor már az adminisztrátornak volt mivel megtömnie. Nagy
                  Zsigával hat rend ruhát csináltatott magának, más internáltakkal fényűző
                  fehérneműkészletet varratott... Amíg mi mindjobban pusztultunk, ő az élettel nagy
                  nászra készült.</p>
               <p>A kenyérügyben már hetek óta harcban voltunk vele. A komisszió panaszait
                  szórakozottan hallgatta, azután elbocsátotta, anélkül, hogy határozott ígéretet
                  tett volna. Naponként száznyolcvan gramm kenyér járt mindenkinek. Ez most roppant
                  fontos volt, mert hónapok óta úgyszólván egyes-egyedül a kenyérből éltünk. Öt
                  gramm hiányt is nagyon megéreztünk. Gondosan lemérve azonban a kiosztott adagokat,
                  rájöttünk, hogy az adminisztráció minden alkalommal legalább húsz-harminc grammot
                  oroz el minden adagból. Ilyenformán az egész napra egyszerre kiosztott kenyéradag
                  kivétel nélkül mindenkinél elfogyott a kiosztást követő első órában, hogy egész
                  nap éhen kophatott az állunk.</p>
               <p>A kenyeret Kohler felügyelete alatt a chef de chambrée<hi xml:id="ftnref172"
                     >[172]</hi>-k délután öt órakor kapták kézhez. Alig volt nagyobb, mint
                  amekkorát jó étvágyú ember egyszeri étkezésre elfogyaszt. Kicsinysége miatt talán
                  nem emeltünk volna panaszt, ha a táplálkozás egyébként tűrhető lett volna. De a
                  mindennapi sótalan, ízetlen marharépa nem elégítette ki éhségünket. Ezzel a
                  szörnyű táplálékkal szemben a kenyér a színt, az íny élvezetének ritka
                  árnyalatait, az evés örömeinek kimondhatatlanul gazdag skáláját jelentette. Benne
                  volt a hús íze, rágnivaló tömörsége, a sütemények és gyümölcsök előkelő aromája.
                  Csak az volt a baj, hogy a marharépának végtelen lápjával megfertőzött gyomor ezt
                  a kis darab emberi táplálékot pillanatok alatt elnyelte, s azután huszonnégy órán
                  át megint úrrá lett rajta az étel után való szakadatlan vágy és gyötrő
                  sóvárgás.</p>
               <p>Egy szeptember végi napon a kenyéradagokból negyven gramm hiányzott. Ez már
                  ijesztő perspektívát nyitott. Ha így megy tovább, a biztos halál vár ránk.</p>
               <p>Este az 51-esben, Schneiderék kávémérése előtt izgatottan kavarogtak a foglyok.
                  Szalmazsákomról csak a folyton mozgó lábszárakat láttam, s a zsibongó beszédből
                  a dühös kifakadásokat hallottam. Egyesek a komissziót emlegették, hogy az ismét
                  fentjárt az adminisztrátornál, s erélyesen tiltakozott a kenyér megdézsmálása
                  miatt.</p>
               <p>- Ihr seid ja, Schweinskerle!<hi xml:id="ftnref173">[173]</hi> - hallatszott egy
                  rekedtes hang. A versenykuglizó Markusé volt, aki mióta két testvére meghalt a
                  pikardiai offenzívában, mindenre el volt szánva. - Schlag tot das Schwein!<hi
                     xml:id="ftnref174">[174]</hi>
               </p>
               <p>A merész forradalmi hangra kissé elcsitult a lárma. Egyesek az ajtó felé
                  fordultak, nem jön-e az őrség? A kísérteties sápadtságú Kilár csendet kért.
                  Előkerült a szobafőnök is, s felkérte a kávézókat, hogy távozzanak, mert
                  elérkezett a lefekvés ideje.</p>
               <p>Fojtottabb hangon, de az izgalmas megbeszélés tovább tartott. Nem lehetett
                  hallani, hogy mit határoztak, de mikor a lefekvést jelző kürtszó elhangzott, nagy
                  tömegben úgy vonultak ki a szobából, mint akik valamilyen megállapodásra
                  jutottak...</p>
               <p>Másnap reggel gyötrelmes felrettenésekkel megszakított álom után, korán ébredtem.
                  Fogolytársaim kenyérharca egészen kiment a fejemből. Kint az udvaron könnyű köd
                  foszladozott: az ősz első lehelete. Körbejártam az udvart. Még csak kevesen
                  tartózkodtak kint. Egyik alagútbejárat előtt szétterpesztett karokkal, hason a
                  részeg Varvey feküdt. Nyitott szája előtt a por nagy tócsát szívott be. A
                  kazamatákból nagy pléhvödörrel kezükben, a konyha felé igyekeztek a napi korvésok
                  a reggeli kávéért. Három rongyos ingű, szőke német matróz a vízhordó szekér
                  felfelé meredő rúdját igyekezett lekapni. Az udvarmélyedésben Vantur Jakab öntözte
                  kuglipályáját. A hallgatag, nyitott ajtójú szürke kazamaták előtt mellhez
                  szorított ököllel, mérsékelt ütemben a “schöner Karl” és az üvegfúvó Edouard
                  szaladtak. Egészen különös látvány volt ez a két régi ellenség kibékülten, egymás
                  után loholva: a szép, félmeztelen görög isten s a rongyos, fogatlan, torzképű
                  gnóm...</p>
               <p>Az adminisztráció piros bádogtetejű épülete büszkén emelkedett az élénk kék ég
                  hátterében. Két oldalán meredek kőlépcső vezetett az irodába, ahol a hatalmas
                  adminisztrátor trónolt. Az iroda ablakai nyitva voltak. A főnök még nem
                  tartózkodott hivatalos helyiségében. A kapubolt alatt csak egy-két álmos őr
                  lézengett.</p>
               <p>Már vissza akartam térni a kazamatába, amikor szemben az adminisztrációs épülettel
                  szokatlan állvány vonta magára figyelmemet. Négy hosszú asztalka volt egymás mellé
                  felállítva, s arra méteres vörös betűkkel a következő szavak voltak
                  felfestve:</p>
               <p>Nous reclamons le pain du! Követeljük a jogos kenyéradagot!</p>
               <p>A forradalmi figyelmeztetés az adminisztrátornak szólt. Úgy látszik, a tegnapi
                  elégedetlenkedők az éjszaka folyamán készítették el a feliratot, s nem mindennapi
                  ötletességgel az irodával szemben helyezték el, úgy, hogy az ablakon kinéző
                  adminisztrátor első tekintete ráessék.</p>
               <p>A katonák látták az óriási táblát, de nem nyúltak hozzá. Nem az ő dolguk volt, s
                  különben is, ők sem helyeselték, hogy az adminisztrátor a foglyok kenyéradagján
                  szaporítsa pénzét.</p>
               <p>Már előre borsózott a hátam, hogy milyen nagy nyomozás, faggatás és milyen
                  általános büntetések fognak majd járni a legtermészetesebb jogunkat követelő
                  felírás nyomában.</p>
               <p>Ott akartam hagyni a “bűntett” színhelyét, amikor hátam mögött valaki megmozdult.
                  Meglepetve néztem vissza. A kiterített ingek alatt az őrült Heipel gubbasztott, s
                  ölébe helyezett barna kartonlapon festegetett.</p>
               <p>- Hát maga, Heipel úr, mit csinál itt ilyen kora reggel?</p>
               <p>Heipel nagyon szerényen és alázatosan viselkedett. Felállt, megigazította
                  nadrágját, amely olyan foltos és piszkos volt, mint egy ecsettörlő rongy, és
                  vékony, sírós hangon válaszolt:</p>
               <p>- A citadellát festem ezzel a táblával.</p>
               <p>Az erődítmény ezzel a forradalmi táblával számára új festői témának
                  kínálkozott.</p>
               <p>Megkérdeztem, tudja-e, mi van a táblára írva, amelynek árnyékában olyan békésen
                  fest? A zöld hajú, ijedt öreg azt válaszolta, hogy nem tud franciául.
                  Megmagyaráztam neki a titokzatos felírás értelmét. Heipel nagyon elsápadt.</p>
               <p>- Nézze, öregem, jó lesz, ha elpakol innen. Még magát fogják a betűk
                  fölmázolásával meggyanúsítani.</p>
               <p>Heipel ijedten kapott fejéhez. Pillanat alatt összeszedte cókmókját, és komikus
                  igyekezettel szaladt kazamatája felé. Még sokáig s mind távolabbról hallottam
                  jajongó nyöszörgését: “O mein Gott, o mein Gott!”<hi xml:id="ftnref175">[175]</hi>
               </p>
               <p>Kilenc óra felé válságosra fordult a helyzet a citadellában. Úgynevezett népgyűlés
                  verődött össze az ebédlőben, amely a német és osztrák-magyar komissziót maga elé
                  idézte, s izgatottan követelte tőlünk, hogy járuljunk az adminisztrátor elé, és
                  határozott választ kérjünk tőle, hajlandó-e vagy nem mától kezdve a hatóságoktól
                  elrendelt kenyéradagot adni?</p>
               <p>Pár perc múlva hatan az adminisztrációs épület felé igyekeztünk. A forradalmi
                  tábla már eltűnt helyéről. A három német a jobb oldali, mi a bal oldali lépcsőn
                  mentünk fel. Az irodában összetalálkoztunk.</p>
               <p>Az adminisztrátor zubbonyába csúsztatva csonka kezét, napóleoni pózban fogadott.
                  Dús, homlokába nőtt haja ki volt göndörítve, és szaglott a kenőcstől. Arca a
                  szokottnál is kékespirosabb volt, ajkán fitymáló mosoly játszott, de bajuszát
                  idegesen harapdálta, és apró, mélyen fekvő szeme nyugtalanul villogott.</p>
               <p>Éppen szólni akart, amikor az udvarról egyszerre csak felharsant az appel général
                  kürtjele.</p>
               <p>Mindnyájan elsápadtunk. Egész fogság alatt talán másodszor hallottam ezt a
                  vészjelt. Természetesen csak a hatóságoknak volt joga megfúvatni. Most azt
                  jelentette, hogy vége a szuronyokkal biztosított fegyelemnek.</p>
               <p>Az adminisztrátor igyekezett hangjába biztonságot erőltetni:</p>
               <p>- Lázadás? - kérdezte éles hangon.</p>
               <p>A zárt ablakon át is hallani lehetett a facipők kopogását, a futólépések
                  dobbanását, amint a foglyok mind az adminisztrációs épület elé rohantak.</p>
               <p>Az adminisztrátor az ablakhoz ment. Pár pillanatig ott időzött, azután
                  megkeményített arcvonásokkal jött vissza:</p>
               <p>- Mit jelent ez?</p>
               <p>Az öreg, tekintélyes külsejű Kutzner, a német komisszió elnöke, közölte vele
                  megbízatásunkat, s kérte, hogy tekintettel az általános izgalomra, tegyen
                  határozott ígéretet. Az adminisztrátor kilátásba helyezte jóindulatát, de anélkül
                  bocsátott el, hogy határozott választ adott volna.</p>
               <p>Rossz sejtelmekkel eltelve, lehorgasztott fővel jöttünk le a lépcsőn. Egy hang a
                  tömegből felkiáltott:</p>
               <p>- Van eredmény?...</p>
               <p>Csak a kezünkkel intettünk lemondóan.</p>
               <p>Erre általános, irtózatos ordítással a két lépcsőn feltódult az egész tömeg, és
                  magával sodorva bennünket is, berontott az iroda helyiségeibe.</p>
               <p>Az adminisztrátor falfehéren állt asztala mögött. Remegő kezében pisztolyt
                  szorongatott.</p>
               <p>Szerencsére a józanabbak közéje és a dühöngő tömeg közé furakodtak, amely vadul
                  tört, zúzott mindent, ami csak keze ügyébe került. Dühös szitkok, nyers
                  szidalmazások hallatszottak mindenféle nyelven. Az első sorokban állt a kis
                  Edouard, a magas “schöner Karl”, késsel kezében Markus, a patkányűző, fakó bajuszú
                  Katz, a szőke Max, a hátborzongatóan vigyorgó Salz, az atléta Sedlár, a
                  kecskeszakállas Buchholz, a mindig részeg Schutzmann. Ott tolongott köztük
                  bosszúra kiéhezve a szelíd Váczy Gyula, akire most nem lehetett ráismerni, Valéry,
                  Ványi, a törökök... Végsőkig megfeszített, lázongó, őrült férfierő, amelyet csak
                  alig bírtak a komisszió tagjai, Däumlingék, Müller, Bohnen, a nagy erejű Bajusz s
                  a többi higgadtabb ember visszatartani.</p>
               <p>Az adminisztrátor mozdulatlanul állt helyén a falhoz szorítva, és kiszáradt
                  torokkal folyton csak ezt ismételte:</p>
               <p>- De uraim... de uraim...</p>
               <p>És ekkor megkezdődött a számonkérés. Egymás után álltak elő a tömegből a
                  lerongyolódott, kiéhezett alakok, s franciául, németül vagy amilyen nyelven jött,
                  megkérdezték tőle, mit tett az eltulajdonított kenyérrel? A számonkérők között ott
                  volt Klopfer, akin régi fényűzéséből már csak szakálla maradt meg, az egykori zöld
                  kalapos Fuchs úr, ma már csont és bőr; felemelt kézzel előlépett Bistrán is, s
                  grádjaival fenyegette nemcsak az adminisztrátort, hanem egész
                  Franciaországot...</p>
               <p>A lesoványodott, éhségtől szédelgő páriáknak rekedt, elfúló számonkérése borzalmas
                  volt.</p>
               <p>Az adminisztrátor ijedt, gyermekes engedelmességgel válaszolt mindenkinek, s
                  közben pislogva nézett fel, mintha óriási kődarab lebegne feje felett, amely
                  minden pillanatban ráeshetik.</p>
               <p>Egyszer csak védekezésül felemlítette Leitnernek, az élelmezés fogoly
                  alkalmazottjának nevét. A tömeg felzúdulva visszhangozta a gyűlölt nevet. Az
                  adminisztrátor észrevette a hatást, s most már mindent a frankofil német-lengyelre
                  kent.</p>
               <p>Azok, akik a végzetes következményekkel járó összetűzést a tömeg és az
                  adminisztrátor között el akarták hárítani, kiadták a jelszót: “Leitner a bűnös!
                  Keressük meg Leitnert! Halál az árulóra!”</p>
               <p>A tömeg erre éppen olyan gyorsan hagyta el az irodát, mint ahogy ellepte. A
                  vérszomjas szenvedély irányt változtatott. Lerohantak a lépcsőn, s üvöltve szelték
                  át az udvart, hogy Leitnert felkeressék. Az adminisztrátor pedig, mihelyt a tömeg
                  kivonult, telefonált a kikötőparancsnoksághoz egy század tengerészért, s az
                  ablakon át fegyverbe parancsolta az egész őrséget.</p>
               <p>Természetesen Leitnert sehol sem lehetett találni. Valahol elbújt, vagy lehet,
                  hogy kint volt a kikötőben, bevásárolni. Mire a tömeg belefáradva a keresésbe,
                  visszatért az udvarra, a futólépésben érkező matrózok, szuronyos fegyverrel
                  kezükben, már felálltak az adminisztrációs épület előtt.</p>
               <p>És most felharsant a második, az igazi appel général. Az egész fogolytábornak
                  félkör alakban fel kellett állani a matrózszázad előtt, amely ránk szegezte
                  fegyverét.</p>
               <p>Közöttünk és a matrózok között állt az adminisztrátor a kikötő parancsnokával,
                  hátuk mögött két őrmester. Pár szót váltottak halkan, azután az adminisztrátor a
                  két őrmester társaságában felénk közeledett.</p>
               <p>A helyzet világossá vált. Az adminisztrátor ki akarta választani a foglyok
                  soraiból azokat, akik szerinte a lázadást vezették.</p>
               <p>Jobboldalt mindjárt az elsők között állt Kutzner, a német komisszió elnöke. Ősz
                  szakállú, izmos vállú, jóságos arcú férfi. Mindenki nagyon szerette a
                  fogolytáborban.</p>
               <p>Az adminisztrátor egyenesen felé ment, és megállt vele szemben. Ekkor következett
                  a legrettenetesebb pillanat: ha hozzáérnek, a foglyok a katonákra vetik
                  magukat...</p>
               <p>Úgy éreztem, hogy az egész élet megtorpan körülöttünk. Mintha a felhők megállnának
                  s a madarak függve maradnának a levegőben. Nagy űr nyílt meg előttem, s tudtam,
                  hogy kis taszítás kell, és belehullunk életet, kínt levetve a végtelen,
                  megpihentető semmibe.</p>
               <p>De ekkor a tömegből éles, nyöszörgő gyermekhang jajdult fel: Mein Kind, was wirst
                  du tun?<hi xml:id="ftnref176">[176]</hi> Az őrült Heipel sírt fel. A foglyok
                  mozdulatlan tömege megrebbent. A halál gondolata, amelyet az előbb mindenki oly
                  természetesen és kizárólagosan fogadott el, egyszerre elszállt belőlünk. Most már
                  nemcsak mi álltunk ott, hanem körénk gyűltek mindazok, akik bennünket szerettek,
                  akik várnak ránk, aggódva, félve figyelik lelkükben sorsunk minden mozzanatát.</p>
               <p>Az adminisztrátor még mindig farkasszemet nézett a német komisszió elnökével.
                  Azután, mintha meggondolta volna, elfordult tőle, s egyenként a “schöner Karl”-ra,
                  Edouard-ra, Buchholzra, Salzra, Maxra, Markusra, Klopferre és a szegény Remlingre
                  mutatott rá, aki mindnyájunk között a legártatlanabb volt, soha senkihez és
                  semmihez nem nyúlt, mert az lett a mániája, hogy cukorból vannak tagjai, s
                  eltörnek, ha valakihez ér...</p>
               <p>Akire az adminisztrátor rámutatott, az őrök megragadták és elhurcolták. Egy
                  darabig még ott álltak a matrózok mögött, szemben velünk, szótlanul néztük s ők
                  visszanéztek ránk, majd a matrózok úgy, ahogy voltak, kalap, kabát, felöltő nélkül
                  magukkal hurcolták...</p>
               <p>Délután még folytatása volt a lázadó jelenetnek. Az adminisztrátor megkérte
                  Kutznert s még két németet, hogy vigyék el letartóztatott társaink holmiját a
                  kikötő börtönébe. Mikor ezek a börtönirodába léptek, az adminisztrátor rájuk
                  csapta az ajtót, és kulccsal bezárta... Másik nyolc társunkkal együtt a
                  fegyverszünet után kerültek francia polgári bíróság elé, amely mindannyiukat
                  felmentette. A felmentő ítéletben benne volt az adminisztrátor elmarasztalása is,
                  őt azonban továbbra is meghagyták helyén, hogy a foglyok nyomorúságából vagyont
                  gyűjtsön magának.</p>
         </div>
         <div type="chapter">
            <head>HUSZONKETTEDIK FEJEZET</head>
            <head>AZ ÖSSZEOMLÁS</head>
            <milestone n="1" unit="startSubChapter"/>
               <p rend="head">1</p>
               <p>A franciaországi német front felbomlásának és a fegyverszünetnek híre váratlanul
                  csapott be a citadellába, mint a bomba. Amerikai katonáktól tudták meg a
                  szigetlakók, s a hír így tört be hozzánk november 10-ikén este vagy 11-ikén
                  délelőtt. A dátumra pontosan nem emlékszem, csak annyit tudok, hogy egy nappal
                  előbb történt, mint mikor a híres clemenceau-i beszéd elhangzott a parlamentben, s
                  amikor hivatalosan is megengedték a franciáknak, hogy a több mint négyéves
                  vérontás végét ünnepelhessék. A francia tengerparti városokban az amerikaiak és
                  angolok első híradása alapján már kivilágítottak s felzászlóztak. De a hatóságok
                  leintették az ünneplést, s mindent egy nappal későbbre kellett halasztani, amikor
                  Clemenceau a képviselőház szószékéről drámai hangsúllyal hirdette ki: “Az ágyúk
                  többé nem dörögnek...”</p>
               <p>A véget nem gondoltuk még mi, osztrák-magyarok sem olyan közelinek, pedig már Foch
                  júliusi és augusztusi offenzívái után nem nagyon hittünk abban, hogy a német
                  haderő valaha is olyan erőre kap, amellyel döntő eredményt kényszerít ki a nyugati
                  fronton. Német internált társaink viszont egyáltalában nem vették túlságosan
                  komolyan Fochnak a németek harcvonalát tépdeső támadásait. Maga a francia sajtó
                  sem színezte ki jobban a tardenois-i, santerre-i, ailette-i és ancre-i
                  győzelmeket, amelyekkel a franciák a németek tavaszi előnyomulásait eredeti
                  medrükbe tolták vissza, mint annak idején az 1917-iki francia és angol
                  jelentéktelen harci sikereket. A Hindenburg-vonalra való szeptemberi
                  visszavonulás, majd a híres védelmi állásnak megingása némi nyugtalanságot és
                  levertséget okozott ugyan, de mindezt végzetes csapásnak nem lehetett
                  tekinteni.</p>
               <p>Még nagy, döntő csatának körvonalai sehol sem bontakoztak ki. A német hadsereg, ha
                  megtépázottan is, de még állt. Visszavonulásait rendben hajtotta végre. A nagy
                  különbséget a német és az antant-hadsereg között mi alig tudtuk volna felmérni.
                  Nem gondoltunk arra, hogy Foch maréchal vezetése alatt egészen friss és érintetlen
                  harcvággyal eltelt amerikai, angol és színes bőrű hadtestek nyomulnak a németek
                  ellen, fölényes légi haderővel s a támadásnak még sohasem alkalmazott gyilkoló
                  gépével: a tankkal. A németek kifáradtak, veszteségeiket sem emberben, sem
                  hadiszerben pótolni nem tudták, erkölcsi erejük megcsökkent, míg az
                  antant-hadseregben az amerikai és angol segítség valójában csak most éreztette
                  hatását, s roppant méreteivel felvillanyozta még a négyéves háborúban holtra
                  fáradt francia haderőket is.</p>
               <p>A nagy, végső győzelmet az antant bizonyára fegyverrel is ki tudta volna vívni, de
                  már erre szüksége sem volt: a bomlás, a levertség, a vérontás irtózata s a
                  Wilson-féle békében való kétségbeesett, végső reménykedés megadásra bírta
                  ellenségeiket, mielőtt még fegyvereikkel hozzáértek volna. Olyan holtak között
                  vonultak a végső diadalra, akiket nem is az ő fegyvereik terítettek a
                  földre...</p>
               <p>Október végén zavaros, ellenőrizhetetlen újsághírekből értesültünk róla, hogy a
                  bulgár kapituláció után Törökország is fegyverszünetet kért, hogy Ausztriában és
                  Magyarországon kikiáltották a köztársaságot, a csehek és jugoszlávok önálló
                  állammá alakultak, s a Piavénál az osztrák-magyar hadsereg teljesen fölbomlott...
                  Most nemcsak a németek, hanem mi is arra számítottunk, hogy a németek és franciák
                  között elérkezett a végső leszámolás pillanata. Azt képzeltük, hogy Vilmos
                  hadseregei élére áll, s végső, nagy csatában vagy békét kényszerít ki, vagy
                  seregei élén belepusztul maga is a véráradatba, amelynek felidézésében oly nagy
                  része volt.</p>
               <p>A feszült várakozásnak ebben az izgalmában csapott le ránk a hír, hogy a német
                  front összeomlott. A fegyverszünet megkötése előtt talán két-három nappal, egy
                  este kaptuk meg a La France számát, amely most már kétségbevonhatatlan
                  bizonyossággal írta le a német hadsereg általános visszavonulását, s jelezte azt
                  is, hogy a németek november 6-ikán fegyverszünetet kértek, s olyan helyzetben
                  vannak, hogy az ellenségeskedések megszüntetését bármily feltétel mellett is el
                  kell fogadniuk.</p>
               <p>Az újság közleményeinek borzalmas hatása volt német fogolytársainkra. Idáig azt
                  hitték, hogy a bomlás tünetei, amelyek Bulgáriát, Törökországot és
                  Ausztria-Magyarországot érték, az ő hazájukban sohasem fognak mutatkozni. Most
                  látták, hogy a vég ott is bekövetkezett. Ésszel felérni, megérteni, indokolni nem
                  tudhatták, de ahogy eddig vakon bíztak, most egyszerre a bizalom és hit
                  magasságából minden átmenet nélkül a kétségbeesés legsötétebb szakadékába
                  zuhantak.</p>
               <p>Mindnyájan nagy csoportba verődtek, mintha rettenetes ítéletidő szorította volna
                  őket egymáshoz. Ott hagyták a korvét, a konyhát, kazamatáikat, kis zugaikat, ahol
                  eddig dolgoztak, tanultak vagy szórakoztak. Lejöttek a rempart-ról, a
                  bástyaudvarokról, s egymás mellé bújtak, mintha mindenütt másutt földrengés vagy
                  villámok fenyegetnének. Ez a kísérteties tömeg azután megindult kazamatáról
                  kazamatára. Mi hátborzongva néztük őket, s nem értettük, mi történik velük, milyen
                  kábulat taszítja őket, mit akarnak, miért jönnek? Talán ők maguk sem tudták.
                  Olyanok voltak, mint önkívületbe esett, álomban járó tömeg, amelynek minden
                  mozgását, hangját, megnyilatkozását közös őrület irányítja.</p>
               <p>Először az 51-esbe tolultak. Ráléptek a szalmazsákokra, feldöntötték a padokat,
                  magukkal sodorták, aki útjukba került. Zsibongva ellepték a szobát. Ott voltak
                  mind. A göndör hajú, jól öltözködő gróf, a lenszőke báró, az atléták, Däumling,
                  Nagel és tanítványaik, a szakállas Müller, aki a német sors változhatatlanságában
                  annyira hitt, a kedves Bohnen, a régi noirmoutier-i társak: a kövér, zsíros
                  Bürger, a levelekkel elhalmozott Däumler, a kampós orrú, frakkzsakettes Hacke, a
                  csinos Tienemann, Georges, Von Bergen, a teniszező Kaufmann, a mi kedves Schuler
                  barátunk, Lévy, az 51-es bagolylakója, aki egész nap rágcsálva olvasott vackában,
                  és csak éjjel sétált; az 53-as és 55-ös hangos, veszekedő matrózai és napszámosai,
                  a két ügynök: Biesenbach és Von der Hohe, Klein és a kantin ravasz pincére, a
                  szőke órássegéd, a mindig részeg Varvey, a vízhordók, Leitner emberei, a sok
                  ügynök, iparos, akiket máskor alig láttunk. Most egy tömegbe olvadva, sápadt
                  arccal zsúfolódtak egymáshoz. Mindenki mondott valamit, mintha magában beszélne.
                  Néha, akinél a La Francé példánya megvolt, hangosan, vontatottan, mint a halott
                  búcsúztató pap, felolvasott pár sort a lapból. Hadvezérek, helységek nevei
                  hallatszottak: Foch, Debeney, Rawlinson, Douglas Haig, majd plateau de Bohain,
                  Beaumont, Woevre, Lorraine... Utána nő a zsibongás, mintha németül ismételnék,
                  magyaráznák egymásnak a hallottakat.</p>
               <p>Alig maradnak negyedórát nálunk. Bennünket nem is látnak, észre sem vesznek. Talán
                  azt sem tudják, hol vannak... Úgy, ahogy jöttek, egy tömegben kinyomulnak az
                  ajtón, s mennek az 53-asba, az 55-ösbe, az 52-esbe, az 54-esbe... Mindenütt
                  megállnak, kiabálnak, zúgnak, egy-egy mondatfoszlányt feldobnak, mint fekete
                  zászlót, azután összekavarodnak, tolonganak, felnyögnek, s újra megindulnak,
                  mintha valami nagy, fejvesztetten menekülő, messzi tömegnek ide vetődő szánalmas
                  torz tükörképei volnának...</p>
               <p>A németeknek ez a vak, tébolyult izgalma napokig tartott. November tizenegyedikén
                  estefelé azután megérkezett a hivatalos értesítés, hogy a fegyverszünetet
                  megkötötték... Lehetett ünnepelni! A citadella legmagasabb pontjára hatalmas
                  francia zászlót húztak fel. Az udvaron pedig szakadó esőben vagy húsz-harminc
                  internált elindult zeneszóval, viharlámpákkal felszerelve, hogy a háború végét
                  megünnepelje. Árnyékuk a lámpafényben óriásivá nőtt, hegedűjük, mandolinjuk a
                  nyirkos ködben, esőben gúnyos cincogással szólt... Egy kört írtak le. Azt hitték,
                  hogy majd mindenki hozzájuk csatlakozik, s nemsokára örömujjongás tölti meg az
                  udvart. De senki sem szegődött a hiszékenyek és hízelgők csoportjához. Még a
                  francia katonák is néma megvetéssel néztek rájuk a kapu alól... Erre a fölvonulók
                  megálltak, körülnéztek, talán arra gondoltak, hogy eltévedtek, nem jó helyen
                  járnak, s lehorgasztott fővel visszasompolyogtak a föld alá.</p>
               <p>Milyen jó lett volna hinni, hogy most, amikor a császárságok és imperializmusok
                  megdőltek, végre annyi szenvedés és rettenetes áldozat után, elkövetkezik Európa
                  felszabadult népeinek békéje! Csakhogy erre mi az Ile d’Yeu-i kazamatákban egy
                  pillanatra sem gondoltunk. Hozzánk a francia sajtóból csak a bosszú és a megtorlás
                  követelésének hangjai szivárogtak be. Clemenceau kiadta a jelszót, hogy a “bűn és
                  a jog” között semmiféle kapcsolatot sem lehet felvenni. A bűn volt Németország,
                  még császárjától megszabadultan is, s a jog volt Franciaország, azokkal a
                  vezérekkel együtt, akik amíg Wilson a megértő békét hirdette, maguk egyébre nem
                  gondoltak, mint hogy a francia győzelem gyümölcseit kímélet nélkül szakasszák le,
                  a francia imperializmust minden oldalról megszilárdítsák, s annak az üzemnek,
                  amely minden országban egyforma kegyetlenséggel és felelőtlenséggel csinálta meg
                  a világ legborzalmasabb háborúját, legalább francia részről behajtsa
                  nyereségeit, s a pótolhatatlan áldozatokkal szemben felállítsa a várható
                  hadisarcok, területi megszállások, pénz- és nyersanyagbeli kárpótlások
                  ellenértékeit... Wilson békeszelleme erőtlenül küzdött a bosszú és győzelem
                  szellemével. Wilson azt hitte, hogy új világ következik, s a versailles-i
                  konferenciának egyéb gondja sem volt, mint hogy uralmát a régi világ felett
                  megerősítse.</p>
               <p>A mi sorsunkról intézkedett már a fegyverszünet 18-ik pontja: “A francia civil
                  internáltaknak és túszoknak hazaszállítása kölcsönösség nélkül.” Végre volt egy
                  pont, ahol a “kölcsönösség”-et nem alkalmazták ránk!... Börtönünk vaskapuját még
                  résnyire sem nyitották meg, ellenkezőleg, még jobban ránk csapták. Pedig milyen
                  könnyű lett volna azt mondani, hogy most, mikor az ellenségeskedések megszűntek,
                  menjünk ki egy kissé a sziget lakatlan részeire, a vigasztaló tengerpartra őrök
                  nélkül, hogy kissé megízleljük az életet, amelyet a szuronyos katona árnyéka többé
                  már nem takar. Nem enyhítettek semmit sem sorsunkon. Levelünk, csomagunk, pénzünk
                  már úgysem érkezett, de ha valami mégis hozzánk tévedt, az ellenőrzés vele szemben
                  éppen olyan szigorú volt, mintha kint tovább folyna a háború. A kapu alatt
                  továbbra is fegyveres katonák álltak, nélkülük túl a citadellán egy lépést sem
                  tehettünk. Sőt, bezáratásunk annyival súlyosbodott, hogy a győzedelmes ország
                  hatóságai most már azokat a jogainkat sem vették tekintetbe, amelyeket foglyok
                  számára a kölcsönösség alapján az amúgy is nagyon halványan működő emberséges
                  szempontok rendeltek el...</p>
               <p>November vége felé rendelkezés érkezett, hogy a svájci-francia orvosi bizottság
                  által beteglistára felvett internáltakat indítsák útnak. Nem tudom, kísérték-e
                  ezt a rendelkezést bizalmas utasítások? Annyi tény, hogy negyvenhármunkat a
                  fogolytábor francia katonaorvosa és Kohler úr előtt felsorakoztattak, s ez a két
                  ember - a fogolytábor jelentéktelen katonaorvosa és a frankofil német volt
                  szanatóriumi igazgató -, a nemzetközi orvosi bizottság döntésével nem törődve,
                  közülünk csupán tízet jelölt ki a betegtranszportba. “Ez megy, ez nem megy” -
                  pillanatok alatt folyt le életünk felett a döntés. Az orvos ujjának egy intése
                  visszalökött még fél évre a fegyverszünet után a folyton fokozódó szenvedésekbe
                  olyanokat, akiket háború alatt a legfelsőbb orvosi fórum beteglistára tett. A
                  visszautasítottak között volt Tutschek, Katz, a két szegény őrült, s többen
                  olyanok, akik néhány hét múlva meghaltak a fogságban, vagy akik későbbi
                  szabadulásuk után már csak egy-két hónapot éltek övéik között...</p>
               <p>De ki törődött velünk? Pusztulásunkért ki vonta volna felelősségre a győző
                  Franciaországot? Nem voltunk hadvezérek, tisztek, előkelőségek. Még katonák sem
                  voltunk. Egyszerű árnyékalakok a föld alatti börtön penészes falai között. A
                  halál elfújhatott, mint pelyhet. Nem tudott volna róla senki... Messzi volt még az
                  idő, amikor az ártatlanul szenvedők árnyékalakjai megvilágosodnak, utolsó sóhajuk
                  életre kel, s vádol a szenvedés, amelynek okozását semmi sem mentheti!...</p>
               <p>Minden különösebb lelki rázkódtatás nélkül vettem tudomásul én is, hogy nem
                  visznek Svájcba. Erőm már nem volt nekem sem, a többieknek sem, hogy fellázadjak
                  vagy védekezzek az utolsó fogsági tél ellen, amely úgy köszöntött ránk, hogy sem
                  ruhánk, sem élelmünk, sem dohányunk nem volt, pénzt, híreket nem kaptunk
                  hazulról.</p>
               <p>Magyar társaimnak kísérteties soványságú, sápadt arca mint megválaszolhatatlan
                  kérdőjel meredt rám: mi lesz velünk?... Majdnem mindig Valéryvel, Ványival,
                  Berticcsel, Bajusszal és Szőkével voltam. Ezekben az egyszerű emberekben mégis
                  több megnyugtató volt. Minden nem vált bennük tépelődéssé, gyötrelemmé. Még tudtak
                  dolgozni, gyalulni, fűrészelni. És jó volt nézni a földre omló, fehér forgácsot,
                  érezni az enyv szagát, látni, hogy valami, ha csak szerény fadoboz is, készül,
                  lesz, alakot ölt... Ide, a páros számú oldal bástyaudvarán épült kunyhóba jött
                  Grünfeld is, aki fejébe vette, hogy felöltőmből, amely olyan volt már, mint a
                  törlőrongy, még ép ruhadarabot fog csinálni. Hetekig dolgozott rajta, s én
                  csodálkozással függtem fürge kezén. Mintha életemet tartotta volna ujjai között.
                  Lehet-e ebből még valamit csinálni? Visszaadni régi alakját, selymességét,
                  ruganyosságát, rendeltetését?... Benézett Nagy Zsiga, Bombesz, Sztáncsik is.
                  Sokszor húszan-harmincan voltunk a fülledt levegőjű lyukban, de legalább a hideget
                  nem éreztük.</p>
               <p>Ha a korai sötétség leszállott, benyitott Jankovits, s megmutatta új képét,
                  amelyen dolgozott. Csak forradalmi témákat festett. Gúnyképet az összeomló német,
                  osztrák-magyar birodalomról. Torzalakokat Clemenceau-ról, Poincaréról... A téli
                  hidegben is nyitott nyakú fehér inget és kék vászonnadrágot hordott. Ez volt
                  minden ruha rajta. De arca piros volt, szeme betegesen lángolt... Ő már levonta
                  mindennek végső következtetését. Irtózatos gyűlölettel beszélt a polgári
                  társadalomról, amely az egyenjogúságot csak abban tudta keresztülvinni, hogy hazug
                  eszményeiért tízmillió embert egyforma kegyetlenséggel küldött a halálba... Ez a
                  fiatal festő már nem tépelődött, nem gyötrődött olyan fogalmakon, mint haza,
                  nemzet. Elvetett magától mindent, ami a régi világra emlékeztette. Európát olyan
                  gyárnak tekintette, amely, amint azelőtt a cipőt, ruhát, árucikkeket ontotta
                  magából, csak azért, hogy nyerjen, most több mint négy éven át bombát, fegyvert,
                  szenvedést és halált gyártott, hogy nyereségét biztosítsa. Szemében nem volt
                  különbség nemzetek, győzők és legyőzöttek között. Egy egész új világban élt. Ami
                  most volt, arra már visszanézett; nem habozott, nem vitatkozott, nem töprengett,
                  mint mi. Könyörtelenül és hidegen csak ítélkezni tudott...</p>
               <p>Jankovitshoz hasonló szellemek mutatkoztak a németek és osztrákok között is.
                  Fogalmunk sem volt róla, hogyan alakultak ki. Bizonyára az orosz események hatása
                  alatt, amelyekről pedig oly keveset olvastunk, vagy talán a kérlelhetetlen francia
                  gyűlölködés lázította fel őket?... Egy reggel az 52-es kazamata felett, a
                  rempart-oldal száradt füve között vörös lobogó lengett. Nem tudta senki, ki tette
                  oda. Az adminisztrátor nem kutatta, egyszerűen ott a helyszínen mindjárt
                  elégette...</p>
               <p>De a magyar asztalosok és pincérek kunyhóját a vitatkozások, erős indulatok szavai
                  csak ritkán verték fel. Legtöbbször csak csendes, töprengő hangulatban igyekeztünk
                  magunk elé festeni azt, ami Magyarországon történik. Úgy szerettük volna mi is
                  magunkévá tenni az illúziót, amivel ott a forradalmat csinálták. Azt hitték, ha
                  kikiáltják a forradalmat, megölik Tiszát, ha hangoztatják, hogy most már olyan
                  kormányrendszer van, amely a múlt bűneiért nem felelős, akkor elhárítják
                  Magyarország felől a háború következményeit... Nem tudták, mi készül... Mi sem
                  tudtuk, de annyit saját sorsunkon nyilvánvalóan éreztünk, hogy a győző francia
                  imperializmustól, amelynek képviselői a béke előkészítésében az irányítást
                  magukhoz ragadták, kíméletet nem lehet remélni.</p>
            <milestone n="2" unit="startSubChapter"/>
               <p rend="head">2</p>
               <p>December 10-ikén elvitték a németeket. Nem tudta senki, hogy hová szállítják.
                  Némelyek szerint már arról volt szó, hogy valamelyik régebbi, még a fegyverszünet
                  előtt lefolytatott kicserélési egyezmény értelmében, német internált társainkat
                  hazaküldik. Állítólag a franciák és a németek megegyeztek volna már a transzportok
                  küldésére nézve, sőt a németek már Franciaországba is szállították az első francia
                  civil internált csoportot, mikor a fegyverszüneti tárgyalások mindennek egész más
                  irányt adtak. Most a franciák is teljesíteni akarták volna az egyezményben vállalt
                  kötelezettséget. Mások viszont azt állították, hogy egyszerű átcsoportosításról
                  van szó, a németeket nagyobb civil fogolytáborba viszik, ahonnan majd egyszer
                  könnyebben szállíthatják ötszázas csoportokban haza. Hetek múlva megtudtuk, hogy a
                  németeket valóban országuk határáig küldték. Az ő csoportjuk került először haza,
                  azután fél évig szünetelt a civil internáltak hazaszállítása.</p>
               <p>A németek után nagy űr maradt a citadellában. Az egyes kazamatákban alig lézengett
                  tíz-tizenöt osztrák-magyar fogoly. Az adminisztráció erre becsukatta a páratlan
                  számú kazamatákat, s a lakókat a másik három kazamatába terelte át, hogy a
                  zsúfoltság valahogy meg ne szűnjön. Visszamaradtak a frankofilek, akiket
                  megélhetésük Franciaországhoz kötött. Elsősorban Kohler úr, azután Leitner, a
                  konyhafőnök, a kantin Michelje s még vagy húszan. A három török és a bolgár
                  szintén velünk rekedt.</p>
               <p>Sokáig éreztük német barátaink hiányát. Most az elválás fájdalma nem volt olyan
                  éles, csak még jobban belesüppesztett elhagyatottságunk mindent feladó
                  reménytelenségébe. A németek végre elérkező szabadulásuk hírét nem fogadták
                  ujjongó örömmel. Kapkodva, sajátságosan szomorú lázzal csomagoltak, mint akiknek
                  messzi utat kell megtenniük, hogy az elhunyt kedves hozzátartozó temetésére
                  siessenek.</p>
               <p>Minden fogsági élethez szükséges holmijukat ránk hagyományozták. Megkaptuk
                  könyvtárukat, hangszereiket, szórakoztató játékaikat. Däumling, Nagel, három
                  férfivá serdült tanítványuk nevükkel és németországi címükkel ajándékkönyvet
                  adtak. Schuler minden pillanatban bejött hozzánk. Semmit sem tudott elcsomagolni.
                  Úgy érezte, hogy nekünk még mindenre szükségünk lehet. Sírva ölelt meg
                  mindnyájunkat. A búcsúzás fájdalma valósággal szédültté tette. A végén az
                  utazótáskáját is nekünk adta, mert már úgysem volt mit magával vinnie. Kabát
                  nélkül, egyszerű drapp munkásruhájában ment el ez a kedves, jó fiú a hosszú
                  útra... Tienemann hívott Hamburgba, ha majd megszabadulunk. A szakállas Müller
                  meghatva rázta mindkét kezével kezemet. Szemének nyugodt, tiszta tükre azóta,
                  amióta együtt dolgoztunk és vitatkoztunk, bizony nagyon megzavarodott. A szőke,
                  szelíd szemű Bohnen az egész német Ibsent nekem adta, s megmutatta drezdai családi
                  villájukat, amelynek fényképét legutóbb kapta meg. “Ebben a szobában fogsz lakni,
                  ha majd meglátogatsz” - mondta, s felfutó rózsákkal befutott ablakra
                  mutatott.</p>
               <p>Mi mindezeket a gyöngédségeket különös bódultsággal fogadtuk. Mint súlyos, halálra
                  ítélt betegek, akiknek vigasztaló szót mondanak... Von Bergentől is melegen
                  búcsúztunk. Ő sem vitt magával semmit. Kifaragta az utolsó orosz nőportrét - éppen
                  a százötvenediket a fogság alatt - s azt a rempart-on ünnepélyesen elföldelte...
                  Többé nem kellettek a fából faragott szobrok, mert az élő modell Németországban
                  várakozott rá a fegyverszünet óta.</p>
               <p>Kivonultak mind a megszokott árnyalakok a hajnali szürkületben a citadella
                  kapuján. Velünk csak az árvaság maradt s a nagy csend, amely szinte kongva verte
                  vissza szavunkat. A németekkel együtt ment el Peschek, akiért amerikai nagybátyja
                  járt közbe. Valószínűleg szabadlábra helyezték; vele együtt távozott Wolfner is,
                  51-esbeli szomszédom, aki több mint négy éve egyik kérést a másik után írta, hogy
                  őt mint tartalékos hadnagyot, tiszti táborba tegyék. Most végre eleget tettek
                  kérésének, mikor a háborúnak vége volt...</p>
               <p>A német frankofilekkel együtt körülbelül százhúszan maradtunk a citadellában. A
                  két jó szobát a kiváltságos németek foglalták el, mi néhányan, mikor a páratlan
                  kazamatákat becsukták, az 51-esből a kisebb 36-osba költöztünk, ahol a németek
                  távozása után csak Horváth cigány maradt.</p>
               <p>Egyébként folyt a megszokott élet, azzal a különbséggel, hogy dolgozni,
                  beszélgetni, időtöltő szórakozásokba elmerülni nem volt kedvünk. Az idegeinket
                  fenyegető rémektől sem védekeztünk már. Tompultan, fáradtan, sokszor napokig
                  tartó mozdulatlanságban vártuk, hogy átsurranjanak rajtunk a napok, amelyek
                  sokszor csak úgy érintették öntudatunkat, mintha ködös, esős ablaküveg mögött
                  valakinek árnyalakja elvonul.</p>
               <p>December második felében egyik délután váratlanul megelevenedett a citadella
                  udvara. A szigeten állomásozó amerikai katonák közül nyolcan belátogattak hozzánk.
                  Nyolc cserkészkalapos, sportszerű egyenruhába öltözött, vidám kedvű fiatalember.
                  Hangos “halló”-zásuk, egészséges nevetésük egyszerre felkavarta fásult életünket,
                  mintha csak mozdulatlan lápba esőtől megduzzadt, friss patak ömölne. Mindnyájan
                  körülvettük, bámultuk őket. Talán évekig sínylődő hajótöröttek nézhetnek így
                  megmentőikre... Az amerikai katonák nagyon szívesek és közlékenyek voltak velünk
                  szemben.</p>
               <p>Az egyik mindjárt nevetve jegyezte meg:</p>
               <p>- Fél év óta az egész Franciaországban nem találtunk annyi angolul beszélő embert,
                  mint itt ebben a börtönben.</p>
               <p>Kabátjukra varrott nagy sportzsebeikből csokoládét, dohányt húztak elő, s mindent
                  nekünk adtak. Megmutattuk nekik a kazamatákat, az ebédlőt, a konyhát... Fel voltak
                  háborodva azon, amit láttak. A legidősebb jegyzőkönyvet vett elő:</p>
               <p>- Mondják meg, mire van szükségük!... Ezentúl ezekben a nedves, hideg pincékben
                  fűteni kell. Embertelenség magukat ilyen kriptákban éhezve-fázva hagyni!... Tehát:
                  szén, kávé, cukor, tea, kakaó, húskonzerv... Lássuk csak, hányan vannak, mennyire
                  volna szükségük?</p>
               <p>Megmondtunk minden adatot. Az amerikai katonák nem azon vitatkoztak, hogy talán
                  valamelyik kevesebbet akart adni. Inkább túllicitálták egymást... Úgy néztük őket,
                  mint égből leszállt isteneket, akik versengve osztják ki köztünk a földi javakat,
                  amelyeknek már nevüket is elfelejtettük.</p>
               <p>Végül is a legidősebb amerikai, aki tiszt lehetett, megígérte, hogy másnap már
                  szállítanak nekünk szenet, cukrot, kávét és teát...</p>
               <p>- Csak a franciáknak ne adjanak belőle semmit! Ez az egy kikötésünk van! - fűzte
                  hozzá majdnem dühösen. Akkor már az amerikai katonák közt kezdett elterjedni a
                  keserűség a franciákkal szemben. Ők végre is a méltányos európai békéért s nem a
                  francia imperializmus győzelméért jöttek Európába.</p>
               <p>Az amerikai katonák bent maradtak estig a citadellában. Bevittük őket az egyik
                  kazamatába, ahol Horváth és Labes Fritz kis zenekara eljátszotta az amerikai
                  himnuszt s más angol és amerikai dalokat. Nagyon jól érezték magukat. Csak a
                  dohány hiányzott nekik. Minduntalan zsebükhöz kapkodtak. Csak akkor jutott
                  eszükbe, hogy mindent nekünk adtak. Mi hiába kínáltuk őket vissza. Hallani sem
                  akartak róla, hogy tőlünk valamit is visszafogadjanak dohányukból. Erre
                  megkínáltuk a mi különlegességünkből: a bagólébe áztatott kapucinuslevélből
                  készült cigarettával. Ezeket krákogva, fuldokolva, de hősiesen elszívták.
                  Megmutattuk esti levesünket is, amely hónapok óta mindig ugyanaz volt: kevés
                  burgonyával kevert marharépa... Undorodva fordultak el tőle: “Borzasztó,
                  borzasztó!” - ez volt minden második szavuk.</p>
               <p>Hangosan méltatlankodtak akkor is, amikor a citadella kapuja előtt kezüket búcsúra
                  nyújtották. Őreink mogorván néztek rájuk. Az amerikai katonák nem is üdvözölték
                  őket, csak amikor a kapu megnyílt előttük, akkor fordultak hátra még egyszer
                  mifelénk, s együtt diákos kedvességgel kiáltották a búcsúszót.</p>
               <p>Másnap s a következő napokon azután hiába vártuk az amerikai katonák küldeményét.
                  Eltelt egy hét is, sem ők maguk nem jöttek, pedig biztosra ígérték látogatásukat,
                  sem ajándékaik. Sejtettük, hogy valamely ellenséges erő lépett közbe. Az amerikai
                  katonákról pillanatig sem hittük, hogy szavukat nem tartják meg. Később azután ki
                  is derült, hogy az adminisztráció és a francia helyi hatóságok léptek közbe, s az
                  amerikai katonák feletteseinél hevesen tiltakoztak az ellen, hogy az amerikai
                  katonák a citadellába jöjjenek, vagy nekünk segítséget küldjenek.</p>
         </div>
         <div type="chapter">
            <head>HUSZONHARMADIK FEJEZET</head>
            <head>HALÁLTÁNC ILE D’YEU-N</head>
            <p>Hiába szüntették meg az ellenségeskedést a nagyhatalmak, a halál és a gyűlölködés
               azért mégsem kötött fegyverszünetet. Decembertől fogva elzáratásunk szigorúsága még
               jobban fokozódott, élelmiszerekben a hiány nőtt, s mintha a természet is
               összeesküdött volna ellenünk: a tengeren állandó viharok pusztítottak, a szigetre
               áthatolhatatlan köd ereszkedett. Délután öt órától fogva reggelig hallatszott a
               vészduda, amely az eltévedt hajóknak irányt jelzett. Ez a hátborzongató, meg nem
               szűnő vészjel mintha csak minden pillanatban minket figyelmeztetett volna a teljes
               elhagyatottságban való jeltelen pusztulásra.</p>
            <p>A kilátástalan tengődés e sötét távlatán ijesztően jelentkezett a spanyolnátha
               veszedelme. Kint a sziget lakói között már november óta dühöngött a ragály. Tudtuk,
               hogy nincs kint elég orvos, és a gyógyszerek majdnem teljesen hiányoznak. Aszpirin is
               alig volt, kininről pedig szó sem lehetett. Ennek nem a viharos időben
               rendszertelenné váló hajóközlekedés volt az oka, hanem az általános franciaországi
               gyógyszerhiány, amely éppen a fegyverszünetet követő hónapokban a spanyoljárvány
               miatt tetőpontra hágott.</p>
            <p>Ha kint ilyenek voltak a viszonyok, mit várhattunk mi bent? Számolnunk kellett azzal,
               hogy kész prédái vagyunk a gyilkoló betegségnek. Ott feküdtünk, mint mocskos, föld
               alatti kanálisokban, az árvíz elől egymáshoz szorult patkányok. A pusztító kór azt
               tehette velünk, amit akart...</p>
            <p>Karácsony hetében kiadtuk a jelszót, hogy ha kell, mesterséges lelkesítéssel is, de
               mindenképpen igyekezzünk emlékezetes ünnepet rendezni. Ha valaha, úgy igazán most
               volt szükség arra, hogy a szeretet fiának emlékét idézzük.</p>
            <p>December folyamán mindössze öt megbetegedés fordult elő közöttünk. Kis lázzal jártak,
               két-három napig tartottak. Akkor azt hittük, hogy ezek nem is spanyol esetek. Később
               abból, hogy éppen ez az öt ember nem kapta meg a ragályt, megállapítottuk, hogy ők
               voltak a betegség előhírnökei. Hárman közülük: Kaiser, Crombeck, Neuberth a kenyérért
               és postacsomagokért állandóan kijártak a kikötőbe, a másik kettő is, Wildner, az
               osztrák borbély és Schlotter, a magyar szűcs abban az időben bevásárlásokat végeztek
               a faluban. Mi lett volna velünk, ha ők öten nem lettek volna fertőzésmentesek, és az
               általános megbetegedés idején nem végzik el az ápolás munkáját?</p>
            <p>Azzal áltattuk fogolytársainkat, hogy nagy elzártságunkban talán a betegség ki is
               kerül bennünket. A fontos az volt, hogy ne gondoljunk a közeledő veszedelemre.
               Inkább igyekezzünk lehetőleg mindenkit belevonni a karácsonyi ünnepek
               előkészületeibe.</p>
            <p>Zifferrel, Jantschekkel, a két osztrák komissziótaggal, elhatároztuk, hogy karácsony
               estére közös vacsorát rendezünk, amelyet kabaréelőadás előz meg.</p>
            <p>A kiürített 51-es kazamatát választottuk ki a karácsonyi ünnepség színhelyéül. A
               zenekar hetek óta készült darabjaira. Egy-két monológ német nyelven, kis
               egyfelvonásos, s Herznek mutatványai töltötték ki a műsort. Jankovits kérésemre
               karácsonyi plakátot készített, amely töpörödött nénikét ábrázolt, aki kisgyermekét
               kézen fogva, a havas utcán álldogál, és az ablakon keresztül nézi a gazdag ember
               csillogó karácsonyfáját. Igazi proletárfestő műve volt. A boldogság és szeretet
               karácsonyfáját követelte lobogó tűzzel mindenki számára... Gondolt-e Jankovits arra,
               mikor fiatalos álmát festette, hogy két hét múlva ott fog holtan feküdni a falra
               akasztott plakátja alatt az 51-esben, amelyet kényszerűségből halottaskamrának
               avattak fel?...</p>
            <p>Az ünnepi lázból mindenkinek kijutott. A konyhában napokig folyt az előkészület. A
               lengyel-német Leitner helyett most a mi Leitnerünk került oda, aki Noirmoutier-ban
               füstölt húst készített. Az ő uralma alatt megszűntek a lopások... Feldíszítettük
               gallyakkal, papírvirág-koszorúkkal az 51-est, s eredeti fenyőágakból nagy
               karácsonyfát szerkesztettünk. Mindenki ösztönszerű érzéssel sietett, és szinte
               szerettük volna a karácsonyestét is előretolni.</p>
            <p>Az ünnepeste előtti napon a 36-osban, ahol én is laktam, Dudás és a kis Stein Móric
               súlyosan megbetegedett. Más szobákban is jelentkezett a ragály.</p>
            <p>Érezni lehetett, hogy a betegség hulláma elérkezett a citadellába is.</p>
            <p>Karácsonyeste napján már minden szobában volt beteg. A két osztrák komissziótag
               eljött hozzám megbeszélni, hogy mit csináljanak? Megtartsuk-e a közös vacsorát és
               előadást, s ezzel kockáztassuk, hogy a tömeges együttlétben a betegség elharapózzék,
               vagy mondjunk le az ünnepi estről? Amellett voltunk, hogy menjen minden a maga útján.
               E kiéhezett, legyengült emberek között, akik a kazamaták lakóinak átcsoportosítása
               óta megint arasznyi távolságban feküdtek egymás mellett, a betegség terjedésének
               úgysem lehet gátat emelni.</p>
            <p>Az ünnepségen való részvételről azonban már én is lemondottam, mert minden tagomban
               álmos fáradtságot éreztem. Úgy látszik, lázam volt.</p>
            <p> A 36-osban kilencen laktunk: az egyik oldalon Dudás, Horváth cigány, mellette
               Jankovits, a polgári társadalomból kiábrándult festő-forradalmár, s végül egy mezei
               munkáról nemrégiben visszatért erdélyi román fiú, akit Demeter Juonnak hívtak. A
               másik oldalon az árokra nyíló ablaktól számítva az ajtó faláig: Soltész, Németh,
               Stein Móric és Rubin. Én Stein és Rubin között feküdtem. Ebbe a kipadlózott kis
               kazamatába, a németek távozása után azért húzódtunk, mert sokkal csendesebb volt,
               mint a nagy kazamaták.</p>
            <p>Azzal nem számítottunk azonban, hogy amíg nyugalmat kapunk, viszont a levegőt és
               napot teljesen elveszítjük. Egyetlen, félhold alakú ablakrésünk az árokra nyílt s
               ajtónk a föld alatti folyosóra, amelyen csak jó ötpercnyi botorkálás után lehetett az
               udvarra jutni. Márpedig a fénynek és levegőnek egyetlen tartalékhelye az udvar
               volt.</p>
            <p>Talán ennek a kedvezőtlen fekvésnek lehetett tulajdonítani, hogy karácsony estére a
               36-osban mind a kilencen megbetegedtünk. Horváth cigányt ugyan azzal gyanúsítottuk,
               hogy csak azért dőlt szalmazsákjára, hogy az áldozatokra leső betegségnek fel ne
               tűnjék. Tény azonban, hogy ő is felvette valamennyi melegebb ruhadarabját, és magára
               csavarta pokrócát. Szóval “levetkőzött...” Benne a zenekar lelkét veszítette el.</p>
            <p>Nyolc órakor behozták a vacsorát. A Vöröskereszt-bizottság egész tartalékalapjából
               készült a nagyszerű, ünnepi lakoma, amelynek hónapok óta tartó éhezésünkért egyszerre
               kellett volna kárpótolnia. Noha betegek voltunk, mindnyájan nekiláttunk a bifszteknek
               és a lekváros kásának. De senki sem tudott vele végezni. Az annyira sóvárogva várt
               falatok, amelyeknek íze, illata valósággal elbűvölt bennünket, ott maradtak a
               tányéron. A konyhalegények fejcsóválva vitték ki a maradékot. Ekkor keresztelték el
               az osztrákok a 36-ost Totenkammernek,<hi xml:id="ftnref177">[177]</hi> s amint később
               megtudtam, futótűzként harapózott el az 51-esbe gyűlt ünneplők között a rémhír, hogy
               a 36-osban mindenki halálosan beteg.</p>
            <p>Ránk borult a sötétség, amely ellen az asztalra rakott szál gyertya hiába küzdött.
               Csak a szobán végighúzott drótokról lelógó, bepólyált szabadulási ruhák árnyékait
               növelte meg a falon.</p>
            <p>Az esti órákban a betegség ijesztő körvonalai jobban kiélesedtek. Dudás rettenetesen
               köhögött. Stein Móric vért köpött, amely végigfröccsent takarómon. Rubin arca izzó
               fehérséggel világított, mintha magára öltött volna minden fényt, mint sírkövek az
               éjjeli temetőben. Arról panaszkodott, hogy gyomrára ment a betegség.</p>
            <p>A többiek aránylag csendben voltak, csak a lázas testekbe vett nehéz ételek miatt
               sokat hánykolódtak.</p>
            <p>Nagyon messziről muzsika foszlányai vetődtek erre. Mintha a kőfal résein át
               belopóztak volna a zene finom ezüstszálai. Különös tisztasággal kivehető hangok
               voltak ezek az árokban köröző baglyok huhogása és a vészt jelző duda állandó bőgése
               ellenére is.</p>
            <p>Dudás felült fekvőhelyén.</p>
            <p>- Hallod? - kérdezte a rekedtségnek halkított sípolásával.</p>
            <p>Csak ketten voltunk ébren. A többiek vagy aludtak, vagy a láz fantomjaival
               küzdöttek.</p>
            <p>- Jó volna egy pillanatra benézni az 51-esbe - fejezte ki az én gondolataimat is az
               aviatikus.</p>
            <p>Felvettük facipőnket, nyakunk köré sált csavartunk, fejünkbe kötött sapkát húztunk,
               és a hosszú, vaksötét folyosón át kézenfogva indultunk el az 51-es felé.</p>
            <p>Felismerhetetlen, tündöklő fényben ragyogott az 51-es. Ilyen átmenet nélküli,
               hirtelen csoda életemben talán sohasem ért.</p>
            <p>A dohányfüstös levegőben lampionok úsztak. A falakon körös-körül zöld gallyakból és
               papírvirágokból készült girlandok futottak. Egyik sarokban hatalmas karácsonyfa
               csillogott. Kisebb-nagyobb asztaloknál ünneplőruhás, kedélyes vendégek ültek. Előttük
               grog gőzölgött.</p>
            <p>Ámulva álltunk meg az ajtónál.</p>
            <p>Kik ezek az emberek? Nem ismertünk rá senkire, semmire sem.</p>
            <p>De amint a kedélyesen szórakozó fogolytársak megpillantottak bennünket, különös,
               ijedt morgás surrant végig köztük. Egészen más volt, mint az előbbi, kedélyes
               zsibongás. Mintha az ajtón, amelyet kinyitottunk, fagyasztó, nedves szél szakadt
               volna be, elfonnyasztva az öröm virágait és elhomályosítva az ünneplő kedv
               lámpásait.</p>
            <p>Ránéztem Dudásra, és mindent megértettem. Arcának ijesztő sápadtsága és zöldes
               beesettsége engem is megdöbbentett. Olyan volt, mintha sírból kelt volna ki. Még a
               föld nedvessége és sara is rajta volt. És a szeme olyan vonagló, meg-megszűnő fénnyel
               villogott, mintha arcának lárváján át nem is ő, hanem valaki más tekintene a
               vigadókra... Talán maga a leselkedő halál.</p>
            <p>Bizonyára én is ilyen lehettem. Bolyongó kísértet a “Totenkammer”-ből.</p>
            <p>A teremben egyszerre kínos csend támadt. A kis színpadon éppen Heger szerepelt. A
               beálló csendre figyelmessé téve, kezéből ernyőt emelt a szeme fölé, és úgy nézett
               ránk.</p>
            <p>Előbb még vigyorgó arca elkomorult...</p>
            <p>Karonfogtam barátomat, és ki akartam vonszolni. De Dudás csak nagyon nehezen jött,
               mert láztól kitágult, meredt szemekkel bámult a kivilágított teremre, s pupillái nem
               győzték magukba szívni a színes lámpák és tündöklő karácsonyfa hívogató
               ragyogását...</p>
            <p>Borzalmas karácsony éjszaka volt. A két legsúlyosabb beteg: Dudás és Stein Móric egy
               percre sem hunyták le szemüket. Az aviatikus szüntelenül köhögött. Azt kellett
               hinnem, hogy tüdeje megszakad. Hangja már nem volt, elgyötört tüdejéből és
               légzőcsövéből csak fulladásszerű, rekedtes hörgések törtek elő, mintha a betegség
               csontkeze mind szűkebbre és szűkebbre szorította volna össze torkát.</p>
            <p>A kis Stein Móric minduntalan felugrott fekvőhelyéről, ledobta magáról a takarót, és
               ziháló mellét kitárva, láztól perzselt, merev szemekkel bámult maga elé. Suttogó
               hangon kérleltem, hogy nyugodjék meg. Csak a fejét rázta. Akkor fel kellett kelnem, s
               erősen, minden oldalról körül szorítva betakartam. De alig maradt fekve negyedórát.
               Az ünnepi vacsora teljesen felkavarta gyomrát. Hányt, majd újra vért köpött...</p>
            <p>Legrettenetesebb volt teljes magunkrahagyatottságunk érzése. A ködös, nedves hidegben
               a sötét folyosón át legalább tíz percig kellett volna menni, amíg vizet vagy valami
               edényt talál az ember, amivel a betegek tisztátlanságát el lehetett volna tüntetni.
               És nem volt senki, akit küldeni lehetett volna. Mindenkinek láza volt, mindenki
               köhögött, nyögött és nyugtalanul hánykolódott recsegő szalmazsákján...</p>
            <p>Nem tudtam, hány óra. Az éjszaka örökre megállt felettünk.</p>
            <p>Most újból vágyam támadt, hogy képzeletben elszakadjak környezetemtől. A valóság
               körülöttem olyan borzalmas volt, hogy most már akár öntudatom örök elvesztése árán
               is szívesen menekültem volna tőle. Szerettem volna arra gondolni, hogy a szent estén
               mi történik kint a nagyvilágban? Ebben az órában Párizsban, Budapesten és
               Kolozsváron? De képzeletem tükrében ha valami meg is jelent, csak kínzó, baljósló
               rémkép volt...</p>
            <p>Fekvőhelyem mellett hevert a földön néhány könyv. Köztük Szent Ferenc Fiorettijének
               francia kiadása, amelyet még Zádorytól kaptam, mikor büntető dépôt-ba vitték. A szent
               apró írásai között volt különösen egy, amelyet nagyon szerettem. Arról van benne szó,
               hogy Szent Ferenc Leon testvérrel Perugiából Assisibe megy. Csúnya, hideg idő van. Az
               eső csapkodja, a vihar tépázza őket. Leon testvér nagy léptekkel előre megy, s pár
               lépésnyi távolságban futva követi Szent Ferenc. Leon testvérnek egyébre sincs gondja,
               mint hogy valahol hajlékot találjanak. A szent azonban egészen máson járatja eszét,
               és egyszer csak ezzel a különös kérdéssel fordul Leonhoz: “Frère Leon, brebis du bon
               Dieu, sais-tu quelle est, pour les frères mineurs, la joie parfaite?”<hi
                  xml:id="ftnref178">[178]</hi> Azután elmondja maga, hogy a legnagyobb öröm az
               volna, ha őket most sehová sem fogadnák be, minden házból kidobnák, ütlegelnék,
               vernék, szidalmaznák, s ők ezt zokszó nélkül elviselnék a szeretett Jézus
               szenvedéseire gondolva...</p>
            <p>Ezt a történetet nagyon szerette szobrász barátom. Emlékeztem rá, hogy
               Noirmoutier-ban akkor is elmondta, mikor rajongó felköszöntőjét tartotta az igazi
               én-re. Most engem is különös nyugalom öntött el, ahogy végigolvastam. És elolvastam,
               nem is tudom, hányszor! Már a könyvet behajtottam, s kezemben tartottam, mint
               imakönyvet, s úgy mondtam lassan magamban Szent Ferenc vigasztaló meghatározását a
               legnagyobb boldogságról...</p>
            <p>A francia szöveg hangjai olyanok voltak, mint rég nem hallott, kedves zene hangjai.
               Régi kedves képeket, hangulatokat hoztak, s most már képzeletem könnyen merült el
               bennük.</p>
            <p>Közben fel kellett háromszor-négyszer kelnem, hogy Stein Móricon a takarót
               megigazítsam. Egyszer a történet elmondásában éppen ott tartottam, hogy Szent Ferenc
               “brebis du bon Dieu”-nek szólítja Leont. És a kis Stein Móric előtt megismételtem,
               amikor hozzá léptem: Jóisten báránykája. Azután nem láttam magam előtt semmi
               szennyet, semmi betegséget, csak csodálatosan fehér, kicsi báránykát...</p>
            <p>Dudásnak adtam egy pohár vizet. Megnéztem két tanárkollégámat! Ők aludtak.
               Jankovitsnak arca nagyon piros volt. Szemét szótlanul a penésszel átfutott
               nyerskő-boltozatra függesztette. Demeter Juonon is meg kellett igazítani a takarót,
               mert folyton hánykolódott. Rubin lezárt szemmel, csendesen feküdt, de látszott rajta,
               hogy nem alszik.</p>
            <p>Visszafeküdtem én is, lehunytam szememet, s éppen elkezdtem elölről elmondani, hogyan
               mentek Szent Ferenc és Leon testvér a perugiai országúton, amikor a külső folyosóról
               visszhangot felverő és egyre közeledő köhögés zaja hallatszott.</p>
            <p>Vajon ki lehet? Ki tévedt késő éjszaka a folyosónak arra a részére, amely csakis
               hozzánk vezet?</p>
            <p>Pár perc múlva kaparászás hallatszott ajtónkon, és a megnyílt résen át őszbe
               csavarodott fejét, kusza szakállal benőtt ragyás arcát bedugta Bistrán Demeter.</p>
            <p>Demeter testvér! Milyen rég nem láttam az öreget. Hónapok óta, amikor a teljes nyomor
               ránk szakadt, és az öreg alkoholt még mutatóba sem látott, egészen kijózanodott, sőt
               mintha bolondságából is kigyógyult volna. Egész nap harisnyákat, rongyos ingeket
               foltozott.</p>
            <p>- Rosszul vagytok, fiúk? - kérdé Demeter, s beljebb került a szobába.</p>
            <p>Egyik kezében Jakab viharlámpáját tartotta, a másikban üveg bort szorongatott.
               Minthogy senki sem válaszolt, a lámpát feje fölé emelte, és körüljártatta a
               fekvőhelyeken.</p>
            <p>Intettem neki, mert szólni nem tudtam, annyira meghatott ennek a bolondnak
               ragaszkodása és bátorsága, aki a fogolytáborban elterjedt rémhírek ellenére ide mert
               jönni közénk.</p>
            <p>Demeter egészen közel lépett hozzám, fejével kérdőleg intett, s bajuszának egyik
               szára kissé felhúzódott, mintha helyet akarna adni az ajkán átfutó jóságos
               mosolynak.</p>
            <p>- Nem félsz, Demeter? - szóltam hozzá.</p>
            <p>Demeter kihúzta magát, és keményen két lábára állt, mint akit nem lehet helyéből
               egykönnyen kimozdítani.</p>
            <p>- Telik a grádokból, hogy olyan kis legénnyel megbirkózzak, mint a Halál - mondta
               fitymáló kézlegyintéssel. - De hagyjuk ezt! Tudtam, hogy nagyon magánosan vattok.
               Bejöttem megnézni, kell-é valami?...</p>
            <p>Bizony, ha csak arról volt szó, akadt itt elég segíteni való. Bistrán az asztalra
               tette viharlámpáját, mellé helyezte borosüvegét, azután munkához látott. Nem
               undorodott semmitől sem, és gyöngéd tudott lenni a betegekkel, mint tanult ápolónő.
               Egyszerre mindenki felébredt, mindenkinek volt valami kívánsága. Egyikről letörölte a
               verejtéket, a másiknak hideg borogatást készített. Majdnem mindegyik fekvőhelyen
               talált igazítani valót. Csak akkor rázta tétován fejét, mikor a lázban beszélő Stein
               Móric azt kérte tőle, hogy hozza ide nővérét...</p>
            <p>Azt már alig tudta megtenni, akárhány “grád”-ja volt, mert Stein Móric nővére Pesten
               lakott.</p>
            <p>Kétszer-háromszor kiment a konyhába meg a vízhordóhoz, azután megint visszajött.
               Lassanként mindent rendbehozott. Mikor készen volt, leült a padra az asztal mellé,
               nagyot húzott borosüvegéből, megtörölte bajuszát, és elégedetten nézett körül.</p>
            <p>Lázam emelkedett. Demeter piszkos, szőrrel benőtt arca szememben torz látomássá nőtt.
               Néha egészen elfelejtettem, hogy ki ő, és hogyan került ide. De nem féltem tőle, mert
               nagy megnyugtató jóság áradt ki belőle.</p>
            <p>Tudom, hogy valami történetet mesélt el szebeni huszárkodása idejéből. Első éve volt
               berukkolva, s mindenki gúnyolta, ütötte, verte. “Ragyás vakarcs”-nak hívták.</p>
            <p>Egyszer azután az utcára került. Már nem tudom, hogyan. Valószínűleg megszökött.
               Elbeszéléséből csak egy téli kép ragadta meg figyelmemet. Valahol a város végén
               kóborolt kutyahidegben éhezve, holtfáradtan.</p>
            <p>Azután megint egy kép vált ki előttem, amelyet felejthetetlen élességgel láttam.
               Asztal körül cifra ruhás lányok ülnek. A bordó takaró felett kis karácsonyfa. Demeter
               ott van a festett arcú lányok között. Mindenki úgy dédelgeti, mintha fiútestvére
               volna. Etetik, jó, forró rumos teával itatják. Demeter azután karácsonyi énekeket
               dalol nekik. A lányok sírnak.</p>
            <p>Egyszerre csak nagy dörömbölés a kapun. Őrjárat ront be. Elöl jön a kifent bajuszú,
               haragos őrmester, aki mindig a legkeményebben ripakodott rá a “ragyás vakarcs”-ra.
               Most is szidja:</p>
            <p>- Te piszok, hát ilyen helyen töltöd a szent estét?...</p>
            <p>Heves szóváltás következik. Demetert szidják, de ő nem hagyja magát. Bár két katona
               megragadta, mégis bátran visszafelelt. Szemükre hányja, hogy miként csúfolták,
               kínozták, verték.</p>
            <p>- Egész életemben kutyasorsom volt, mert árva voltam, de soha nem kínoztak úgy, mint
               a kaszárnyában...</p>
            <p>Az őrmester erre nem válaszolt, csak bajuszát húzogatta, azután féloldalról nézve rá
               Demeterre, már egészen emberséges hangon kérdezte:</p>
            <p>- Hát te is árva vótál?</p>
            <p>Nem tudom, mi volt a történet vége. Demeter tovább beszélt, de én már csak azt
               hallottam: “árva, árva!” s ez a szó, mint két nagy, meleg szárny, beborított és
               álomba ringatott.</p>
            <p>A következő napokon a betegség egy csapásra úrrá lett mindenkin a citadellában. Nem
               tudom pontosan, hogy mi történhetett kint. Naponként csak egyszer-kétszer surrantam
               ki kabátosan, bebugyolálva az udvar végén álló vasbódékba. Ilyenkor találkoztam
               magamhoz hasonló árnyakkal. De egyikünk sem szólt a másikhoz. Mindenki sietett vissza
               dögletes levegőjű vackába.</p>
            <p>A szigetre kirendelt katonaorvos valószínűleg benézhetett a citadellába. Öt
               fogolytársunkat, akik már átestek a betegségen, kitaníthatta az ápolásra. Bizonyára
               Kohler is segítségére volt, mint az infirmerie vezetője.</p>
            <p>Két orvosságot alkalmaztak. A torkot és a mellet jóddal beecsetelték, és égő vattával
               levegőtlenített poharakat raktak a mellre és hátra, hogy a vérkeringést a
               megtámadott helyeken felfrissítsék.</p>
            <p>Az ápolóknál volt hőmérő is. A súlyosabb betegeknek mindennap megmérték a lázát.
               Hozzánk Kaiser és Crombeck minden délután bejött. Egyszer Kohler is velük volt. A
               betegek arcába cigarettafüstöt fújt, úgy látszik, a dohánnyal védekezett a
               ragálytól.</p>
            <p>Így kaptunk néha híreket a többiekről. Karácsony másodnapján meghalt Zaruba, a
               gondos, szelíd könyvelő, aki mindig könyökvédővel dolgozott az 54-esben. Ő volt az
               első halott. Utána Neuhaus következett. A hidegvizes kúra, a folytonos futás az
               udvaron semmit sem használt. A halál az elsők között támadta meg őt, aki már fogsága
               kezdetétől fogva úgy vigyázott egészségére... Az 51-est átalakították
               halottaskamrává. A karácsonyi díszek és plakátok mind a falon maradtak. E kihűlt és
               elsötétült karácsonyi pompa keretében terítették ki a halottakat.</p>
            <p>A betegség a legkülönbözőbb fajaiban jelentkezett. Voltak, akik egy-két napos lázzal
               és könnyű torokgyulladással megúszták. Soltész és Németh közéjük tartoztak. Soltész a
               betegség első napjaitól kezdve ápolással, vigasztalással sokat segített beteg
               társain... Soknál tüdőgyulladásba ment át a kór. Mások gyomrukra panaszkodtak. Volt,
               aki őrjöngött úgy, hogy fekvőhelyére kellett kötözni.</p>
            <p>Az udvar néptelenné vált. Állandó köd és havas eső szitált. Az őrök is sorjában
               betegek lettek.</p>
            <p>A 36-osban legsúlyosabb esete Stein Móricnak volt. Fokozta betegségét, hogy nem
               tudott nyugton maradni. Karácsony harmadnapján is felöltözködött, és egész nap
               Jakabnak a bástyán épült kunyhójában ült. Állandóan 39-40 fokos láza volt, mégis ezen
               a napon is főtt babot evett Jakab rábeszélésére, aki az evést tartotta legjobb
               gyógyszernek.</p>
            <p>Délután az ápolók keresték, hogy vigyék az 53-asba, ahol a súlyos betegek voltak.
               Stein Móric azonban csak este tántorgott vissza szobánkba.</p>
            <p>Napokon át delíriumban járt-kelt. Karácsonyeste óta nem hunyta be szemét. Kérleltük,
               hogy bújjon takarója alá, és próbáljon aludni.</p>
            <p>Aznap az ápolók révén a kikötő patikájából behozattam egy üveg szirupféle
               köhögéscsillapítót.</p>
            <p>Elalvás előtt minden betegnek adtam az egyetlen gyógyszerből, amivel
               rendelkeztem.</p>
            <p>Jankovits a legszótlanabb volt köztünk. A földre dobott szalmazsákon ruhástól, a
               takarót magán körülcsavarva feküdt. Lázas vízióiból felrettent, mikor az orvosságos
               üveggel mellé álltam. Mikor megértette, miről van szó, elmosolyodott, és
               megjegyezte:</p>
            <p>- Úgy látszik, komoly bajom van, hogy orvosságot kapok.</p>
            <p>Egész betegsége alatt csak ennyit hallottam tőle, s ez a kanál szirup volt az
               egyetlen gyógyítószer, amit kapott.</p>
            <p>Szegény Demeter Juon valósággal élvezte, mint a gyermek, hogy ő is édes orvosságot
               kap. El is csitult erre az éjszakára, és reggelig jól aludt.</p>
            <p>Különben mindnyájunkon valamely feszült várakozás vett erőt. Éreztük, hogy a halál
               jár köztünk, és nem tudtuk, hogy áldozatul kit szemel ki.</p>
            <p>Kilenc órakor el kellett oltani a lámpát. Meggyújtottuk a gyertyát, és a szobának
               kialakult a szokásos éjszakai félhomálya, amelyben a felakasztott ruhák rémes
               árnyékot vetettek a falon, és a padlón éles zajt verve a lehullott kenyérmorzsákért
               csatáztak az egerek.</p>
            <p>Múltak az órák, s már azt hittem, hogy nyugodt éjszakánk lesz, mikor éjféltájban
               Stein Móric felemelkedett ágyáról, és szótlan komolysággal kezdte leoldani a drótra
               felakasztott, rongyokba és újságpapirosba bepólyált ünneplő ruháját. Szép, sötétkék
               ruha volt, amelyet arra tartogatott, hogy majd a kiszabaduláskor magára veszi.</p>
            <p>Hiába kértem, hogy hagyja abba az öltözködést, és feküdjék vissza. Csak a fejét
               rázta.</p>
            <p>- A nővérem vár kint - mondta rekedtségtől sípoló, elfakult hangon, és remegő kezével
               az ajtóra mutatott.</p>
            <p>Fölébredtek a többiek is. Könyörögtünk, hogy ne akarjon kimenni most a sötét
               éjszakába. Hitegettük, hogy nővére majd eljön érte holnap délben.</p>
            <p>Nem lehetett vele beszélni. Horváthot, aki le akarta fogni, mint pihét rázta le
               magáról. Ebben a sovány, fiatal fiúban óriási erővel támadt fel a szabadulás
               ösztöne.</p>
            <p>Teljesen felöltözött, még a télikabátját és sapkáját is magára vette. Azután
               megindult lassú léptekkel. Az ajtónál még egyszer megállt, visszanézett, mintha
               búcsúzni akarna.</p>
            <p>Majd kinyitotta az ajtót, és csendesen betette maga után.</p>
            <p>Elfehéredve néztünk egymásra. Mit fog csinálni a sötét folyosón, hová megy?</p>
            <p>Az a pár perc, amíg kint volt, hosszú éveknek tetszett... És talán valóban hosszú
               évek is teltek el. Mikor Stein Móric visszajött, nem lehetett ráismerni. Arca
               összezsugorodott, homlokán mély ráncok támadtak, szemfénye kihalt... Egészen öreg
               lett.</p>
            <p>Pár lépést tett előre. Ujját felemelte, sokáig arca előtt ingatta, és ijesztő,
               hangtalan hangján csak ennyit mondott:</p>
            <p>- Nincs itt senki... Nem jött el senki...</p>
            <p>Mi mehetett benne végbe, nem tudom... Megint levetkőzött, ruháját visszatette
               helyére, és lefeküdt.</p>
            <p>Horváthot megkértem, hogy hívja be az ápolókat. Nemsokára hordággyal ketten érte
               jöttek. Nem ellenkezett, szót sem szólt. Ráfeküdt a hordágyra, és engedte, hogy
               vigyék.</p>
            <p>Félóra múlva visszajött az egyik ápoló, és Soltészt kérte, hogy menjen vele az
               53-asba, mert Stein Móric hagyakozni akar.</p>
            <p>Világosan, értelmesen mondta el utolsó akaratát. Barátomat megkérte, hogy kék ruháját
               vigye el Pestre nővéréhez...</p>
            <p>Még az éjszaka meghalt.</p>
            <p>A részeges Schutzmann jött jelenteni, aki a halottakat mosta és öltöztette.</p>
            <p>Utolsó szava volt:</p>
            <p>- Most megyek Budapestre...</p>
            <p>Schutzmann egy rend fehérneműt összekeresett szegény kis Stein Móric holmijai közt.
               Azután mindent a hóna alá gyúrt, és kiment a szobából.</p>
            <p>A mellettem levő hely üresen maradt. És én egész éjjel félig álomban, félig lázas
               látomásokban magam előtt láttam Stein Móricot, amint nagy csizmájában, kék
               trikójában, fején kis kerek sapkájával szeli a tengert, vágja át az utakat, hegyeket,
               és mentől előbbre ér, annál több áthághatatlan akadály tornyosul elé...</p>
            <p>Vagy talán mégis hazaért szegény?</p>
            <p> A citadellában felszaporodó halálesetek s köztük Stein Móric halála eredményezte,
               úgy látszik, hogy az elhatalmasodó betegség ötödik napján végre a 36-osban is
               megpillanthattuk az orvost.</p>
            <p>Délelőtt jött. Kohler és két ápoló kitárta előtte az ajtót. Pirospozsgás arcú,
               gondosan fésült öregedő úr volt. Egyenruhája vadonatúj. Annyi életkedvet, illatot és
               ragyogást hozott magával, hogy alakját tekintetünk nem győzte felszívni. A 36-os
               állandó félhomályában valósággal világított, mint a nap.</p>
            <p>Megállt a szoba közepén, és megparancsolta, hogy sorjában nyújtsuk ki nyelvünket.</p>
            <p>- Oui, c’est la grippe... c’est la grippe...<hi xml:id="ftnref179">[179]</hi> -
               ismételte fejbólintással mindegyiknél.</p>
            <p>Dudáshoz külön odament, s fülét hátához illesztette. Pillanatig hallgatta, majd
               kiegyenesedett és biztató nevetéssel jegyezte meg:</p>
            <p>- Ennek erős a tüdeje, mint a rákpáncélja.</p>
            <p>Már ki akart menni, mikor Kohler útján kértük, hogy Jankovitsot is nézze meg.</p>
            <p>Az ő hátához is odanyomta fülét. De vele már nem volt megelégedve. Kezével
               legyintett, és csak annyit mondott:</p>
            <p>- Tant pist!<hi xml:id="ftnref180">[180]</hi>
            </p>
            <p>Ezzel a két hideg szóval mondta ki Jankovits halálos ítéletét, s nem törődött azzal,
               hogy a beteg is meghallja.</p>
            <p>Ezután az orvos és kísérete elhagyta a szobát. Katonásan jött és úgy is távozott.</p>
            <p>Egy óra múlva Jankovitsért jöttek az ápolók, és az 53-asba vitték. Tudtuk, hogy mi a
               sorsa. Biztosan ő is tudta. De azért egy szót sem szólt. Soha még ilyen beteget nem
               láttam. Karácsonyeste óta ruhástól, karjait feje alá kulcsolva, hangtalanul feküdt,
               és egész nap csak a mennyezetet nézte. Panaszt, félelmet nem ismert. Talán a
               penészfoltos boltozatra bámuló szeme előtt csodálatos képek rajzolódtak ki? Képek,
               amelyeket ennek a szép, tisztalelkű fiúnak istenadta tehetségével meg kellett volna
               festenie. De mit csináltak vele az emberek? Párizsban ösztöndíját társai kicsalták
               tőle. Azután koplalva, nélkülözve három évig dolgozott és tanult. A fogság alatt
               egyik fogolytáborból a másikba dobták. Mire hozzánk ért, magábazárkózó ember lett
               belőle. A világ rendjének megváltozását várta. Makacsul hitt abban, hogy egyszer a
               szegényeknek, elnyomottaknak és gyengéknek napja is felvirrad...</p>
            <p>Este hat órakor az ápolók jelentették, hogy ő is kiszenvedett. Keresték holmiját,
               hogy utolsó útjára felöltöztessék. Nem volt semmije. A halálba is úgy kellett mennie,
               ahogyan élt: csukott ajakkal és a földi jólét minden dísze nélkül.</p>
            <p>Aznap este hallgatagon, apatikus nemtörődömséggel feküdtünk a 36-osban. Ki
               következett most? Jankovits halála megdöbbentő volt. Szegény Stein Móricnál
               mindnyájan számítottunk rá, hogy tragikusan végzi. Lázát, fájdalmait, betegségének
               tüneteit ott hordta napokig köztünk. De Jankovits maga volt az egészség, erő és
               fiatalság. Alig köhögött, soha nem panaszkodott. Csak arcának pirossága és merev,
               mozdulatlan tekintete keltett aggodalmat. Ezért is kértük az orvost, hogy vizsgálja
               meg. De ki hitte volna, hogy pár óra múlva meghal?...</p>
            <p>Mindnyájan megadtuk magunkat a sorsnak. A halál ellen csak Demeter Juon lázadozott.
               Látta, hogy itt nincs orvosság, nincs segítség, és az orvos is csak arra jó, hogy ha
               kivételesen bejön, azt állapítsa meg, hogy “annál rosszabb”...</p>
            <p>Ennél már ő többet tudott. Este hét felé elhatározta, hogy éjjelre alaposan
               kiizzasztja magát. Kabátot vett, felment a rempart-ra, hol ködben és esőben futva,
               lihegve, két óra hosszat sétált. Kilenc óra felé tért vissza, két kiló krumplival és
               egy kis fogolytűzhellyel felszerelve.</p>
            <p>A krumplit zsírban megsütötte, és utolsó falásig megette. Azután felvett magára
               minden elképzelhető ruhadarabot, állig magára csavarta takaróját, és lefeküdt.</p>
            <p>Izzadni akart.</p>
            <p>Ha csak az kellett szegény Juonnak, izzadt is egész éjszaka. Éjféltájban egymás után
               dobta le magáról a takarókat és ruhadarabokat.</p>
            <p>Figyelmeztettem, hogy ezt nem jó tenni. A szobában olyan hideg volt, hogy a lehelet
               látszott. Ha így izzadva kitakarózik, veszélyesen meghűlhet. Juon hallgatott a szép
               szóra. Újra magára húzta a takarót. Foga vacogva koccant össze, homlokáról csurgott a
               verejték.</p>
            <p>Azt hittem, szép csendesen elalszik. De csak rövid ideig maradt nyugton. Egyik
               oldalról a másikra csapta magát. Nem bírta a belső forróságot. Néha olyan erősen
               csapta fel testét, hogy szinte a levegőben volt. Mintha erős marok szorította volna,
               s ő nem engedte, hogy leteperje.</p>
            <p>Egyszerre csak felugrott fekvőhelyéről. Ingben és hosszú alsónadrágban volt. Orrából
               bőven folyt a vér, amelyet a vastag háziszőttes fel sem tudott inni, annyira át volt
               itatva a test verejtékével. Hiába szóltam, nem hallgatott rám. Csak állt és
               összehúzott szemöldökkel, zordan nézett maga elé. Mintha valakivel szembenézett
               volna.</p>
            <p>Kabátot vettem magamra, s odamentem hozzá, hogy lefektessem. Ilyen vizesen nem
               engedhettem vissza az ágyba. Megkérdeztem tőle, hogy van-e tiszta fehérneműje?</p>
            <p>Csak hosszú idő múltán fordította felém tekintetét. Akkor is idegenül nézett rám,
               mintha nem tudná, ki vagyok, és hogyan kerültem oda.</p>
            <p>Megfogtam kezét, és suttogva kértem, hogy hallgasson rám. Látja, a többiek alszanak.
               Ő is jól fog aludni, csak vegyen tiszta fehérneműt.</p>
            <p>A kéz érintésére megrázkódott, és szemébe visszabuggyant az élet forrása.
               Letérdepelt, mint a gyerek, kezét mellén összekulcsolta, és halk, fájdalmas hangon
               kérdezte:</p>
            <p>- Csak nem halok meg én is?...</p>
            <p>Vigasztaltam mindenképpen. Azt mondtam, hogy az orrvérzés jó jel. Az ápolóktól tudom.
               Csak most vegyen más fehérneműt és feküdjék vissza.</p>
            <p>Juon megmutatta, hol a fehérneműje. Amíg öltözködött, kinyitottam kis zöld
               útiládáját, melyből oly kedves, otthoni illat áradt ki. A láda fedelének belső felére
               színes képek voltak ragasztva és a középen szarkalábbetűk, lányírásos levelezőlap
               rajzszegekkel odaerősítve. A képeslapon alul ez állt: Gyulafehérvár látképe.</p>
            <p>Nagyon rendes fiú volt Juon. A ládát minden oldalon olyan rózsaszínű, kicikcakkozott
               papír szegélyezte, mint amilyennel nálunk a konyhapolcokat díszítik. A gonddal
               elrakott holmik között megtaláltam a fehérneműt. Mindene még otthoni szőttes
               volt.</p>
            <p>Engedelmesen, hálás kedvességgel váltotta át fehérneműjét, és újra a takaró alá
               bújt.</p>
            <p>- Olyan könnyű vagyok, mint a madár. </p>
            <p>Aztán szép csendesen elaludt.</p>
            <p>...Másnap reggel már ő is halott volt.</p>
            <p>Szilveszter nap délutánján felkeresett Jantschek, az osztrák komisszió egyik tagja.
               Bátor fiú volt. Be mert lépni a félelmetes Totenkammerba.</p>
            <p>Jantscheknek panasza volt az öreg Vantur Jakabra. Tudta, hogy a lengyel szűcs hallgat
               rám, azért jött hozzám, hogy egy borzalmas dologban lépjek fel erélyesen Jakab ellen.
               Az öregre ugyanis a citadellai haláltánc olyan hatással volt, hogy benne a fukarságot
               és kapzsiságot megszázszorozta. Kileste a haldoklók önkívületes pillanatait, s akkor
               olcsó pénzen mindent megvásárolt tőlük. A kis Stein Mórictól is pár frankért elcsalta
               kék ruháját. Ezzel szemben Stein Móric kék ruhájáról úgy hagyakozott, hogy azt
               Soltész Budapestre vigye. Jakab nem akart jussából engedni.</p>
            <p>Megígértem Jantscheknek, hogy ha felépülök, ellátom majd az öreg szűcs baját.</p>
            <p>A karácsonyi napok után a spanyol Vöröskereszttől mindnyájunk számára kis
               ajándékcsomagok érkeztek. Volt bennük mézeskalács, füge, datolya. Mind olyan
               kívánatos dolgok, amelyekhez a betegség alatt nem volt szabad nyúlnunk.</p>
            <p>Az ízléses gyöngédséggel becsomagolt ajándékok mindnyájunknak feje fölött, a polcon
               álltak, mint az egészségnek, a jobb jövőnek csábító ígéretei. Milyen jó lesz, ha majd
               egyszer hozzányúlhatunk.</p>
            <p>Vantur ezeket a csomagokat potom áron összevásárolta azoktól a betegektől, akiknek
               meggyógyulásában bízni nem lehetett. Kitűnő szimatja volt ezen a téren. Akivel
               egyszer ő a karácsonyi csomagokra alkuba bocsátkozott, keresztet vethetett
               életére.</p>
            <p>Jantschek fel volt háborodva a haldoklók kufárja ellen. Igyekeztem csillapítani őt.
               Végre ez is az általános betegségnek egyik következménye volt. Jakabnak kapzsiságát
               szállták meg a bacilusok.</p>
            <p>Jantschek kissé megnyugodva hagyta el a 36-ost. Beszélgetésünkbe lakótársaim nem
               szóltak bele. Mindenki néma megadással feküdt szalmazsákján. Az elmúlás varázsának
               oly mély és biztos érzése fogott el mindnyájunkat, amely már félhalál-számba
               ment.</p>
            <p>Az árokra nyíló félhold-ablakon át beszivárgott a hetedik, rettenetes éjszaka
               sötétsége. Még mindig köd volt kint. A vészduda szüntelenül szólt. A baglyok
               megkezdték örök körbe való repülésüket, és hátborzongató huhogásuk méltó kísérete
               volt azoknak a rémlátomásoknak, amelyek szemünk előtt az éjszaka ellenségesen fekete
               szövetén gomolyogtak.</p>
            <p>Nem jött már hozzánk senki. Még Demeter testvér is kimaradt. Karácsony esti
               látogatása óta erősebben köhögött, s ez megdöbbentette. Azóta az éjjeli órákban
               kétszer vagy háromszor be akart nézni hozzánk. De csak az ajtóig jött el. Megismertem
               köhögését, amint befordult a föld alatti folyosóra. Facipőjének kedves, ismerős
               kopogása mind közelebbről hangzott. Egyszerre azután csend lett. Demeter testvérben
               bizonyosan nagy tusa játszódott le. De “grád”-jait, úgy látszik, maga sem találta már
               csalhatatlan erejűeknek. Minden alkalommal visszafordult, és később már a
               kísérletezésekről is lemondott.</p>
            <p>Egyetlen vendégem a halottmosó Schutzmann volt. A liter rum csábította, amelyet
               polcomon a gyenge világítás ellenére felfedezett. Mindig az éjjeli órákban jött,
               ágyam szélére ült, néhányszor kortyolt a rumosüvegből, azután elmondta, kiket mosott
               meg és terített ki az este.</p>
            <p>Eleinte borzadtam tőle, de később megszoktam.</p>
            <p>Mint ahogy megszoktam a halál gondolatát is.</p>
            <p>Szilveszter éjszakáján már el sem mondtam magamban Szent Ferenc perugiai útját Leon
               testvérrel. Éreztem, hogy hasztalan minden bujdokolás a halál gondolatától. Legjobb
               nyíltan szembenézni vele.</p>
            <p>Azt hittem, hogy már évek óta fekszem a kriptában. Mellemen összekulcsolt kezem olyan
               súlyos volt, mint koporsó fedele. Elszállt belőlem minden reménykedés, képzeletem a
               jövőmre színeket rakni már nem tudott.</p>
            <p>Elmerülni, elmélyülni csak a halálban tudtam. Sorra vettem azokat, akik kedvesek
               voltak nekem, és akik meghaltak. Miért lenne rossz, ha most én is hozzájuk megyek.
               Talán többen is vannak, talán jobban is szeretnek, mint az élők... De nem úgy
               gondoltam rájuk, ahogy éltek, hanem igyekeztem halotti lényüket magam elé képzelni.
               Rajtuk keresztül akartam a halál titokzatosságát megfejteni.</p>
            <p>Szemeim előtt a szobában lassanként mindennek elmosódott a körvonala. A zöldesszürke,
               nyirkos kőboltozat inogni, lengeni kezdett, s az egerek, amelyek a falon egyik
               lyuktól a másikig surrantak, olyanok voltak, mint szürke kis pamutgombolyagok,
               amelyeket nagy csontos sárga kéz húzogat fel. Eltűnt a dolgok súlya és
               mozdulatlansága.</p>
            <p>Nem volt rossz érzés így zuhanni. Szinte megkönnyebbültem arra a gondolatra, hogy a
               sárga kéz lassanként felszedi körülöttem az élet minden kulisszáját. Ha nem lesz
               kőbolt, nem lesznek egerek, nem lesznek falak, akkor élet sem lesz. Akkor én sem
               leszek.</p>
            <p>Fásult nyugalommal, zsibbadt mozdulatlanságban feküdtem, s arra sem rebbentem fel,
               amikor valaki csendesen kinyitotta az ajtót.</p>
            <p>Valaki közelgett, akinek egyelőre csak árnyékát láttam a falon. Tetőig érő, furcsa,
               ijesztő árnyékalak. Háta meggörbült, melle beesett, és vékony lábszárai öblös,
               mérföldjáró csizmában tűntek el. Előrenyújtott nyakán feje kémlelve forgolódott
               ide-oda.</p>
            <p>Az árnyék azután felszökött a mennyezetre, és előttem állt Vantur Jakab, a haldoklók
               kufárja.</p>
            <p>Arcából kiállt pofacsontja, mélyen árkolt szemgödréből zöldes sziporkázással
               villogott ki tekintete. Lehetett rajta négy-öt mellény, legalább két kabát és két
               nadrág, mégis nyilván láttam, hogy az egész ember csupa csontváz...</p>
            <p>Mi lett belőle! Már meg sem ismert. Csak a polcomon nézett fürkészve végig.
               Mindegyikünk holmiján seregszemlét tartott...</p>
            <p>Vajon hol, kinél fog megállni ez a szörnyű ember, aki előre megérzi a másokat
               fenyegető halált, és uzsoraárt kínál múlandó bőrükért?...</p>
            <p>Azt hittem, hogy maga a Halál, és csak azért öltötte magára a sok ruhát, hogy undok
               csontvázát fel ne ismerjük.</p>
            <p>Verejtékes, szívet felverő félelem fogott el, míg Vantur Jakab a szobában járt-kelt.
               Mégsem volt oly könnyű meghalni! Lázadozva ébredt fel bennem az életösztön, és sírni,
               könyörögni szerettem volna a zöld szemű, csizmás embernek, hogy ne alkudozzék
               csomagjaimra, amelyekbe bele volt szorítva minden jövőm, minden reménységem. Egész
               életem!</p>
            <p>Vantur Jakab lassú léptekkel az ajtó felé ment. Kezét rátette a kilincsre, és még
               egyszer visszanézett... Még egy rettenetes pillanat, azután kiment a szobából.</p>
            <p>Amint betevődött mögötte az ajtó, sajátságos dolog történt velem. Úgy éreztem, hogy
               üdítő, friss légáram surran át a szobán. Valósággal érintette kezemet, és
               megsimogatta arcomat. Honnan jött ez az izenet, nem tudom. De abban a pillanatban
               világosan tudtam, hogy nem halok meg, és boldog életöröm pezsdült fel bennem.</p>
            <p>Éppen éjfél lehetett.</p>
            <p>Új év kezdődött.</p>       
         </div>
         <div type="chapter">
            <head>HUSZONNEGYEDIK FEJEZET</head>
            <head>KOPORSÓK VÉRE</head>
            <p>1919 egész januárjában tartott a halállal való kétségbeesett küzdelem az Ile d’Yeu-i
               citadellában. Eleinte minden kazamata kórterem volt, azután a nem súlyos betegek
               lassanként felemelték fejüket a bacilusködből, amely az erődítményre szállt.
               Megszólaltak újra az étkezésre hívó kürtjelzések, Kohler kinyitotta hivatalos szobája
               ablakát, s naponként kiosztott két-három levelet, amelyek mind franciaországi
               hozzátartozóktól jöttek a citadellában visszamaradt németeknek, mert otthonunkkal az
               érintkezés teljesen el volt vágva. Az udvaron megint lehetett internáltakat látni,
               akik az ebédlőbe, a konyhába igyekeztek... A citadella dermedt némaságába kezdett
               visszatérni az élet...</p>
            <p>Nekem még voltak kis lázaim, de már én is kijártam néha. Dudás is megpróbálta a
               felkelést. A szenvedés útjáról olyan soványan és gyöngén tért vissza, hogy nem
               lehetett ráismerni. Rubin is túllépett a válságon. Soltész egész nap kint volt, s az
               ápolókhoz szegődött, akiknek nehéz munkájában emberséges szíve egész melegével vett
               részt. Németh újra kézbe vette a könyvet és Horváth cigány a hegedűt... A ragály most
               már teljesen az 53-asra volt visszaszorítva, hol a súlyos betegek feküdtek. Néha
               elmentem a csukott ajtó előtt, amely mögül állandóan rémes kiabálás és zaj
               hallatszott ki. Mintha a fogolyélet régi lármáját csak ez az egy kazamata őrizte
               volna meg. De mennyire más volt ez a borzalmas zűrzavar, amelybe a halállal vívódók
               hörgései, a láztól gyötörtek nyújtott, önkívületes kiáltásai és a szenvedők nyögései
               vegyültek el! És mellette tárt ajtóival annál némább volt az 51-es, ahol a halottakat
               kiterítették. Néha gyertya lobogott a sötét boltívek alatt. Valaki a kedves barátnak,
               a rokonnak gyújtotta arra a pár órára, amit még a börtönben töltött az örök
               felszabadulásra hívott emberi test. Legutóbb Gasser, Reiner és Stoff feküdtek itt,
               mind a hárman olyan osztrákok, akik kezdettől fogva a németekkel voltak bezárva az
               Ile d’Yeu-i citadellában. Azután következett a középső Stocker, aki mindig
               állatszobrokat faragott, s akire most hiába vár a kis tiroli ház a nővérekkel és
               sógornőkkel...</p>
            <p>Attól kellett félni, hogy a betegség áldozatai között nem ő lesz az utolsó. Az
               53-asban még sokan feküdtek, akiknek állapota napról napra súlyosabb lett. A súlyos
               betegek között volt dr. Herz is. Január vége felé egyik napon értem jött az egyik
               ápoló, hogy az osztrák tanár szeretne beszélni velem. Kérdeztem Ausertől, hogy dr.
               Herz felgyógyulásában lehet-e reménykedni? A kis fekete hajú, sovány osztrák pincér
               kezével lemondóan intett.</p>
            <p>Mikor az 53-as küszöbén átléptem, első pillanatra nem tudtam tájékozódni. A kazamata
               homályában elvesztek a betegek. Nyöszörgő hangok, önkívületes szavak hallatszottak
               olyan messziről is, ahol azt hittem, több beteg nem fekhetik. Mintha a szörnyű
               alagútnak, ahol magukra hagyott emberek a halállal vívódnak, nem lenne vége, a
               fájdalom sötét torka elnyúlnék végtelen, beláthatatlan messzeségbe!...</p>
            <p>Lassanként azután tájékozódtam. A betegek valamivel nagyobb távolságban feküdtek
               egymástól, mint a többi kazamatában. Az asztalon üvegedények, jódos üvegek,
               vattadarabok, vizes rongyok és mosdótálak hevertek. A szoba levegője kibírhatatlanul
               fojtó volt. Amint beléptem, a betegek félelemtől gyötört, könyörgő tekintettel néztek
               rám, mintha a gyógyulást, életüket én hoztam volna magammal.</p>
            <p>A szoba árnyékából Schneider, Bajusz, Váczy Gyula, Reichsfeld és a kis osztrák
               borbélynak, Klitschernek fehér arcai világítottak elém. Schneider már nem
               panaszkodott, azt mondták neki, hogy a válságon túl van. Bajusz nehéz lázzal küzdött.
               Gyorsan, összefüggés nélkül beszélt maga elé, s két lesoványodott karjával mintha
               mindig űzött volna valamit magától: a legyeket, láza rémeit vagy a settenkedő
               halált?... Mellette feküdt Váczy, akinek csak fél tüdejét támadta meg a betegség. A
               kedves, fiatal pincér hálásan mosolygott rám, mikor megsimogattam. Reichsfeld nem
               akart tudomást venni rólam. Félig felkönyökölve, zordan, lázas merevséggel nézett
               maga elé. Nem akart semmit sem enni vagy inni. Még a pohár teát is erőszakkal kellett
               torkán leönteni. Állandó víziója volt, hogy megmérgezik.</p>
            <p>Dr. Herz Tutschek és az ezüstszakállú, kis, összeaszott öreg Wolkenberg között
               feküdt. Tutschek, amióta a betegség a citadellában jelentkezett, elhagyta
               fekvőhelyét, s éjjel-nappal a súlyos betegek vagy halottak lábánál imádkozott. A
               végén azután ő is ágynak esett. Most már teljesen önkívületben volt. A látogatásom
               utáni napon halt meg. A halálnak igazán csak rá kellett lehelnie. Nem küzdött ellene
               egy mozdulattal sem. Mellén összekulcsolt kézzel érte az elmúlás, amint később
               megtudtuk, ugyanazon a napon, amikor felesége Ausztriában meghalt. A két ájtatos
               lélek a gyűlöletnek közéjük emelt akadályai ellenére is, úgy látszik, meg tudott
               egyezni abban, hogy még az azúrvilágba vezető úton összetalálkoznak.</p>
            <p>Reménytelen volt az állapota dr. Hernek és Wolkenbergnekis.</p>
            <p>Dr. Herznek több megbízatása volt számomra. Átadott leveleket osztrák
               hozzátartozóinak, az intézet igazgatójának, ahol tanított. Átvettem tőle kis, vékony
               aranyláncát is, amelyet egyik nővérének küldött. Intézkedett, hogy hová küldjem a
               leveleket, pénzt, amelyek akkor jönnek, amikor már ő nem lesz. A halállal leszámolt
               már. Örült, hogy eddig nem voltak nagy szenvedései, s reménykedett, hogy az Isten
               továbbra is megkíméli őt. Igyekeztem vigasztalni. Rettenetes volt az a biztonság,
               amivel a halált várta. Mondtam, hogy a reményt sohasem szabad feladni. Élet és halál
               két teljesen különböző dolog. Amíg szikrányi élet van bennünk, mindig bízhatunk, s
               kötelességünk magunkban megerősíteni az életben való hitet... Lám, ő is milyen
               nyugodtan tud gondolkozni, intézkedni. Mindez legkevésbé sem igazolja sötét
               aggodalmait.</p>
            <p>Dr. Herz furcsán elmosolyodott. Ez a halovány, fáradt mosoly hirtelen rávilágított
               mindarra, ami e mögött a szegény ember mögött volt. Most vettem csak rajta észre a
               betegség pusztítását, kiütköző csontjait, szürkévé fakult arcbőrét. Arcát teljesen
               befedte a vörös szakáll, megritkult haja alól fehéren izzott elő koponyája. Nyaka
               köré, a vizes rongyok felett, kék selyem női sálat csavart. Csak ez az egy színfolt
               maradt rajta, ami a csodálatos változásra emlékeztetett, amelyen ez a különös ember
               a fogságban átment.</p>
            <p>Dr. Herz mintha követte volna tekintetemet, amely annyi élettel teli, ragyogó alakon
               át eljutott az előttem fekvő emberroncsig, közelebb intett magához, azután nem
               fájdalmas, hanem valami zavartalan, emberfeletti megindultsággal mondta:</p>
            <p>- Érzem már, hogy megint közeledik a láz. De most még mindent világosan látok. Tiszta
               fejjel teszek vallomást neked. Nyugodtan halok meg, mert rám az életben már csak
               rossz várhat. Ami boldogság érhetett, azt itt a fogságban kaptam meg... Annyi börtön
               van a világon, amiről az emberek nem tudnak, talán még azok sem, akik magukban
               hordozzák. Én a börtönömből ott szabadultam ki, ahol rátok a legkeservesebb rabsorsot
               mérték. Hazudnék, s most nem akarok hazudni, ha nem mondanám meg neked, bármilyen
               szörnyűnek is tartod: soha oly boldog nem voltam, mint a fogságban...</p>
            <p>Hátborzongva hallgattam dr. Herzet. Szerettem volna mondani neki valamit, amivel
               kirántom a sötét önmegadásból. Szerettem volna az élet ígéretét megmutatni neki,
               amely mindennek ellenére mégiscsak tele van szépséggel, és sokszor akkor kínálja
               leggyönyörűbb vigasztalásait, amikor már mindenről lemondtunk... De a szakállas,
               halotthalvány arc kimerülten hanyatlott vissza, s tágult szemében már jelentkeztek az
               ólmos láz víziói...</p>
            <p>Megrendülve, szédelegve már éppen távozni akartam, amikor kezével az öreg Wolkenberg
               intett felém. Hangját már alig hallhattam, olyan suttogó volt már az, amelyben a
               szavak körvonalai teljesen elmosódtak.</p>
            <p>- A mártírium betelt - hallatszott az öreg asztrológus ajkáról. - És éppen itt telt
               be!...</p>
            <p>Az öregúr felemelte két könnyű, anyagtalan karját, és kiterjesztette, mintha áldást
               osztana.</p>
            <p>Azután még tovább suttogott, amiből alig értettem valamit. Krizantémokról beszélt,
               amelyekből tavaly még alig volt egy-kettő a citadellában, az idén már elborították
               a bástyakerteket, a rempart-t, s a jövőben az egész világ tele lesz velük...</p>
            <p>Közelebb hajoltam hozzá, s láttam, hogy már csak az ajkai mozognak, a hang teljesen
               visszahúzódott róluk talán egy egészen más világba. Szemei még nyitva voltak, de
               látszott, hogy nem vesznek rólam tudomást...</p>
            <p>Dideregve hagytam el a haldoklók kamaráját. Kint megcsapott a friss levegő, és csak
               akkor vettem észre, hogy mennyire elgyengültem, amikor örökkévaló időnek tűnt fel
               előttem, amíg a 36-osig tudtam botorkálni.</p>
            <p> Pár nap múlva egy délelőtt kisütött a nap. A betegség óta ekkor mentem első ízben
               sétálni az udvarra. De alig tudtam egy kört leírni. Szemem előtt zöld karikák
               vibráltak, elöntötték az egész udvart, s állandó hullámzásba hozták körülöttem a
               levegőt. Visszafelé indultam a 36-osba. A konyha és az 51-es előtt nagyobb
               csoportosulás támadt. A konyhából éppen most hozták ki nagy pléhvödrökben a levest.
               Ugyanakkor az 51-esből két-két internált társunk két gyalulatlan koporsót szállított
               ki. Az elsőben vitték dr. Herzet, a másodikban Wolkenberget. A levest hozók és a
               koporsót szállítók menete egy pillanatra összetorkollott. A pléhvödörből csepegett a
               leves, s Wolkenberg hirtelen összetákolt koporsójából csepegett a vér... A jelenet
               irtózatos volt. Az internáltak szétfutottak, s én támolyogva fordultam be a 36-os
               folyosójára...</p>
            <p>Sohasem felejtem el ezt a pillanatot. Csak vércseppeket láttam mindenütt, éppen úgy,
               mint előbb a zöld karikákat. Az udvarról már rég kivitték Wolkenberg koporsóját, s én
               még mindig a vércseppeket láttam, mintha óriási koporsóból mindig újra és újra
               előszivárognának...</p>
            <p>Visszamentem a 36-osba, s onnan egy hónapig többé nem jöttem ki. Ültem a szobában a
               lócán, végigfeküdtem a szalmazsákon vagy néha fel és alá jártam. Nem kínzott semmi,
               nem gyötörtek emlékek vagy gondolatok. Teljes sötétség volt bennem. Barátaim
               megpróbáltak néha kivinni, de helyemből nem tudtak kimoccantani. Soltész néha
               felolvasott, Horváth hegedült, a hangból nem szivárgott belém semmi. Azt hiszem, ha a
               szabadsággal kínáltak volna, azt sem fogadom el... De talán jó volt így. Gondolatban,
               érzésben nem lett volna erőm megélni a rettenetes dolgokat, amik velünk történtek. És
               a gyásznak még nem volt vége. Egyik nap értesültünk, hogy a tőlünk eltávozó német
               szállítmányt útközben érte spanyolnátha. Többeket két-három állomással a határ előtt
               tettek le a sínek mellé. A vonat tovább ment, s ők holtan ottmaradtak. Hallottuk,
               hogy ez a vég érte Duhlét is, aki akrobata gyakorlataival annyiszor gyönyörködtetett
               bennünket a bástyaudvaron. Borzalmas hírek érkeztek arról is, hogy a betegség milyen
               arányokban pusztít Németországban, Ausztriában és nálunk. Rokonaink, ismerőseink
               közül életben kapunk-e valakit, ha majd egyszer hazamehetünk?...</p>
            <p>Mindezt öntudatosan átélni nem tudtam volna. Talán az életösztön védekezése volt az
               az apátia, ami rám szakadt. Valahol mélyen lelkemnek át nem világított részein,
               bizonyára tusakodtak a rám szakadó csapások és a létfenntartó ösztönök, de erről
               semmit sem tudtam, az arcom fehéren és közömbösen világított felettük, mint a hold az
               éjszaka sötétsége felett...</p>
            <p>Csak álmaimból következtettem arra, hogy valami történik velem. Ezek az álmok
               egyszerű, de különös megvilágítású képek voltak, amelyek néha átvilágítottak
               nappaljaimra is, s az üres keretet teljesen kitöltötték. Sokszor nem tudtam, hogy
               valami megtörtént-e valóban velem, vagy csak álmomban éltem meg?... Mihelyt behunytam
               szememet, mindjárt Kolozsváron voltam. De rokonokkal, ismerősökkel nem találkoztam.
               Egyszer régi, gyerekkori kiskertünkben ültem kedves kőasztalunknál. Ülök és várok, s
               egyszerre csak a felettem lévő fáról nagy, sárga levél esik az asztalra. De nem is
               levél, mert végiggurul az asztalon, talpra szökken, és kis csőrét belemártja kéjesen
               a levegőbe, dalolni kezd. Úgy érzem, hogy ez a madár mindenem... Szeretném a
               szívemhez szorítani, kezemmel betakarni, hogy az irigy világ ne lássa. De köt a
               bűvölet, s hátamon mászik már maradozó, settenkedő kaparással a macska. Egy ugrás s a
               daloló madárka eltűnik torkában. A macska már rég eltűnt a kerti ösvényen, s én még
               mindig látom a kis sárga madár kerek, fekete szemét... Máskor egy Monostor utcai ház
               földszinti szobájában voltam, ahol sohasem jártam, berendezését csak a nyitott
               ablakon át figyeltem meg, ha gyerekkoromban arra sétáltam. Lányka állt kis asztalnál,
               és szétszórt virágokból csokrot kötött. A lányt is csak látásból ismertem, egyszer
               konzervatóriumi koncert után az előszobában összezsúfolódó tömeg között rajtam
               felejtette tekintetét... Most hosszan, boldogan beszélgettem vele. Egyszer csak a
               fiatal lány virágot nyújt felém, én boldogan nyúlok érte, de mikor gomblyukamba
               tűzöm, a virágból hirtelen patkány lesz, amelynek undok teste a gomblyukon át kétfelé
               hajlik...</p>
            <p>Az elbűvölő gyerekkori képekből mindig ilyen borzalmas vég riaszt föl. Vagy valami
               érthetetlen szorongó félelem kíséri végig az álomképeket, amelytől azután nappal sem
               tudok megszabadulni... Egy alkalommal a piacon sebesültet látok. Magas, fekete kocsi
               párnáján fekszik szép halvány arca. Áttetsző homlokára ránehezedik a zöld
               babérkoszorú, mintha drágakőből volna kifaragva. A kocsi kerekei nem gurultak, hanem
               csúsztak. Én megállok a régi gótikus templom előtt, nagyot szívok a tavaszi
               levegőből, ami testemet boldog lendületben az ég felé emeli. A kocsi jön,
               nagyobbodik, s én látom, hogy a korzó idegen sétálói nem törődnek vele, hanem vidáman
               csevegnek, csoportokban állnak. Mikor előttem megy el, felrántom kalapomat a
               levegőbe, és lelkesülten kiáltok. Csak akkor látom a kocsi mögött a gyászfátyolos
               nőt, és a szemem megtelik könnyel. Az asszony megengedi, hogy megérintsem kezét, és
               ez az érintés boldogabbá tett, mint egykor anyám csókja.</p>
            <p>Napokig éltem az ilyen álmokból. Képszerűségük mindent kifejezett. Nem kellett hozzá
               gondolni semmit, nem kellett semmire sem vonatkoztatni, annyira bennük volt
               jelentésük...</p>
            <p>Február huszadikán nagyobb összegű pénz érkezett számomra. Együtt jött meg volt
               diákjaim karácsonyi gyűjtése és kéthónapi fizetésem, amely pénzünk megromlása
               ellenére is jelentékeny összeget tett ki. Ez a küldemény felrázott az apátiából.
               Társaim és magam is a lassú és sokszor reménytelen fölépülés útján voltunk. Jobb
               élelemre volt szükségünk, hogy kissé megerősödjünk. Most a pénzből mindenre telt.
               Naponként húslevest ettünk, rendes főzeléket vásároltunk, s olyan ételeket,
               amelyekhez hónapok óta nem juthattunk. Szereztem be kis vaskályhát és fát. Esténként
               együtt ültünk a közös asztalnál petróleumlámpa világításánál. Horváth cigány a Zalán
               futását olvasta. Azt mondta, szebb muzsikát életében sem hallott. Rubin és Dudás
               sakkoztak. Németh olvasott, Soltész levelet írt. Én is nekidűltem, hogy volt
               tanítványaimnak írjak. El akartam mondani nekik, hogy küldeményükkel megmentették
               életünket. Tanítványok még így soha vissza nem fizettek tanáruknak!.,. De a papír és
               gondolataim között nem találtam meg az összekötő utat. Írásom is egészen idegenné,
               öregessé vált... Három napba telt, míg a rövid levelet valahogy összehoztam. Nem
               tudtam, kiknek írok, nem tudtam már, milyen az az ország, ahol élnek...</p>
            <p> Március elején kiköltöztettek mindnyájunkat a 36-osból. Erőszakkal kellett elvinni
               dolgainkat a levegőtlen, sötét kazamatából, amelyhez talán azért ragaszkodtunk
               annyira, mert itt szenvedtünk együtt társainkkal, akik már nem voltak többé. Az
               53-ast kitisztították, dezinficiálták, ide költözködtünk be mintegy húszan. Én az
               ablak mellett kaptam helyet. Az ablak felső részén beáramlott a friss tavaszi levegő.
               Hamar mély álomba merültem. Reggel arra ébredtem föl, hogy valami történik velem.
               Mintha valaki nézett, simogatott volna. Nem volt senki sem körülöttem, csak a fény
               nézett szembe velem. Mióta Ile d’Yeu-ben voltam, első ízben történt meg, hogy a
               hajnali fény költött fel. Érintését alig éreztem, lénye is megfoghatatlan volt, mégis
               az volt a benyomásom, hogy nagy áldott lény hajol felém, megfogja kezemet, és
               visszavezet az élethez...</p>
           
         </div>
         <div type="chapter">
            <head>HUSZONÖTÖDIK FEJEZET</head>
            <head>A SZABADULÁS HÍRE</head>
            <p>1919 április első napjainak egyik reggelén mosdótállal a kezemben az udvaron lévő
               vashordóhoz igyekeztem. Akkor már a citadella nem volt olyan ellenséges irányunkban.
               Az adminisztráció és a hatóságok továbbra is szigorúak maradtak, de a kisebb emberek:
               káplárok, katonák, szánalommal néztek ránk. Talán megfordult fejükben, miért tartják
               továbbra is, négy hónappal a fegyverszünet után, ezeket a haláltól megtizedelt,
               nyomorult, leromlott árnyékalakokat bezárva a citadellában.</p>
            <p>Mi már nem kérdeztük ezt senkitől. Az adminisztrációhoz nem jártunk fel, hogy a
               minket megillető kenyéradagot követeljük. A svájci követséghez, Croix Rouge-hoz
               panasszal nem fordultunk. Nem írtunk a világon senkihez, minthogy mi sem kaptunk
               leveleket... A katonák és kisemberek, akiket a hatalom és győzelem dölyfe nem
               szédített el, sajnálkozással s bizonyos lelkiismeret-furdalással néztek ránk, mintha
               szégyellnék magukat azért, amit a felsőbb hatóságok velünk tettek. Láttam sokszor,
               hogy szeretnének velünk beszédbe elegyedni. De mi némán mentünk el mellettük, jobban
               betelt a serleg, semhogy panaszszóval, részvétek elkönyvelésével könnyíthettünk volna
               magunkon.</p>
            <p>Ezen a reggelen is éppen vizet készültem ereszteni a hordóból, amikor kiáltozva,
               karjait a levegőbe felemelve, a derék, kecskeszakállas Bourasso jött felém, s
               táviratot mutatott: Ehben, voilà!<hi xml:id="ftnref181">[181]</hi> Végre hazaküldik
               magukat.</p>
            <p>A táviratban a következő szöveg állt: “Az osztrák-magyar internáltakat sürgősen elő
               kell készíteni hazaszállításra.”</p>
            <p>“Vajon igaz?” - néztem kétkedve a rendeletet.</p>
            <p>Bourasso mindenképpen igyekezett meggyőzni, hogy ezúttal igazán eljött a
               szabadulás... Hogy csaptam volna le máskor a mosdótálat a földre, hogy rohantam volna
               a kazamatákba, kikiáltani az örömhírt! De most már nem volt számunkra örömhír.
               Nyugodtan megtöltöttem vízzel mosdótálamat, és csak visszafelé menet szóltam be az
               53-asba:</p>
            <p>- Halljátok, mi az újság? Rövidesen kiszabadulunk!</p>
            <p>Az 53-asban sem volt ujjongás, itt sem akarta hinni senki. Éppen a franciák fognak
               hazaereszteni, amikor Magyarországon kommunizmus van?</p>
            <p>Bourasso nagyot nézett, amikor a táviratot bárhol mutatta, mindenütt kétkedő,
               hitetlen arcok fogadták. Azt várta, hogy az örömhír felbolygatja egyszerre az egész
               citadellát. Ehelyett ment mindenki fásultan a maga útjára, és semmi sem mutatta, hogy
               majd ötévi kétségbeesett várakozás után végre a szabadulás fénye felragyogott a
               citadella felett.</p>
            <p>Egy hét múlva részletes utasítások érkeztek. Mindenekelőtt egy Brest melletti nagy
               civil-fogolytáborba kerülünk, s az ott lévő osztrák-magyarokkal együtt szállítanak
               majd haza. Nagyobb csomagjainkat a citadellában kellett hagynunk, azokat majd a
               békekötés után címünkre feladják. Mindenki csak annyit vihetett, amennyi a vállára
               felfér. Indulásunkat másnap hajnali három órára tűzték ki.</p>
            <p>Ekkor már fásultságunkon kezdett halványan átszivárogni az öröm. Megint megjelent az
               otthon képe, de most nem hívó ragyogással, hanem idegeinket felverő nyugtalansággal.
               Mi minden történt azóta, amiről nem hallottunk, amit magunk elé sem tudtunk
               képzelni... A hosszú utazás elgondolása is kimondhatatlan izgalommal töltött el.
               Átjutunk-e legalább a tengeren? Nem ér-e betegség valahol útközben, s nem járunk úgy,
               mint szegény német társaink közül néhányan, akiket holtan tettek ki a vonatból,
               mielőtt országuk határához értek volna?... Képtelenségnek látszott előttünk, hogy a
               hosszú utat épségben meg tudjuk tenni.</p>
            <p>A meghatározott napon hajnali három órakor felálltunk utoljára az Ile d’Yeu-i
               citadella udvarán. Nem jöttek velünk a visszamaradt németek. Közülünk Vantur Jakab,
               Müller bácsi és Bistrán Demeter kérték, hogy Franciaországban maradhassanak, minthogy
               öreg fejjel másutt új életet nem tudnak kezdeni. Egyelőre a citadellában tartották,
               de fél év múlva őket is hazaküldték.</p>
            <p>Mielőtt az adminisztrátor a névsort felolvasta volna, félkörbe álltunk. A régi
               noirmoutier-iek közül mindössze hatvanhárman maradtunk meg. Ahogy végignéztem
               csoportunkon, eszembe jutott a régi nyolcvanhárom, amelyik három évvel ezelőtt a
               nyomor légiójának indulója mellett vonult ki a noirmoutier-i várból... Most már nem a
               “nyomor” légiója voltunk. Dac, lázadás nem élt bennünk. Még mindig egyek voltunk, a
               régi “fekete barát”-nak ugyanaz a tükörképe, de most a felismerhetetlenül
               lesoványodott arcokon, az anyagtalan testeken különös hivatás fénye világított.
               Mintha nem is haza vinnének bennünket, mintha többé már soha szét nem
               választhatnának. Így együtt kell nekünk mennünk, mindenüvé a világon, “betelt
               mártíromságunkkal”, mint ahogy szegény Wolkenberg mondta, s el kell szórnunk a
               magokat, amelyekből talán már egy év múlva, két év múlva mindenütt a világon
               gyönyörűséges virágok kelnek ki...</p>
            <p>Latiunkra talán ilyesvalamit érzett Bistrán is, aki a búcsúztatók között állva,
               gyöngéd szeretettel nézett ránk, majd egyszerre csak felém intett, kivont a sorból, s
               mint hagyakozó próféta, a következőket mondta:</p>
            <p>- Mielőtt elmennétek, bizalmasan közlöm veled szándékomat. A tietek lesz egész Európa
               és a fél Ázsia!... Meg vagy elégedve?</p>
            <p>- De testvér, mit hagyakozol te? - kiáltottam, hogy szegény őrültet a józanság útjára
               tereljem.</p>
            <p>Bistrán nem rendült meg cseppet sem:</p>
            <p>- Én mondom neked, aki megérzem a jövőt...</p>
            <p>Bistrán kegyosztó uralkodó kézmozdulatával búcsúzott. Összeölelkeztünk Jakabbal,
               Müller bácsival is. Azután megindult menetünk, és láncok, rudak csörgése közben végre
               kitárult a börtön vaskapuja...</p>
            <p>Fromantine-tól Brestig négy napig utaztunk. A francia kontinensnek mindjárt első kis
               városkájában, Challans-ban az éjszakát ott kellett töltenünk, mert vonatunk csak
               másnap reggel indult Vendée székhelye felé.</p>
            <p>Nagy érdeklődést keltve vonultunk végig a kis városon. A gyerekek kiabálva szaladtak
               utánunk, a járókelők, katonák bámulva álltak meg az utcán. De sehol semmiféle
               ellenséges tüntetés. Ellenkezőleg, az emberek arcán inkább megdöbbenő sajnálkozás
               tükröződött. Egy fekete bóbitás öregasszony fejcsóválva ismételgette: “Ó, szegények!
               Ó, szegények!”</p>
            <p>Különös felvonulás volt ez. Eszünkbe sem jutott, hogy fájdalmunkkal, szenvedéseinkkel
               kérkedjünk. Inkább nagy szeretettel néztük az embereket. És mégis, mindenki félt
               tőlünk, elkapta rólunk tekintetét, mintha csodát látna. Azon a helyen is, ahová
               beszállásoltak, egészen rendkívüli dolog történt velünk.</p>
            <p>Nagy táncteremben szórtak a padlóra szalmát, a terem ajtaja és az épület elé őröket
               állítottak, s megparancsolták, hogy feküdjünk le. A szalma között azonban nem hagytak
               elválasztó utakat, úgyhogy a por és törmelék, amint csomagjainkat leraktuk, egyszerre
               megtöltötte a szobát. Fulladozva nyomultunk ki az udvarra, ahol egyszerre el sem
               férhettünk volna. Ebben a kavarodásban észrevettem, hogy az udvarról üvegesajtó
               nyílik kis teremre, amelyben kerek barna asztalok és támlásszékek voltak elhelyezve.
               Úgy látszik, a táncteremhez tartozó étkező volt.</p>
            <p>Az egyik asztalnál öreg francia polgárember ült, aki felém intett, mikor az ajtó
               üvegén át benéztem. Benyitottam az étterembe. A kis, jellegzetesen francia öregúr
               felállt az asztaltól, kezet nyújtott, és azután maga mellett hellyel kínált.</p>
            <p>- Egész úton követtem magukat - mondta az öregúr, mikor megnyugtattam, hogy beszélhet
               franciául, mert értem nyelvüket. - Ez az elhelyezés itt képtelenség! Gondoltam,
               benézek ide, hátha segíthetek valamiben.</p>
            <p>Megható volt ez a váratlanul felajánlott segítség. Vizsgálgatva néztem az öregurat,
               mert először azt hittem, talán valami kótyagos szegényember-féle, akinek ebben a
               kisvárosban nagy izgalmat okozhat ilyen fogolytranszport érkezése. De az öregúr
               öltözködése, jó modora sehogy sem igazolta feltevésemet. Megkérdeztem, hogy kihez van
               szerencsém?</p>
            <p>Kiderült, hogy Challans egyik leggazdagabb polgára ül velem szemben. A piacon a
               nagybazár, a hatalmas sarokház, amelyben az üzlet van, az övé. Azonkívül szőlője,
               birtokai vannak.</p>
            <p>Az öregúr mindjárt félliter bort rendelt, azután két könyökére támaszkodva,
               bizalmasan nézett szemembe:</p>
            <p>- Mondja, sokat szenvedtek, nagyon meggyűlöltek bennünket?</p>
            <p>Elmondtam, hogy gyűlölni népeket, fajtákat nem tudok. A francia műveltséget, a
               francia népet továbbra is szeretem. Sokat szenvedett ez az ország, ami sok mindent
               megmagyaráz... De mindig érthetetlen marad előttem az a szokatlan gyűlölség, amellyel
               a hivatalos Franciaország a magyar néppel szemben viseltetett az egész háború alatt.
               Elítélem bánásmódját a foglyokkal szemben, és kárhoztatom a fegyverszünet utáni
               bosszúálló, imperialista politikát...</p>
            <p>Az öregúr fellélegzett. Ezzel a nyilatkozattal meg volt elégedve. Maga nem akart
               véleményt mondani. A továbbiakban csak az érdekelte, hogy mire volna nekem és a többi
               internáltaknak szükségük.</p>
            <p>Visszamentem társaim közé, s nemsokára pénzzel s hosszú listával jöttem vissza,
               amelyre kívánságaink voltak feljegyezve: dohány, cigaretta, szivar, kenyér,
               hentesáruk... Az öregúr vállalta a megbízatást, s félóra alatt elhozott mindent, még
               egy skatulya szivart is ráadásul, mint az ő szerény ajándékát.</p>
            <p>Ekkor már beesteledett. Megkérdeztem jótevőnktől, nem lehetne-e az éjszakát ebben a
               helyiségben töltenem, mert odaát a port nem bírom ki.</p>
            <p>Az öregúr kicsit gondolkozott, azután a következő ajánlatot tette:</p>
            <p>- Este kilenckor eljövünk magáért. Két katonatiszt unokám van itthon, s más
               ismerőseim is akadnak. Az éjszakát majd eltöltjük együtt... El ne aludjon. Kilenckor
               itt leszünk.</p>
            <p>Kissé kalandosnak látszott előttem a terv. De mégis így történt. Kilenckor nagy
               társaság jött értem, az őrség parancsnokától elkértek, s kedves, magyar vidéki urak
               módjára mulató franciák között töltöttem az éjszakát hajnalig.</p>
            <p> Ezt a szabad éjszakát azonban még ötheti fogság követte Franciaországban. Másnap
               hajnalban indultunk Challans-ból, s a harmadik nap délutánján érkeztünk a Brest
               melletti Ile Longue-ra. Útközben még egy délutánt töltöttünk La Roche sur Yon-ban,
               ahol a városvégi nyilvánosház lányai főztek számunkra ennivalót. Lorient-ban az
               állomáson összetalálkoztunk amerikai katonákkal, akik elláttak húskonzervvel,
               csokoládéval és dohánnyal. Nekik is csak az volt kikötésük, mint Ile d’Yeu-i
               látogatóinknak, hogy franciáknak ne adjunk. Brestben rengeteg amerikai katona volt.
               Két óriáshajó várakozott rájuk a kikötőben, hogy Amerikába vigyék őket. A kikötőre
               alig ismertem rá. Az amerikaiak teljesen nagyszabásúvá tették... Félórai hajózás után
               kikötöttünk Ile Longue-on.</p>
            <p>Ez a hosszúkás, jórészt lakatlan sziget nagy fogolytáborrá volt alakítva.
               Szegesdrót-kerítés mögött számtalan barakk négy-ötezer civil internáltnak adott
               szállást a világháború alatt. Most is körülbelül négyezren lehettek itt.</p>
            <p>Mikor a bejárat kis domboldalán az internáló tábor lapályára ereszkedtünk, az
               internáltak kis csoportját pillantottuk meg, akik ránk várakoztak. Köztük volt
               párizsi magyar barátom, Pogány is, a Crédit Lyonnais hivatalnoka, akitől a háború
               első hónapjaiban Párizsban búcsúztam el. Pogánnyal együtt több jól öltözött, kedves
               magyar fiú állt a csoportban, akik már mind tudtak rólunk, s igazán az első percben
               jó barátainkká lettek. Köztük Molnár Lajos, Aczél, mind a ketten pesti fiúk, akiket
               tanulmányútjaikon ért a háború kitörése, Beck Pál és Kovács, két Párizsban élő
               festőművész. Úgy vettek körül, mint szíves házigazdák, a barakkokban jó helyet
               kerestek számunkra, s bevezettek az életmódba, amely természetesen egy ilyen nagy
               fogolyüzemben egészen más volt, mint a mi kis Ile d’Yeu-i táborunkban.</p>
            <p>Ile Longue-on a civil internáltak pénzükért úgy építkezhettek, ahogy akartak. Volt
               külön színházuk, könyvtáruk. A művészek műtermeket rendezhettek be. A barakkokban
               mindenkinek elég helye volt, s azt kedve szerint alakíthatta át. Pincérek
               összeálltak, s nappal helyükből kis éttermeket, kávéházakat varázsoltak elő. A
               tábornak volt futballpályája. A rendre maguk az internáltak ügyeltek fel. A közös
               étkezés itt is rossz volt, de minthogy az internáltak között sok jómódú ember akadt,
               akiket a franciák a háború első heteiben az Amerikából jövő személyszállító hajókon
               fogtak el, ezeknél a szegényebb internáltak kereshettek pénzt, s éhezniük nekik sem
               kellett.</p>
            <p>Ile d’Yeu után Ile Longue valóságos szanatóriumszámba ment. Egyetlen olyan civil
               fogolytábor volt Franciaországban a családi dépôt-kon kívül, ahol az internáltaknak
               lehetőségeik nyíltak arra, hogy saját erejükből kedvezőbb életfeltételeket
               teremtsenek maguknak.</p>
            <p>Estére Soltészt, Némethet, Dudást és engem teára hívtak az Ile Longue-i magyarok
               Kovács műtermébe. Csak itt beszélgethettük ki alaposan magunkat. Pogány, Molnár és
               Aczél Lauvéve-ban, az Ile d’Yeu-i fogolytáborhoz hasonló helyen szenvedték végig a
               fogságot. Őket is nemrégiben hozták ide. Velük volt Lehel István, akit még
               novemberben egyik betegszállítmánnyal hazavittek. A spanyolnátha náluk is
               rettenetesen dühöngött, ellenben Ile Longue-on, ahol az elhelyezés egészséges volt,
               alig ártott...</p>
            <p>Öt év után ismét együtt voltunk Pogánnyal. Amit a kis boulevard-saint-micheli
               szállóban magunk elé festettünk, az most már mind a hátunk mögött volt. Meg kellett
               állapítanunk, hogy sötétebbnek bizonyult, mint amilyennek elképzeltük... És mi jön
               most?... Ők sem kaptak semmi hírt hazulról.</p>
            <p>A társalgás elakadt köztünk. Mindnyájan messzire gondoltunk. Képzeletünkben tágas tér
               nyílt, amely felett vészjósló felhők gyülekeznek.</p>
            <p>Ebben a pillanatban a műterem fala mögül hegedű sírt föl: Messze a nagyerdőn...
               Barátaink meglepetésnek elhozták az Ile Longue-i tábor cigányzenekarát... Ile
               Longue-on három hétig maradtunk, de a végén, bármennyire hitetlenkedtek Ile Longue-i
               társaink, ide is rendelkezés jött, hogy az osztrák-magyarokat tegyék útra Svájc
               felé.</p>
            <p>Május tizenötödikén indultunk, s nyolc napba telt, amíg a svájci határtól nem messze
               fekvő kis alpesi városkába érkeztünk. Útközben egyik Ile Longue-i osztrák társunkat
               annyira elgyötörte a hazautazás izgalma, hogy borotvával felvágta ütőereit. A sötét
               vasúti kocsiban csak későn vettük észre, hogy a szerencsétlen mit csinált. Lyonban
               szállították le a vonatról, ahol mindössze néhány órát élt még.</p>
            <p>Annecyban újonnan épült mintadépôt várt ránk. Ez szolgált a hazaszállítások
               lebonyolítására. A francia Alpok völgyében épült, majdnem villaszerű barakkok
               fogadtak itt, ággyal, vízvezetékkel és mindennapi hússal... Két napig tartózkodtunk
               itt. Talán öt év után mégsem elég hosszú ideig ahhoz, hogy Franciaországból “kellemes
               emlékkel” távozzunk, mint ahogy az alprefektus kívánta, aki lelkes beszédet intézett
               hozzánk, mikor útra készen sorba álltunk. Mindnyájan papírlapra írt számot kaptunk,
               amelyet magunkra kellett akasztanunk. Mintha a fogsági évek mindent letöröltek volna
               rólunk, s nem maradtunk volna egyebek, mint puszta számok...</p>
            <p>A határállomáson, Evians les Bains-ben még egy egész éjszakát vesztegeltünk. Mikor
               másnap hajnalban átmentünk végre a svájci határon, egy kedves, idősebb svájci
               vöröskeresztes nővér a következő szavakkal nyitott be vasúti kocsinkba:</p>
            <p>- Tegnap este távirat jött a francia külügyminisztertől, hogy magukat küldjék vissza
               fogolytáborukba. A csapást fejük fölül kormányunk hárította el, amely a
               legerélyesebben jelentette ki, hogy ha nem viheti át magukat, botrányt csinál a
               dologból...</p>
            <p>Utolsó pillanatban még ezt a mindennél borzalmasabb csapást készült ránk mérni a
               francia kormány!... Az internáltak hazaszállítását azután fel is függesztették. A
               következő szállítmány csak hat hónap múlva léphette át a határt.</p>
            <p>Mi azonban már Svájcban voltunk. Egy álomszerű nappalon szeltük át a nagy svájci
               kertet. Bernben a magyar Vöröskereszt megbízásából Lakatos Imre fogadott. Ellátott
               pénzzel, elmondta, mi történt Magyarországon... Bern városa ebéddel kínált meg a
               vasúti étteremben. Azután újra vonatra ültünk. A napfény még tartott... Zürichben
               csomagokkal megrakott magyar úriasszonyok szaladtak vonatunkhoz. “Hol vannak
               magyarok?” - kiáltozták mindenfelé, s mikor jelentkeztünk, lelkendezve, könnyezve
               adtak csokoládét és apróbb hasznos tárgyakat.</p>
            <p>Feldkirchen, az első osztrák állomás, felvirágozva fogadta vonatunkat. Az állomás
               tele volt asszonyokkal, gyermekekkel. Itt már ritkaságszámba ment a fehér kenyér és
               csokoládé. Majdnem mindent, amit Svájcban kaptunk, szétosztottunk a vonat körül
               ácsorgó gyerekeknek... Feldkirchenből hajnal felé indultunk el. Betört ablakú,
               piszkos, elhanyagolt vasúti kocsikon utaztunk. És amint beljebb hatoltunk az osztrák
               vidéken, egyre gyászosabb bizonyossággal tárult elénk, hogy azt a világot, amelyet
               elhagytunk, soha többé viszont nem látjuk. Vonatunkhoz minden állomáson
               lesoványodott, mezítlábas gyerekek szaladtak, s mögöttük álltak anyáik rongyokban,
               arcukon kétségbeesett, tehetetlen fájdalommal. Mindenünket szétosztottuk köztük,
               még a száradt kenyeret is hálálkodással fogadták. Mentől beljebb haladtunk, annál
               inkább nőtt a nyomor és nyomorúság...</p>
            <p>Bécsben már szédülten támolyogtunk egy egész napon át. A nagyváros forgalma szemünk
               előtt összekuszálódott. A sok ember között, a széles utcákon elvesztettük az irányt,
               a tájékozódást. Csak egy megnyugtató pont volt számunkra: a vasúti kocsi, ahol
               társainkra találtunk, ahol eszmélni tudtunk arra, mik vagyunk, mit keresünk itt s
               hová igyekszünk.</p>
            <p>Bécstől Budapestig két napig utaztunk. Ezzel tizenötre nőtt azoknak a napoknak a
               száma, amelyeket Bresttől Magyarországig fapadon ülve kellett a vonaton eltöltenünk.
               Győrben még leszálltunk a vonatról, lóhúsból készült kolbászt vásároltunk, s egyik
               vasúti hivatalnoktól megkérdeztem, mit tud Győrben élő sógoromról?. .. Azt mondta,
               meghalt. Oly természetesnek vettem ezt. Azt hittem, meghalt mindenki...</p>
            <p>Győrtől Budapestig félig eszméletlen tompultság vett erőt rajtunk. Szemünk, bárhogy
               is erőlködtünk, minduntalan lecsukódott. Hányszor magunk elé képzeltük a fogságban a
               Budapestre való megérkezést! Hányszor érkeztünk gyönyörűséges álmokban a Keleti
               pályaudvarra! Ezek a boldog, ragyogó képek úgy röpködtek körülöttünk az egész fogság
               alatt, mint mesebeli, színes madarak!... Most csüggedt szárnnyal szunnyadoztak az
               ábrándok madarai, és kábultan szunnyadtunk mi is, amikor nagy zökkenés után vonatunk
               megállt a Keleti pályaudvaron...</p>
            <p>Egy vasúti hivatalnok vett számon bennünket, valamilyen könyvbe beírták nevünket, s
               aki tudott menni valahová, az mehetett, a többieket tömeglakásba vitték. Én Laczkó
               Gézához készültem Budára.</p>
            <p>Hárman felültünk egy budai villamoskocsiba. Csomagjainkkal a hátsó peronon álltunk
               meg. Egy sovány, kopott ruhájú budapesti kispolgár érdeklődve nézegetett bennünket,
               végre azután megszólalt:</p>
            <p>- Messziről jönnek az urak?</p>
            <p>- Igen, francia fogságból.</p>
            <p>A sovány, kopott ruhájú úr még egyszer megnézett, végigvizsgált mindhármunkat, azután
               zsebéhez nyúlt:</p>
            <p>- Szabad egy Duna cigarettával megkínálnom önöket?...</p>
            <p>A résztvevő hang, amelybe mintha a hazatérőket fogadó minden szeretet beleszorult
               volna, egyszerre felhasította lelkünk fásultságát. Arcunkon csak most folytak le a
               szomorú viszontlátás könnyei. Csak most éreztük, hogy a fogságból hazaérkeztünk.</p>
            <p> Vége</p>
           
            <p>
               <hi xml:id="ftn1">[1]</hi> Latin negyed, Párizs régi történelmi egyetemi
               városnegyede, a párizsi irodalmi és tudományos élet központja. Az egyetem, az
               egyetemi könyvtár, tudományos intézetek, a Cluny Múzeum, a Luxemburg-park és palota
               (a szenátus székhelye) és a francia nemzet nagy halottjai számára épült Pantheon
               fekszik területén.</p>
            <p>
               <hi xml:id="ftn2">[2]</hi>
               <hi rend="italic">Orbók</hi>
               <hi rend="italic">Loránd</hi> (Lorenzo Azértis, 1884-1924). Drámaíró. Budapesten volt
               tanár, a művészi bábjátékkal kísérletezett. Az első világháború idején
               Franciaországban tartózkodott, majd Spanyolországban telepedett le, ahol előbb
               francia, később spanyol nyelven írta meg tizenegy világsikert aratott színdarabját,
               melyek közül különösen a <hi rend="italic">Stephenson</hi>, <hi rend="italic"
                  >Bagdad</hi>
               <hi rend="italic">felé</hi>
               <hi rend="italic">és</hi>
               <hi rend="italic">Casanova</hi> című drámái váltak közismertté.</p>
            <p>
               <hi xml:id="ftn3">[3]</hi>Laczkó Géza (1884-1953). Író, kritikus. Verseskötete: <hi
                  rend="italic">Solo</hi>
               <hi rend="italic">solissimo</hi>, regényei: <hi rend="italic">Német</hi>
               <hi rend="italic">maszlag</hi>, <hi rend="italic">török</hi>
               <hi rend="italic">áfium</hi>, <hi rend="italic">Noémi</hi>
               <hi rend="italic">fia</hi>, <hi rend="italic">Királyhágó</hi> és a trilógiának
               tervezett <hi rend="italic">Rákóczi</hi> két kötete. Francia művek fordításáért a
               francia becsületrenddel tüntették ki. </p>
            <p>
               <hi xml:id="ftn4">[4]</hi>Város-vagy községháza.</p>
            <p>
               <hi xml:id="ftn5">[5]</hi> - Van-e pénze?</p>
            <p>
               <hi xml:id="ftn6">[6]</hi> - Van hát.</p>
            <p>
               <hi xml:id="ftn7">[7]</hi> Gyerünk, te szép, induljunk,</p>
            <p> Háborúba induljunk,</p>
            <p> Induljunk, itt az idő...</p>
            <p>
               <hi xml:id="ftn8">[8]</hi> Mozgósított.</p>
            <p>
               <hi xml:id="ftn9">[9]</hi>Németh Andor (1892-1953). Író, kritikus. Regényei,
               tanulmányai és cikkei mellett igen jelentős József Attila elismertetéséért végzett
               tevékenysége. Fontos irodalomtörténeti dokumentum a költőről szóló könyve (József
               Attila).</p>
            <p>
               <hi xml:id="ftn10">[10]</hi> Hja, ez a háború!</p>
            <p>
               <hi xml:id="ftn11">[11]</hi> Kiürítési jegyzék.</p>
            <p>
               <hi xml:id="ftn12">[12]</hi>
               <hi rend="italic">Poincaré</hi>, Raymond (1860-1934). Francia miniszter, 1912-13
               között miniszterelnök, majd 1920-ig köztársasági elnök. Jelentős szerepet játszott az
               I. világháború diplomáciai és katonai előkészítésében. A világháború után a
               kisantant államaira támaszkodva szovjetellenes politikát folytatott.</p>
            <p>
               <hi xml:id="ftn13">[13]</hi>
               <hi rend="italic">Hervé</hi>, Gustave (1871-1944): francia szocialista újságíró. A
               II. Internacionálé stuttgarti kongresszusán azt javasolta, hogy a proletariátus
               mindenfajta háborúra azonnali általános sztrájkkal válaszoljon. Az első világháború
               kitörése után szociálsoviniszta álláspontra helyezkedett, támogatta Clemenceau
               politikáját, majd a szovjetellenes intervenciót. 1918-ban kizárták a szocialista
               pártból. </p>
            <p>
               <hi xml:id="ftn14">[14]</hi>
               <hi rend="italic">Conciergerie</hi>: híres börtön volt Párizsban. A középkorban a
               királyi várnagy lakása. A nagy francia forradalom idején innen vitték az elítélteket
               a vérpadra. Ma egy része múzeum.</p>
            <p>
               <hi xml:id="ftn15">[15]</hi>Vincennes: Párizs keleti peremvárosában épült XI. századi
               kastély-erődítmény. 52 méter magas őrtornya börtön volt.</p>
            <p>
               <hi xml:id="ftn16">[16]</hi> Külföldiek igazolványa.</p>
            <p>
               <hi xml:id="ftn17">[17]</hi>
               <hi rend="italic">Jaurès</hi>, Jean (1859-1914): francia politikus, a nemzetközi és a
               francia szocialista mozgalom egyik vezetője, történész és filozófus. 1902-ben
               létrehozta a Francia Szocialista Pártot. 1904-ben megalapította a <hi rend="italic"
                  >l’Humanité</hi>t, a szocialista párt sajtóorgánumát, a háború elleni küzdelem
               nemzetközi méretekben ismert vezetője lett. 1914. júl. 31-én, az I. világháború
               előestéjén egy soviniszta merénylő meggyilkolta.</p>
            <p>
               <hi xml:id="ftn18">[18]</hi> Berlinbe!</p>
            <p>
               <hi xml:id="ftn19">[19]</hi> A németek francia gúnyneve.</p>
            <p>
               <hi xml:id="ftn20">[20]</hi> Az 1880-as évek francia lírájában felbukkanó, később
               egész Európában elterjedő irodalmi irány képviselői. Költői jelképekbe sűrítve
               ábrázolják az élet bonyolult jelenségeit. Verlaine, Mallarmé, Claudel az irány fő
               képviselői közé tartoztak. Baudelaire (1821-1867), a szimbolizmus úttörője, a kor
               legnagyobb francia költője volt.</p>
            <p>
               <hi xml:id="ftn21">[21]</hi> A 19. század végén és a 20. század elején fellépő
               szélsőséges kispolgári irányzat a művészetben és az irodalomban. Képviselői a
               fennálló rend igazságtalanságai elleni lázadást fejezték ki a teljes tartalmi és
               formai nihilizmus hirdetésével. </p>
            <p>
               <hi xml:id="ftn22">[22]</hi> Az expresszionizmus egyik ága, azt törekszik kifejezni,
               hogy a világon egyidejűleg mi minden történik.</p>
            <p>
               <hi xml:id="ftn23">[23]</hi> A tiszta, derűs óra.</p>
            <p>
               <hi xml:id="ftn24">[24]</hi>
               <hi rend="italic">Joffre</hi>, Joseph Jacques Césaire (1852-1931): francia tábornagy.
               Az I. világháború idején, 1914-től 16-ig, a francia hadsereg főparancsnoka; az 1914-i
                  <hi rend="italic">marne</hi>-i csata győztese. </p>
            <p>
               <hi xml:id="ftn25">[25]</hi> Tartózkodási engedély.</p>
            <p>
               <hi xml:id="ftn26">[26]</hi>
               <hi rend="italic">Sand</hi>, George (1804-1876). Francia írónő, a haladó romantikus
               francia regény képviselője (<hi rend="italic">Indiana</hi>, <hi rend="italic"
                  >Mauprat</hi>), a nők egyenjogúsításának harcosa. Útirajzai két nagy szerelmével,
               Musset-vel és Chopinnel tett utazásainak emlékét őrzik.</p>
            <p>
               <hi xml:id="ftn27">[27]</hi> Ó, az!</p>
            <p>
               <hi xml:id="ftn28">[28]</hi> Gyerek, kölyök.</p>
            <p>
               <hi xml:id="ftn29">[29]</hi> Nem te vagy az, Rudi?</p>
            <p>
               <hi xml:id="ftn30">[30]</hi> Van-e kisgyermekük?</p>
            <p>
               <hi xml:id="ftn31">[31]</hi> A kutyafáját!</p>
            <p>
               <hi xml:id="ftn32">[32]</hi> “Laës” garázs vagy raktár. A világháború idején a
               fogolytáborok neve a <hi rend="italic">dépôt</hi>.</p>
            <p>
               <hi xml:id="ftn33">[33]</hi> Rendbiztos.</p>
            <p>
               <hi xml:id="ftn34">[34]</hi>
               <hi rend="italic">Blériot</hi>, Louis (1872-1936). Francia mérnök, a repülés
               úttörője, a francia repülőgépipar megalapítója, 1909-ben elsőnek repülte át a La
               Manche-csatornát Calais és Dover között.</p>
            <p>
               <hi xml:id="ftn35">[35]</hi>
               <hi rend="italic">Barnum</hi> (1810-1891). Amerikai üzér. Cirkuszával Európában is
               rendezett körutat; Budapesten is megfordult. Önéletrajza a szélhámosság művészetéről
               szól.</p>
            <p>
               <hi xml:id="ftn36">[36]</hi> Csőcselék.</p>
            <p>
               <hi xml:id="ftn37">[37]</hi> Gyanús.</p>
            <p>
               <hi xml:id="ftn38">[38]</hi> Soros munka.</p>
            <p>
               <hi xml:id="ftn39">[39]</hi> Hol a miniszter?</p>
            <p>
               <hi xml:id="ftn40">[40]</hi> Egy jóravaló fiatalember vakációi.</p>
            <p>
               <hi xml:id="ftn41">[41]</hi> Ebédelni!</p>
            <p>
               <hi xml:id="ftn42">[42]</hi> - Azért sértegettek, mert franciabarát vagyok. Hát igen,
               franciabarát vagyok. Igen, én franciabarát vagyok. </p>
            <p> - Te egy mocsok vagy, egy piszkos alak...</p>
            <p>
               <hi xml:id="ftn43">[43]</hi> Megint hazudtál, te disznó?</p>
            <p>
               <hi xml:id="ftn44">[44]</hi> Nos, ennyi az egész.</p>
            <p>
               <hi xml:id="ftn45">[45]</hi>
               <hi rend="italic">Curie</hi>, Maria (1867-1934). Fizikai és kémiai Nobel-díjas
               franciaországi fizikus és kémikus. Férjével, Pierre Curie-vel együtt fedezte fel
               1898-ban a rádiumot és a polóniumot.</p>
            <p>
               <hi xml:id="ftn46">[46]</hi>
               <hi rend="italic">Briand</hi>, Aristide (1862-1932). Francia államférfi és diplomata.
               Huszonötször volt miniszter és tizenkétszer miniszterelnök. Az I. világháború után
               elsősorban külpolitikai tevékenysége volt jelentős.</p>
            <p>
               <hi xml:id="ftn47">[47]</hi>
               <hi rend="italic">XV.</hi>
               <hi rend="italic">Benedek</hi> (1854-1922). 1914-től 22-ig pápa. Az I. világháború
               idején a központi hatalmak érdekeit szolgáló békejavaslatokat tett. Több ízben
               fellépett a munkásmozgalom ellen. 1917-ben kiadta a római katolikus egyház azóta is
               érvényben levő törvénykönyvét, a <hi rend="italic">Cod’ex</hi>
               <hi rend="italic">Juris</hi>
               <hi rend="italic">Canonici</hi>t. </p>
            <p>
               <hi xml:id="ftn48">[48]</hi> A megtorlás játéka.</p>
            <p>
               <hi xml:id="ftn49">[49]</hi> Vesztegzár.</p>
            <p>
               <hi xml:id="ftn50">[50]</hi> Édes Istenem, ott fönt a mennyben, </p>
            <p> Bocsáss meg nékem, szegény emberfiának, </p>
            <p> El kellett dobnom az életem, </p>
            <p> Ámbár tudom, hogy bűn az...</p>
            <p>
               <hi xml:id="ftn51">[51]</hi> De mégis, nem gondolják, hogy Payot...</p>
            <p>
               <hi xml:id="ftn52">[52]</hi> Képzelje, asszonyom, ő a sztyeppei vadembereknek tanítja
               a mi drága nyelvünket!...</p>
            <p>
               <hi xml:id="ftn53">[53]</hi> Leves.</p>
            <p>
               <hi xml:id="ftn54">[54]</hi> Rendben van.</p>
            <p>
               <hi xml:id="ftn55">[55]</hi> Polgármester.</p>
            <p>
               <hi xml:id="ftn56">[56]</hi> Ebédlő.</p>
            <p>
               <hi xml:id="ftn57">[57]</hi> Sorakozó.</p>
            <p>
               <hi xml:id="ftn58">[58]</hi> Fütyülök rá.</p>
            <p>
               <hi xml:id="ftn59">[59]</hi> Gyerünk! Ti is emberek vagytok, az istenit!</p>
            <p>
               <hi xml:id="ftn60">[60]</hi> Szalmazsák.</p>
            <p>
               <hi xml:id="ftn61">[61]</hi> “Mindent tudok”.</p>
            <p>
               <hi xml:id="ftn62">[62]</hi> Gondolja?</p>
            <p>
               <hi xml:id="ftn63">[63]</hi> Becsületrend.</p>
            <p>
               <hi xml:id="ftn64">[64]</hi> A rabszállító kocsi gúnyneve; tkp. salátás kosár. </p>
            <p>
               <hi xml:id="ftn65">[65]</hi> Egy valódi úr.</p>
            <p>
               <hi xml:id="ftn66">[66]</hi> Fejből elmondandó szöveg.</p>
            <p>
               <hi xml:id="ftn67">[67]</hi> Nagyon hideg van nálunk!</p>
            <p>
               <hi xml:id="ftn68">[68]</hi> Paprikajancsi.</p>
            <p>
               <hi xml:id="ftn69">[69]</hi> Anyám, hol van a paprikajancsim?</p>
            <p>
               <hi xml:id="ftn70">[70]</hi> Ugyan.</p>
            <p>
               <hi xml:id="ftn71">[71]</hi> A francia katona neve az I. világháborúban.</p>
            <p>
               <hi xml:id="ftn72">[72]</hi> Fegyverek tere.</p>
            <p>
               <hi xml:id="ftn73">[73]</hi> Egy szót se többet! Alvás!</p>
            <p>
               <hi xml:id="ftn74">[74]</hi> Jön a kövér!</p>
            <p>
               <hi xml:id="ftn75">[75]</hi> Középiskolai tanárképző internátus.</p>
            <p>
               <hi xml:id="ftn76">[76]</hi> Csak azt próbáld meg, te kövér disznó!</p>
            <p>
               <hi xml:id="ftn77">[77]</hi> Mit mond?</p>
            <p>
               <hi xml:id="ftn78">[78]</hi> Magával igen!</p>
            <p>
               <hi xml:id="ftn79">[79]</hi>
               <hi rend="italic">Rodin</hi>, Auguste (1840-1917). Francia szobrász, az
               impresszionista szobrászat legnagyobb hatású képviselője. Szobrain a festőiség az
               uralkodó elem, melyet az egyenetlen mintázás révén keletkező fény-árnyék hatással ért
               el.</p>
            <p>
               <hi xml:id="ftn80">[80]</hi> Idegenlégióst.</p>
            <p>
               <hi xml:id="ftn81">[81]</hi> Ah, kolléga úr!</p>
            <p>
               <hi xml:id="ftn82">[82]</hi> Tudja, már megint ez az átkozott cseh légió!... El akar
               menni!...</p>
            <p>
               <hi xml:id="ftn83">[83]</hi> Hol vagy már megint?</p>
            <p>
               <hi xml:id="ftn84">[84]</hi> Erkölcstelen dolog.</p>
            <p>
               <hi xml:id="ftn85">[85]</hi> Enyém-tiéd.</p>
            <p>
               <hi xml:id="ftn86">[86]</hi> Igyekezzenek egy kicsit, az istenit!</p>
            <p>
               <hi xml:id="ftn87">[87]</hi> Az internáltaknak tilos...</p>
            <p>
               <hi xml:id="ftn88">[88]</hi> Mme Olaszország hűtlenül elhagyta a férjét. </p>
            <p>
               <hi xml:id="ftn89">[89]</hi> Medve úr egyre rosszabbul érzi magát.</p>
            <p>
               <hi xml:id="ftn90">[90]</hi> Németül mondjam neked? Biztosan nem értesz meg, szegény
               kicsi kutyám...</p>
            <p>
               <hi xml:id="ftn91">[91]</hi> Őr.</p>
            <p>
               <hi xml:id="ftn92">[92]</hi> Nem adom el az ártatlanságomat!</p>
            <p>
               <hi xml:id="ftn93">[93]</hi> Gazember! Lógós! Disznó! Szarházi! Rohadék! Te akarsz
               megölni minket, piszok részeges? Gyáva kutya!</p>
            <p>
               <hi xml:id="ftn94">[94]</hi> Gyönyörűség.</p>
            <p>
               <hi xml:id="ftn95">[95]</hi> Nos?</p>
            <p>
               <hi xml:id="ftn96">[96]</hi> Ennyi az egész!</p>
            <p>
               <hi xml:id="ftn97">[97]</hi> Nesze neked kövér has... Nesze neked!</p>
            <p>
               <hi xml:id="ftn98">[98]</hi> Érzelmek iskolája.</p>
            <p>
               <hi xml:id="ftn99">[99]</hi> Távol a skót sziklaparton.</p>
            <p>
               <hi xml:id="ftn100">[100]</hi> Kék csókeső hull a néma csillagokról.</p>
            <p>
               <hi xml:id="ftn101">[101]</hi> A pármai kolostor. Stendhal regénye.</p>
            <p>
               <hi xml:id="ftn102">[102]</hi> “Elkapta az őrület; úgy látta, mintha előrehajolva
               megcsókolták volna egymást, itt, a szeme előtt.” (Fordította Illés Endre. Európa
               Könyvkiadó 1958.)</p>
            <p>
               <hi xml:id="ftn103">[103]</hi> “.............És oly vadul</p>
            <p> Csókolgatott, mint hogyha ajkaimból</p>
            <p> Tövestől tépné csókjaim.....”</p>
            <p> (Fordította Kardos László. Shakespeare összes drámái. ÁIMK, 1955.)</p>
            <p>
               <hi xml:id="ftn104">[104]</hi> Mit tettél az ifjúságoddal?</p>
            <p>
               <hi xml:id="ftn105">[105]</hi> Te könnyelmű csavargó!</p>
            <p>
               <hi xml:id="ftn106">[106]</hi> Gyerekek, nem tarokkozunk többé!</p>
            <p>
               <hi xml:id="ftn107">[107]</hi> Egészségére! Viszontlátásra Németországban!</p>
            <p>
               <hi xml:id="ftn108">[108]</hi> Éljen Németországot.</p>
            <p>
               <hi xml:id="ftn109">[109]</hi> Francia forradalmi dal; Franciaország nemzeti himnusza
               1880-tól. Rövidesen Európa-szerte elterjedt, és hosszú ideig a munkásosztály
               forradalmi indulója volt. Zenéjét és szövegét Rouget de Lisle szerezte.</p>
            <p>
               <hi xml:id="ftn110">[110]</hi> Megint nincs semmi!</p>
            <p>
               <hi xml:id="ftn111">[111]</hi> Piás úr.</p>
            <p>
               <hi xml:id="ftn112">[112]</hi> A tanár urak.</p>
            <p>
               <hi xml:id="ftn113">[113]</hi> A doktor úr.</p>
            <p>
               <hi xml:id="ftn114">[114]</hi> No meg te tekergő.</p>
            <p>
               <hi xml:id="ftn115">[115]</hi> Közvetlen módszer.</p>
            <p>
               <hi xml:id="ftn116">[116]</hi> Fogadnék, hogy ma nem hiába vár, doktor úr.</p>
            <p>
               <hi xml:id="ftn117">[117]</hi> Csak Kuncz úr részére.</p>
            <p>
               <hi xml:id="ftn118">[118]</hi> Édes Istenem, te is elmégy.</p>
            <p>
               <hi xml:id="ftn119">[119]</hi> Tizedes úr!</p>
            <p>
               <hi xml:id="ftn120">[120]</hi> Ártatlanok pincéje.</p>
            <p>
               <hi xml:id="ftn121">[121]</hi> Pápaszemes kígyó.</p>
            <p>
               <hi xml:id="ftn122">[122]</hi> A görög mitológiában szereplő apa és fia, akik
               viaszból és tollakból készített szárnyakat kötöttek magukra, hogy repülve
               meneküljenek Kréta szigetéről, ahonnan a király nem akarta elengedni őket. Ikarosz a
               nap közelébe repült és viaszszárnyai elolvadtak. A tengerbe zuhant vele együtt
               Daidalosz is, aki segítségére sietett.</p>
            <p>
               <hi xml:id="ftn123">[123]</hi> Kitűnő leves, uram!</p>
            <p>
               <hi xml:id="ftn124">[124]</hi> A végletekig; a végsőkig.</p>
            <p>
               <hi xml:id="ftn125">[125]</hi>
               <hi rend="italic">Pétain</hi>, Henri Philippe (1865-1951). 1917-18-ban a francia
               hadsereg fővezére, majd a Legfelső Hadi Tanács alelnöke volt. A II. világháború
               idején a német megszállókat kiszolgáló vichy-i rendszer miniszterelnöke, majd
               államfője. 1945-ben halálra ítélték, majd életfogytiglani börtönre változtatták az
               ítéletet.</p>
            <p>
               <hi xml:id="ftn126">[126]</hi> Indulj!</p>
            <p>
               <hi xml:id="ftn127">[127]</hi> ...mert fellázadhat még</p>
            <p> a nyomor légiója</p>
            <p>
               <hi xml:id="ftn128">[128]</hi> Kiváltságos fogolytábor.</p>
            <p>
               <hi xml:id="ftn129">[129]</hi> Rakodópart.</p>
            <p>
               <hi xml:id="ftn130">[130]</hi> Milyen borzasztó! Milyen borzasztó!</p>
            <p>
               <hi xml:id="ftn131">[131]</hi>
               <hi rend="italic">Bruszilov</hi>, Alekszej Alekszejevics (1853-1926). Orosz tábornok.
               Az I. világháborúban, 1916 nyarán a délnyugati front parancsnokaként vezette az orosz
               seregek támadását, amellyel áttörték az osztrák-magyar és német csapatok frontját.
               1917-ben, a Kerenszkij-kormány idején az orosz haderők főparancsnoka volt.</p>
            <p>
               <hi xml:id="ftn132">[132]</hi> Az Ile d’Yeu-i erődítmény. Épült 1872 és 1875
               között.</p>
            <p>
               <hi xml:id="ftn133">[133]</hi> Isten hozott, nézd csak, mind itt vannak!</p>
            <p>
               <hi xml:id="ftn134">[134]</hi> Ah! A vörös hajú Schutzmann! A kövér Salz! Herz
               doktor, Rudi, hogy vagy, Rudi! Fritz is itt van! Edouard! Éljen, éljen! A Nagy Zsiga!
               Kilár! a feketekávégyáros!</p>
            <p>
               <hi xml:id="ftn135">[135]</hi> Ez itt Németh úr, a költő.</p>
            <p>
               <hi xml:id="ftn136">[136]</hi> Német legény.</p>
            <p>
               <hi xml:id="ftn137">[137]</hi> Utálatos ember!</p>
            <p>
               <hi xml:id="ftn138">[138]</hi> B... grófnak hívják, szintén egy “Herz”.</p>
            <p>
               <hi xml:id="ftn139">[139]</hi> Feketekávé.</p>
            <p>
               <hi xml:id="ftn140">[140]</hi> Elnézést!</p>
            <p>
               <hi xml:id="ftn141">[141]</hi> Az ember egy egész alantas állat.</p>
            <p>
               <hi xml:id="ftn142">[142]</hi> A cigánytestvér nem fogja itt sokáig kibírni.</p>
            <p>
               <hi xml:id="ftn143">[143]</hi> Igenis.</p>
            <p>
               <hi xml:id="ftn144">[144]</hi> A szerelem korzója.</p>
            <p>
               <hi xml:id="ftn145">[145]</hi> Ó, az öröm, az öröm megöl...</p>
            <p>
               <hi xml:id="ftn146">[146]</hi> Parancsnok.</p>
            <p>
               <hi xml:id="ftn147">[147]</hi> Micsoda disznóság!</p>
            <p>
               <hi xml:id="ftn148">[148]</hi> Gyengélkedő.</p>
            <p>
               <hi xml:id="ftn149">[149]</hi> Lámcsak, Kuncz úr!</p>
            <p>
               <hi xml:id="ftn150">[150]</hi> Haditanács.</p>
            <p>
               <hi xml:id="ftn151">[151]</hi> Alprefektus.</p>
            <p>
               <hi xml:id="ftn152">[152]</hi> Hát csak azért is!</p>
            <p>
               <hi xml:id="ftn153">[153]</hi>
               <hi rend="italic">Sévigné</hi>, Mme de (1626-1696). Francia írónő. Művészi értékű
               leveleiben a XIV. Lajos korabeli udvari, társadalmi, politikai és irodalmi életről
               festett érzékletes képet.</p>
            <p>
               <hi xml:id="ftn154">[154]</hi> Sportpálya.</p>
            <p>
               <hi xml:id="ftn155">[155]</hi> A szép Karl.</p>
            <p>
               <hi xml:id="ftn156">[156]</hi> Nézd csak, az amerikaiak!</p>
            <p>
               <hi xml:id="ftn157">[157]</hi> Hát nem!</p>
            <p>
               <hi xml:id="ftn158">[158]</hi> Kisasszony, kérem; igen, uram!</p>
            <p>
               <hi xml:id="ftn159">[159]</hi> Viszontlátásra.</p>
            <p>
               <hi xml:id="ftn160">[160]</hi> IV. Károly osztrák császár és magyar király sógora,
               Sixtus pármai herceg közvetítésével különbéke kötésére tett kísérletet. Az
               Osztrák-Magyar Monarchiával kötendő különbéke esetén felajánlotta, hogy a Monarchia
               támogatni fogja a franciák Elzász-Lotharingiára vonatkozó igényét. Az ajánlatot az
               Antant nem fogadta el. Clemenceau 1918. ápr. 13-án nyilvánosságra hozta a
               Sixtus-leveleket, ami után megerősödött a Monarchia és Németország vezető körei közti
               feszültség.</p>
            <p>
               <hi xml:id="ftn161">[161]</hi> Csüggeteg, bukást jósoló emberek.</p>
            <p>
               <hi xml:id="ftn162">[162]</hi>
               <hi rend="italic">Clemenceau</hi>, Georges Benjamin (1841-1929). Francia imperialista
               politikus, kortársai “Tigris”-nek nevezték. 1906-tól 1909-ig miniszterelnök. Az I.
               világháború idején a németek ellen a végső győzelemig folytatandó harc képviselője
               volt. 1917-től 20-ig újból miniszterelnök; a Szovjet-Oroszország és a Magyar
               Tanácsköztársaság elleni fegyveres intervenció egyik fő szervezője.</p>
            <p>
               <hi xml:id="ftn163">[163]</hi>
               <hi rend="italic">Caillaux</hi>, Ioseph (1863-1944). Francia nagypolgári politikus,
               1911-12-ben miniszterelnök. A nagyburzsoáziának azt a szárnyát képviselte, amely a
               Németországgal való megegyezést szorgalmazta. 1917-ben Clemenceau kormánya
               letartóztatta; 1920-ban az ellenséggel való levelezés miatt elítélték. Később
               amnesztiát kapott, és pénzügyminiszter lett.</p>
            <p>
               <hi xml:id="ftn164">[164]</hi>
               <hi rend="italic">Wilson</hi>, Thomas Woodrow (1856-1924). Amerikai demokrata párti
               politikus, 1913-tól 21-ig az USA elnöke. Az I. világháború kitörésekor a semlegesség
               álláspontjára helyezkedett, pacifista elveket hangoztatott és eredménytelen békítési
               kísérleteket tett. 1917. ápr. 6-án mégis hadat üzent Németországnak. 1918. jan.-i
               békejavaslatát a hadviselő felek elfogadták a béketárgyalások alapjának. </p>
            <p>
               <hi xml:id="ftn165">[165]</hi>
               <hi rend="italic">Ludendorff</hi>, Erich (1865-1937). Német tábornok. Az I.
               világháború idején a keleti hadsereg vezérkari főnöke. 1916. aug.-tól Hindenburggal
               együtt a német hadműveletek fő irányítója volt. 1926-ban megalakította a fasiszta
               Tannenberg Szövetséget.</p>
            <p>
               <hi xml:id="ftn166">[166]</hi>
               <hi rend="italic">Foch</hi>, Ferdinand (1851-1929). Francia marsall. Az I.
               világháborúban a francia hadsereg egyik vezetője. Részt vett az 1914-i marne-i és az
               1916-i somme-i csatákban. 1917. máj.-ban vezérkari főnök. 1918. márc.-tól az összes
               nyugati antant csapatok főparancsnoka; az ő irányításával mértek döntő csapást a
               németekre. 1919-ben a párizsi békekonferencia katonai határozatainak
               megfogalmazója.</p>
            <p>
               <hi xml:id="ftn167">[167]</hi>
               <hi rend="italic">Cadorna</hi>, Luigi (1850-1928). Az I. világháború alatt az olasz
               hadsereg vezérkari főnöke volt. Az Isonzó menti csaták eredménytelensége után
               nyugdíjazták. 1924-ben Mussolini marsallnak nevezte ki.</p>
            <p>
               <hi xml:id="ftn168">[168]</hi> A szemfedő nem elég hosszú.</p>
            <p>
               <hi xml:id="ftn169">[169]</hi> Macska! Macska!</p>
            <p>
               <hi xml:id="ftn170">[170]</hi> Háborút, csak háborút!</p>
            <p>
               <hi xml:id="ftn171">[171]</hi> Svájcba!</p>
            <p>
               <hi xml:id="ftn172">[172]</hi> Szobaparancsnok; szobafőnök.</p>
            <p>
               <hi xml:id="ftn173">[173]</hi> Ti vagytok a disznók!</p>
            <p>
               <hi xml:id="ftn174">[174]</hi> Üsd agyon a disznaját!</p>
            <p>
               <hi xml:id="ftn175">[175]</hi> Ó, Istenem, ó Istenem!</p>
            <p>
               <hi xml:id="ftn176">[176]</hi> Mi lesz veled, gyermekem?</p>
            <p>
               <hi xml:id="ftn177">[177]</hi> Halottaskamrának.</p>
            <p>
               <hi xml:id="ftn178">[178]</hi> Leon testvér, Jóisten báránykája, tudod-e, mi jelenti
               a legteljesebb örömet a minorita testvéreknek?</p>
            <p>
               <hi xml:id="ftn179">[179]</hi> Igen, ez a spanyolnátha... ez a spanyolnátha...</p>
            <p>
               <hi xml:id="ftn180">[180]</hi> Ez már baj!</p>
            <p>
               <hi xml:id="ftn181">[181]</hi> No lám!</p>
         </div>
      </body>
  </text>
</TEI>