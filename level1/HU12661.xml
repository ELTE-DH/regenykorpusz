<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU12661" xml:lang="hu">
   <teiHeader>
      <fileDesc>
         <titleStmt>
            <title>Hófehérke</title>
            <author ref="viaf:49267921">Bródy Sándor (1863-1924)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">19426</measure>
            <measure unit="pages">53</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Hófehérke</title>
               <date>2014-03-27</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/12600/12661"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Erdélyi Zsolt</name>
               </respStmt>
              
                  <bibl type="digitalSource">
                     <title>Hófehérke</title>
                     <date>2014-03-27</date>
                     <ref target="https://mek.oszk.hu/12600/12661"/>
                  </bibl>
               
             
                  <bibl type="printSource">
                     <title>Hófehérke</title>
                     <author>Bródy Sándor</author>
                     <pubPlace>Budapest</pubPlace>
                     <publisher>Singer - Wolfner</publisher>
                     <date>1903</date>
                     <ref target="https://mek.oszk.hu/12600/12661/pdf"/>
                  </bibl>
               
            </bibl>
            <bibl type="firstEdition">
               <title>Hófehérke</title>
               <author>Bródy Sándor</author>
               <date>1894</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T3"/>
         </textDesc>
      </profileDesc>
      <revisionDesc>
         <change when="2020-12-17"/>
      </revisionDesc>
   </teiHeader>
  <text>
      <body>
			<div type="chapter">
            <head>
               I.
            </head>
            <p>
               - Félek a fekete lányoktól. Nagyon is szépek, nagyon is kivánatosak.
                  A szemük csupa sötét fényesség, csupa titok. Csakhogy, a mig lányok, maguk sem
                  tudják az önmaguk titkát. Csak sejtik; majd, ha asszonyok lesznek, akkor
                  nyilatkozik meg az előttük teljes valóságában. Némelyik ugy várja ezt. Vágynak,
                  sietnek férjhezmenni, hogy mindent megtudjanak, hogy élvezzék ezt a gyönyörü
                  életet. Át akarják ölelni egészen, ugy, mint egy férfi, minden kell nekik, csak az
                  anyaság nem! Ah, az förtelmes, kínos, utálatos, pedig titokzatos; mindent
                  tönkretesz, a termetet, az arcszint, a férfiak illuzióját és megbarnitja a fekete
                  hajat...
            </p>
            <p>
               - Micsoda fekete lányokról beszélsz te?
            </p>
            <p>
               - Azokról, a kiktől félek, a kiket szeretnék magamnak. A kiket imádsz
                  te, én, mindenki. Tele van velük a főváros és ilyenkor, tavaszszal, oly szépek,
                  jéghideg arcuk ugy melegit, fekete hajuk olyan forró, hogy én csak azt csodálom,
                  mért nem hullunk mi férfiak előttük rakásra, mint a legyek, ha tele nyalakodták
                  magukat cukorral... Komolyan, én ilyenformán érzem magamat. De szerencsére tudom,
                  hogy igy vagyok. Nem kell nekem egyikéjük sem.
            </p>
            <p>
               Nekem Hófehérke kell!
            </p>
            <p>
               - Hófehérke!
            </p>
            <p>
               Az éjjeli kávéház órája reggeli négyre mutatott. Fáradt volt,
                  petyhüdt volt körülöttük minden. Fejük fölött a gázlángok álmosak; trónszékében a
                  hulla - igy hivták a kaszirosleányt - félig behunyt szemmel, piros harisnyát
                  kötött. Körülöttük söpörtek, öntöztek. Bejött egy részeg gentleman, e kései órában
                  nyilván keresett valakit, a kibe beleköthessen. De meglátván a két férfi ugyancsak
                  széles vállait, szerényen tette be maga után az ajtót és távozott.
            </p>
            <p>
               Egészen egyedül voltak a nagy kávéházban és fenékig élvezték a
                  legigazibb kávéházi hangulatot. A mikor az ember ellágyulva és ellankadva ugy
                  érzi, hogy hozzája nőtt a kávéházi székhez. Egy muzeum-köruti kávéházi Centaur. A
                  mikor a koffeinnal telitett kávéházi levegő behatol a zsibbadó lélekbe és ott
                  különös zavarokat okoz. Példának okáért egyszerüen nem hiszel a világos reggel
                  eljövetelében. Mért kellene annak okvetetlenül eljönni? Mert a műegyetem órája
                  parancsolja? Ostobaság? Hátha a napnak ezuttal nem tetszik feljönnie, elfeledte,
                  elkésett, valami hirtelen támadt teknikai akadály miatt, avagy mert egyszerüen nem
                  tud többé!
            </p>
            <p>
               Csillagrendszerünk megbomlott, nem lesz többé nappal, hanem éjszaka
                  mindég, mindég!
            </p>
            <p>
               - Reggel van, hozzák az ujságot; gyerünk aludni! mondá a doktor.
            </p>
            <p>
               Balassa Imre, a mérnök, maradni akart még.
            </p>
            <p>
               - Csak egy kicsinyt. Ennek a groggnak a gőzében most egy pillanatra
                  egészen világosan láttam Hófehérkét.
            </p>
            <p>
               - Milyen volt?
            </p>
            <p>
               - Fehér, nem nagy, karcsu. Olyan ruhában, mint a milyent a
                  Kisfaludy-vigjátékokban játszó szinésznők viselnek. Füző nélkül, nem olyan
                  észbontó mellel, mint a milyennel a fekete leányok elbóditják szemedet. De azért
                  olyannal, a melyen édes lehet a fáradt fejet pihentetni. Világos, puha,
               
                  szelid
               
               a haja, a homlokából kifésülve. Egy kis kacérság van a soppjában, a
                  mint a haja lágyan, gyenge fénynyel fölfelé türemlik. Csakhogy ez a türemlés abból
                  az időből származik még, a mikor Hófehérke kisleány volt és még csak nyakig érő
                  hajában körfésüt viselt.
            </p>
            <p>
               - Talán a csecsemő Hófehérke is benne van a grogg gőzében?
            </p>
            <p>
               - Az is. Sőt a családja is.
            </p>
            <p>
               - Kik?
            </p>
            <p>
               - Messze vidéken laknak, kis faluban, a mely mellett még szelleme se
                  járt vasuti-engedély spekulánsnak.
            </p>
            <p>
               - Mi, s a familia?
            </p>
            <p>
               - Jó, egyszerü emberek.
            </p>
            <p>
               - És naiv nagybirtokosok.
            </p>
            <p>
               - Ne tréfálj velem. Kántorok, tanitók, református
                  papkisasszonyok.
            </p>
            <p>
               - Ezek kedves species. Magam is ismertem egyet. Kék szeme volt, mint
                  a buzavirág. Mindég kivántam, vajha Pestre hoznák férjhez. Pompásan főzött és
                  bámulatosan tudott mosolyogni.
            </p>
            <p>
               - És hova lett a papkisasszony?
            </p>
            <p>
               - Papné lett.
            </p>
            <p>
               - És most körülfonja a férjét, lágyan, mint iszalag.
            </p>
            <p>
               - Mi az az iszalag?
            </p>
            <p>
               - Egy virág.
            </p>
            <p>
               El kellett hallgatniuk. A söpregetőnék most már tökéletesen
                  bellebbezték őket a kávéház szemetje közé. A por megköhögtette mindkettőjüket, egy
                  bátortalan pincér a szemével lökdöste őket kifelé.
            </p>
            <p>
               - Kivernek bennünket!
            </p>
            <p>
               - Öt percig még! Nem látom Hófehérkét többé. De föl fogom keresni az
                  igazit, az élőt. Valamelyiket, egyiket, mert én azt hiszem, hogy sok van. Csak rá
                  kell ülni a vasutra...
            </p>
            <p>
               - Hát ülj rá!
            </p>
            <p>
               - Hát ráülök. Megállj, ráülök, megmutatom neked, hogy fölkeresem.
                  Rátalálok vaktában, bekötött szemmel. Kell, hogy rátaláljak.
            </p>
            <p>
               - De a vasuti pénztárosnak meg kell mondanod, hová mégy?
            </p>
            <p>
               - Erdélybe. Valami oda vonz, magam se tudom mi, senkim sincs ott,
                  annyit tudok róla, a mennyit a másodikban tanultam és a mi még egy rég olvasott
                  Jósika-regény fantazmagóriáiból maradt fejemben.
            </p>
            <p>
               A fáradt fizetőpincér ahhoz az ismeretes cselhez folyamodott, a
                  melyet aggasztó fizetésképességü, vagy sokáig időző vendégek ellen szokott a kar
                  használni. Jelentkezett:
            </p>
            <p>
               - Fizetni parancsol?
            </p>
            <p>
               Nem parancsoltak, de fizettek, elbandukoltak. A reggel még sötét
                  volt, az utca még néma. Egy-két különös formáju, nappal sohasem mutatkozó lóvasuti
                  kocsi zörgött végig a köruton. A Kerepesi-ut végtől-végig sötét és kietlen. A
                  szinházon tul mint egy akasztott ember lóbálódzott valami készruhakereskedő
                  kintfelejtett modellje: rudra huzott nadrág, szalonkabát, kalap.
            </p>
            <p>
               Az ut sötétje most egyszerre megmozdult: egy csorda fehérszőrü
                  vágómarhát kergettek előre mészároslegények. Tompán - és meglehetősen siralmasan -
                  bőgött az eszenélkül előre igyekvő csorda, bután menekülve a legények bikacsekje
                  elől, ha a vágóhidra is.
            </p>
            <p>
               Kellemetlen hideg, nedves idő is volt; mindketten megsajnálták a
                  szomoru csapatot. Egypár percig beszélgettek az emberi-nem nagy kegyetlenségéről,
                  de aztán a mérnök megint csak visszatért Hófehérkére.
            </p>
            <p>
               - Hidd meg, ez a legokosabb: elmenni valami ismeretlen vidékre,
                  megismerni, megszeretni és elvenni egy szegény bibliai nevü leányt: Évát,
                  Sárát...
            </p>
            <p>
               Kiértek a nagy-körut sarkára. Már derengett, de a központi pályaház
                  diadalkapuja még ki volt világitva.
            </p>
            <p>
               Az orvos itt a közelben lakott; bucsuztak.
            </p>
            <p>
               - Szervusz.
            </p>
            <p>
               - Szervusz. Holnap ebédnél.
            </p>
            <p>
               - Ebéden.
            </p>
            <p>
               Imre egypár lépést ment vissza a Belváros felé. De hirtelen megállt,
                  megnézte az óráját: tizennyolc perc hiányzott amaz órához, a mikor a legközelebbi
                  vonat indul Erdélybe.
            </p>
            <p>
               Megállitott egy bérkocsit, hazahajtatott, csomagolt, egy-két
                  névjegyet irt arról, hogy hirtelen el kellett utaznia. A pontos időre kiért a
                  vasuthoz és a mikor észrevette, hogy mit is cselekedett: a főváros eltünt szemei
                  elől egészen, mintha nem is volna többé sehol.
            </p>
         </div>
         <div type="chapter">
            <head>
               II.
            </head>
            <p>
               A kupéban odaült az ablakhoz és örült, mint egy kis diák, a ki
                  husvéti vakációra megy haza. Ez az ő világa, csupa zöld mező minden, az egész
                  roppant, ragyogó égboltozat alatt mindösszesen egy-két embert lát, a mint valami
                  rossz vetést szántanak ki. Azok is messziről egyforma szinüek a röggel, éppen hogy
                  nem mozognak. Aztán vagy öt perc telik el és ezalatt nem lát élőt, sem embert, sem
                  állatot, a föld magára van hagyatva; csöndes, gazdag életét nem kell noszogatni;
                  nincs vele munka, pompázik magától. Csak az állomások közelében adnak jelt
                  magukról a föld lakosai; krumplit kapáló, főzeléket öntöző asszonyok piros
                  szoknyája látszik. A fejük nem, ugy lehajolnak; messziről ugy tetszik, mintha a
                  földet csókolnák.
            </p>
            <p>
               Nem tudta többé nézni a teli, édes, tavaszi képeket. A lelke
                  émelygett a nagy - és neki ritka - gyönyörüségtől. Behunyta szemeit. Aludt,
                  sokáig, egyfolytában. Este lett, a mikor fölébredt. Egyedül volt a kupéban, a gáz
                  égett már fölötte. Az első pillanatban azt hitte, hogy otthon van a gépgyárban.
                  Megdörzsölte szemeit, kinézett. Látta, hogy hegyvidéken van, sziklafalak között
                  robog előre a vonat. Vajjon hol van? Ha óráját megnézi, megtudja azonnal. Nem
                  nézte meg, tetszett neki a gondolat, hogy az ismeretlen éjszakában, ismeretlen
                  világban robog. Hóbortos ötlete támadt, talán a vonat tul ment azon, a mig sinei
                  tartanak, talán elvitte külső országokba... Egyet-egyet villámlott odakint:
                  megerőltette szemét, hogy a villám kék fényénél meglásson valamit a vidékből. De
                  sziklatörmeléknél, egészen egyforma fenyőfáknál nem láthatott meg egyebet.
            </p>
            <p>
               Megnézte az óráját: körülbelül egy órányi távolságra lehetett
                  Kolozsvártól. Ez az óra nehezen telt el, fázott, éhes lett, enni és nyugodni
                  szeretett volna már valami jó hotelbeli ágyban.
            </p>
            <p>
               Frissen és boldogan kelt föl másnap. Meg se nézte a várost, hamarosan
                  szekeret fogadott és hajtatott ki belőle. Hová? Előre, Hófehérke után. A kocsisnak
                  a mappáról hirtelen, találomra kiolvasott falu nevét mondta.
            </p>
            <p>
               Vagy négy óra hosszant kellett kocsikázniok, a mig szük, kis
                  völgykatlanba érkeztek, a hol ennek a községnek élnie kellett. Első pillanatban
                  meg se látta, a mi előtte elterült, egy virágzása pompájában álló orgona-erdő. A
                  török-orgona bugái közül alig hogy kifehérlett egy-egy tenyérnyi fal, egy kis
                  kazal szalma, mely mint egy aranyhalom ragyogott, szikrázott a déli napban.
            </p>
            <p>
               Beértek a nyomoruságos kis telekre. Itt a hegyvidéken, ugy látszik,
                  munkaidő volt még: sehol egy lélek, az utcákon csatangoló baromfiaké, a fehér
                  lepkéké volt az egész község. Az apró majorság, a tavaszi lipe légiója és a
                  gyermek voltak itten az urak. De a három régi jó pajtás megegyezett az uraságban,
                  megfértek egymásmellett, külön-külön nagy szorgalmasan folytatván ki-ki a maga
                  mesterségét. A gyerekek reá vetették magukat az orgonabokrokra, dőzsöltek a pompás
                  bugákon, lovat, kocsit, bábot, mennyezetes sátrat csináltak belőle, de legfőképpen
                  lovagoltak rajta a porban... Leányok, fiuk vegyest, szinte egyforma ruhában,
                  szines ingekben. Egyetlen felnőtt emberre találtak, egy pupos, komor képü
                  parasztra, a ki elutasitotta őket:
            </p>
            <p>
               - A korcsma be van zárva: rétre mentek. Papékhoz tessenek menni.
            </p>
            <p>
               Egyenesen behajtatott a tiszteletes udvarára. Balassa Imre leszállott
                  és ment az ambitus felé.
            </p>
            <p>
               Onnan jött ki feléje Hófehérke.
            </p>
            <p>
               Csaknem olyan volt, a milyennek elképzelte. Az arca tejfehér, a keze
                  barna. Talán négy-öt tavaszi szeplő az állán és a vékonyka orra mellett -
                  mindösszesen is ezekre nem számitott. És hogy ilyen rögtönösen jóbarátok legyenek;
                  a lány előre köszöntötte, megfogta a kezét, ugy vezette be, hogy a kutyák ne
                  bántsák.
            </p>
            <p>
               Bent a házban is gyönyörü és enyhe volt minden. Az ablakok helyett
                  frissen tört virágos orgonaágak, a gerendás padmalyról luszter helyett:
                  kicifrázott aratási emlék. És levendulaillatu volt minden: a kevés butorból és a
                  halomszámra álló nagy matrikulás könyvekből ez az egyszerü, de finom szag, a jó
                  emberek illata áradt szét.
            </p>
            <p>
               Nagyon megörültek a vendégnek, de egy cseppet sem lepte meg őket.
                  Barátsággal, meleg szeretettel fogadták, mint valami régi ismerősüket; csak a
                  napos pádimentumon sütkérező kövér macska vetett fölé irigy pillantásokat:
            </p>
            <p>
               „Minek jöttél, épp ebéd idején, már most engem ki fognak kergetni az
                  asztaltól.”
            </p>
            <p>
               Ebéd alatt oszt megtudtak egymásról mindent, tisztába jöttek a
                  vallási kérdésekkel, eldöntötték a Tisza bukásának mivoltát, szóltak a muszkákról
                  és hogy nagy ember-e hát Tisza Kálmán mégis? Ebéd után az öreg pap elszunyókált, a
                  nagyasszony kiment az uj csirkék halaszthatlan ügyében a szérüskertbe, a gyerekek
                  ki a pásitra labdázni.
            </p>
            <p>
               Egyedül maradtak. A leány leült az ablak mellé egy régi és rossz
                  harmóniumhoz. Ujjai egészen olyanok voltak, mint a billentyük megbarnult
                  elefántcsontja. Valami zsoltárt játszott a vendég kedveért, csendesen, álmodozva,
                  rosszul. De a déli nap éppen fejére sütött az ablak orgonalombjain és a fehér
                  függönyön át. Olyan volt igy, mint az a Szent Cecilia, a melyet egy kálvinista
                  Rafaelnek kellett volna megfestenie.
            </p>
            <p>
               Balassa Imre nem késlekedett. És a mig az öreg pap szunyókált, a mig
                  a kövér macska, becsukott szemmel, dorombolva hallgatódzott, elmondta, mily
                  keserves, unalmas neki az élet odafönt, hogy nincs egy leány...
            </p>
            <p>
               Hófehérke hallgatta örömmel. Azután ő is elmondott magáról
                  mindent.
            </p>
            <p>
               - Korán fekszem, korán kelek; mindig van dolog. Unatkozni, nem
                  unatkozom. Szeretnék szép könyveket olvasni, de itt nincs. A kis-tanitó igéri
                  mindig, hogy hoz. A kántornak sok Jókaija van, de apa haragba van vele.
            </p>
            <p>
               - Mégis, mit csinál egész nap!
            </p>
            <p>
               - Főzök is; szeretek főzni, különösen befőttet. Szolgálunk uzsonnára,
                  szedert és barackot.
            </p>
            <p>
               A hogy ezeket a szavakat kimondta, abban már volt valami kis
                  kacérság. Mosolyogva mondta oly kedvesen; e mosoly tükrében látni kellett őt mint
                  feleséget, a ki gondoskodik, hogy legyen minden télire... Előtte fehér kötő, a
                  szirupból kóstolni ád az urának.
            </p>
            <p>
               Most már nemcsak a férfi, de a leány is minduntalan az ajtóra nézett.
                  Mindketten emlegették, hogy sokáig nem jön a nagyasszony, nagyot alszik az öreg
                  is, nem kéne-e felkölteni.
            </p>
            <p>
               Fájdalom, a macska interveniált, egy az ablakon beugráló és a
                  bőrdivánon játszadozó fényfolttal akart cicázni és egypárszor végigrohant a
                  tiszteletes ur testén; fölébresztette. A nagyasszony is megjött egy kötő kis sárga
                  kacsával. Most már mindenféléről kezdtek beszélni.
            </p>
            <p>
               Hófehérke megmutatta Balassának az ő különös jácintját, a melyet egy
                  kivájt fél kalarábéba ültetett, a jácint is viritott, de kihajtott a
                  kalarábécserép is...
            </p>
            <p>
               Eljött az uzsonna ideje, el a vacsoráé is. Vacsoránál Hófehérke egy
                  kissé kikapott: nem evett megint semmit. Panaszkodtak rá, hogy egyáltalán nem akar
                  enni. Nem reggelizik, mindig csak azon jár az esze, hogy mást tömjön. Ő maga
                  citrommal él, kettőt is megeszik hajastól. Zöld barack idején meg rendesen a hideg
                  leli... Még a zöld szilvát is megeszi.
            </p>
            <p>
               A leány kérőleg nézett a vendégre. „Ugy-e el nem itél ezért az én
                  nagy bünömért?”
            </p>
            <p>
               Dehogy is itélte el; a leánynak ez a kis vásottsága nagyon is
                  tetszett neki. Mulatságosnak, bájosnak, Hófehérkésnek találta. És estve, mikor
                  mindannyian kiültek az udvar közepére, letépett egy még zöld georginát és
                  megkinálta vele:
            </p>
            <p>
               - Zöld virágot nem eszik?
            </p>
            <p>
               Nevettek. Imre megjegyezte magának, hogy Hófehérkének nem áll jól a
                  nevetés. Valahogy mintha erőszakot tenne az arcán ilyenkor. És egy pillanatra
                  eszébe jutott:
            </p>
            <p>
               - Hátha nem ő az igazi Hófehérke?
            </p>
            <p>
               De az volt és nem lehetett kétkednie benne. Nagyon hamar elvált, hogy
                  az, hisz megismerte. Csak egy kis jelet kellett neki adnia, hogy elárulja magát.
                  Egypár percre egyedül maradtak az
               eperfa alatt. A ritka lombok apró levelein át a hold vont ezüst
                  páncélruhát szabott a leányra.
            </p>
            <p>
               - Tudja-e miért jöttem én erre? kérdé Balassa Imre.
            </p>
            <p>
               - Tudom.
            </p>
            <p>
               - Miért?
            </p>
            <p>
               A leány hallgatott.
            </p>
            <p>
               - Feleségért.
            </p>
            <p>
               Hófehérke lehajtotta a fejét.
            </p>
            <p>
               - Lesz-e az enyém? Jön el velem?
            </p>
            <p>
               - Megyek.
            </p>
            <p>
               - És nem kérdi tőlem, ki vagyok, mi vagyok?
            </p>
            <p>
               - Nem.
            </p>
            <p>
               - Hisz bennem? Hiszi, hogy egymásnak vagyunk rendelve; hiszi, hogy
                  engem egy fölöttünk uralkodó hatalom vezérelt ide?
            </p>
            <p>
               A férfit egy kissé megzavarta a fellengős „uralkodó hatalom”. Hogy
                  kerültek ezek a szavak az ajkára? De nem volt ideje ezen évődni, a leány felelt a
                  kérdésére:
            </p>
            <p>
               - Hiszem.
            </p>
            <p>
               A férfi a leány keze után nyult, az engedte, sőt szoritását is
                  viszonozta, enyhén, becsületesen, minden kacérság nélkül.
            </p>
            <p>
               A mire a nagyasszony kiadta a szappant a hajnali mosásra, már el
                  voltak jegyezve egymásnak mindörökre. Még csak a csók hiányzott, de Imre ezt
                  készakarva halasztotta a második látogatásra.
            </p>
         </div>
         <div type="chapter">
            <head>
               III.
            </head>
            <p>
               December is elkövetkezett; Hófehérke irt a vőlegényének, hogy
                  kelengyéje vásznát megszőtte, megvarrta, apja is kihirdette őket a fatornyu
                  templomban. Eddig halasztották, de most már ki lehet tüzni esküvőjük napját:
                  jőjjön el a szent ünnepekre, várja.
            </p>
            <p>
               Karácsony előtt négy nappal indult menyasszonyához Balassa Imre és
                  ugy határozta, hogy nem is jön addig vissza, a mig mint feleségét el nem hozhatja.
                  Ujesztendőre mindennek meg kellett lennie, akkorára fogadta föl uj lakását,
                  januáriustól kezdve emelte föl a fizetését a gépgyár, az ujévre befolyó
                  ajándékokból lehetett pótolni a hiányzó berendezést.
            </p>
            <p>
               Minden különösebb izgalom nélkül indult el feleség-hozni. Most ment
                  negyedszerre menyasszonyához és megállapitotta magában, hogy a mikor előszörre
                  mint ismeretlenhez ment hozzá, akkor volt a legizgatottabb, akkor látta legjobban,
                  a mikor még nem is ismerte. Most, a mig a szekér kiindul vele Kolozsvárról, a mig
                  tekintete belemerült az éjszakába, hiába akarta meglátni testi alakját: nem tudta.
                  Egy testetlen fehérség, valami enyhe és határozatlan illat lebegett előtte.
            </p>
            <p>
               És most megy a testetlen fehérségért, e határozatlan illatért.
            </p>
            <p>
               „Óh, milyen szép, tiszta élet lesz együtt!” gondolta magában. Hogy az
                  lesz, ahhoz szó sem férhet. De mégis, milyen különösen, milyen rendellenesen jut
                  az élethez.
            </p>
            <p>
               „Józanság nem igen sok van az egész dologban!” igy szólt
                  magához.
            </p>
            <p>
               „Természetes, hogy nincs; ez a szerelem!” tóditotta tovább a hosszu
                  ut alatt, ráadván magát az önelemzésre, a melyre erős és folytonos munkájánál, de
                  tehetségénél fogva is kevésszer akadt módja.
            </p>
            <p>
               Az ut oly unalmas, oly hosszu. Magával kellett beszélnie a roppant
                  némaságban. Ha legalább kocsin utazott volna; hallaná a kerekek csikorgását.
            </p>
            <p>
               A téli, még össze nem állott havon szánkája nesztelenül csuszott
                  tova. A lovakat nem kellett szólongatni, a kocsis szunyókált. Nem volt ébren
                  körülötte senki, még a fák sem, még a dombok sem, még az ég sem. A halott
                  hidegsége, fehérsége vigasztalan, örökösnek tetsző némasága mindenen. A hó
                  világitotta meg az eget és az ég sötétségébe veszett el a hó.
            </p>
            <p>
               Csak szemei látszottak ki a bundából. De nem volt velük mit nézni.
                  Még a varjuk is, a melyek szeretik ezt az állapotot, még azok se mutatkoznak
                  sehol.
            </p>
            <p>
               Lassanként a szekérnyom is elfogyott előlük. Az uj hó óta nem járt
                  erre senki, nekik kellett utat verni. Jó szerencse, hogy a kocsis még mindig
                  szunyokált, és hogy a lovak tökéletesen a maguk ösztönére voltak bizva. Hanem egy
                  nagy zökkenőnél a kocsis fölébredt és ezentul minduntalan hol a jobbsó, hol a
                  balsó árokba dülöngöztek.
            </p>
            <p>
               Egyszerre elfogytak a gödrök is. Pompás, sima hómezőn siklottak
                  előre, a kocsis megvakarta a fejét:
            </p>
            <p>
               - Aligha baj nincs?!
            </p>
            <p>
               Baj volt, de az igazi még csak most következett el. Minden előleges
                  jel nélkül, a fekete éjszakából egyszerre kiszáguldott a fehér szél.
            </p>
            <p>
               Minden fehér lett: ég, föld és levegő. Egy másodperc alatt eltünt
                  minden nyom, de ha megmaradt volna is, nem lehetett többé látni a nagy
                  világosságtól semmit.
            </p>
            <p>
               A kocsis a hófuvás ellen forditotta a lovakat. Azok nem mondtak
                  ellent, fáztak nagyon, megunták az egészet, nem bánták akármi történik. „Jóska”,
                  igy hítták a gazdájukat, „elég gyakorlati ember, csak fog vigyázni”.
            </p>
            <p>
               - Sétálunk, mondá Jóska.
            </p>
            <p>
               - Megyünk visszafelé?
            </p>
            <p>
               - Azt cselekedjük. Nem tetszik egy szál gyufájának lenni?
            </p>
            <p>
               Kocsislétére nem tudott rágyujtani semmiképpen és ez nagyon
                  megzavarta. Ha a pipa nem szotyorgott a szájában, éjnek idején menten
                  elszunyókált. Most is hiába küzdött az álom ellen, egyre költögetni kellett.
            </p>
            <p>
               Össze-vissza haladtak. Előre-e, hátra-e? azt se tudták már. A lovak
                  is elvesztették a tájékozó képességüket és ugy vélték, legjobb lesz megállni. A
                  kocsis azonban közéjük csörditett.
            </p>
            <p>
               Roppant sebességgel vágtattak neki a hófuvásnak. A vőlegény ugy
                  érezte, mintha ez nem szánkázás, hanem az ürben való széditő esés volna. Teste,
                  lelke elzsibbadt, szemeit behunyta és a bunda kámzsáját fejére huzva, a veszedelem
                  közepette arra kényszeritette magát, hogy menyasszonya testi mivolta alakot öltsön
                  előtte, lássa ajkát és érezze csókjának bensőségét.
            </p>
            <p>
               Látni, érezni kezdte. Az ölébe ült, átfogta két karjával, mint két
                  szárnynyal.
            </p>
            <p>
               És minden jel arra mutatott, a lovak is ugy vélték, hogy mindannyian
                  meg fognak fagyni itten. A hófuvás mind teljesebb, a hideg mind kegyetlenebb;
                  sehol egy község, semerre egy tanya, még csak egy barlang se. Nemcsupán egy
                  ismeretlen vidékre, de egy tökéletesen idegen világba kerültek.
            </p>
            <p>
               - Itt a világ vége! - motyogta a kocsis és tovább szunyókált. Ezentul
                  nem is igen érdeklődött a dolgok iránt, a lovakra és a sorsra hagyott
                  mindent.
            </p>
            <p>
               Az urnak kellett kezébe venni a gyeplőt. Igy siklottak, dülöngőztek,
                  sík mezőkön, szűk fasorok között, dombon, hegyen-völgyön át, folyton változatlan,
                  a sötétségnél rémületesebb egyforma fehérségbe.
            </p>
            <p>
               Végre valami életre leltek. Egy megfagyott katonára és két csókára, a
                  kik a szegény közkatona sapkájának rézrózsáját kapargatták. De az ünnepekre
                  készült, előirás-ellenes sipka ráfagyott a legény fejére; a két madár hiába
                  vesződött vele, nem tudta elmozditani.
            </p>
            <p>
               Nekik se volt mit cselekedni többé. Leszálltak hozzá, megnézték,
                  annyi élet volt benne, mint a hóban, a mely alig befödte, összefagyott vele.
            </p>
            <p>
               A csókát elverték a katona kacér kis sapkájáról, mindössze annyit
                  tehettek az érdekében. Szerették volna föltenni a kocsira, de a lovak belátván,
                  hogy mindennek nincsen semmi értelme, ugy faroltak, hogy a szegény regrutát nem
                  tudták semmiképp fölrakni.
            </p>
            <p>
               Tovább hajtottak előre, össze-vissza, egészen belezavarodva a térbe,
                  az időbe. Még azt se tudták: éjjel van-e, reggel van-e? Másnap, harmadnap? Napok
                  vagy órák óta mentek-e?
            </p>
            <p>
               A kocsis az időről nem akart mondani véleményt, az órát nem lehetett
                  megnézni.
            </p>
            <p>
               Későn lehetett, talán tul a hajnalon, a lovak kiálltak teljesen, nem
                  akartak, nem tudtak tovább menni.
            </p>
            <p>
               Balassa Imre leszállt a szánkáról és a mennyire csak tudott a nehéz,
                  hosszu bundában, gyalog sietett előre. A mikor nagyon fáradtnak, nagyon álmosnak
                  érezte magát, akkor nekiiramodott és futott, futott. Egyszer-egyszer visszanézett,
                  jön-e utána a szán? Nem vehetett ki, csak egy mozdulatlan fekete foltot, a mely jó
                  darabig ide-oda mozgott, most megállt. Mozdulatlan, kicsiny lett, mind kisebb,
                  eltünik.
            </p>
            <p>
               Az a gondolat, hogy mint az a nem biztos eredetü pont, ugy eltünik az
                  életből, ha nem fut: energiáját, testi erejét tökéletesen fölfrissitette. Szaladt,
                  elesett, pihent egy pillanatot, futott ujra.
            </p>
            <p>
               Mintha lelkében a Hófehérke alakja világosodna, minden lépésével
                  mindjobban világosodna mostan. Pedig ez a világosság már a külső világé, a reggelé
                  és mind nagyobb, intenzivebb. A mig kinyilik előtte egészen, mint egy teméntelen
                  nagy ív papiros.
            </p>
         </div>
         <div type="chapter">
            <head>
               IV.
            </head>
            <p>
               A nap egyszerre ragyogta be a körülötte elterülő szűz hómezőt. Szemei
                  megvakultak egy pillanatra, a mikor ujra látott: egy nagy jégtükör csillogott a
                  szemébe. Egy óriási korcsolyapálya, a melyen néhány sármány és egy pipiske
                  sinkózott versenyt egy urileánynyal.
            </p>
            <p>
               Tulnan, a parton rőzse égett, annál melegedett egy öreg
                  parasztasszony és oláhul, magyarul sikongatott az egyedül korcsolyázó
                  kisasszonyra, hogy vigyázzon, Jézus Mária, ne olyan sebesen.
            </p>
            <p>
               A leány annál sebesebben siklott tova. Alakja most még egész fekete
                  volt, az ezüstmezőn a messzeségben. De egypár pillanat mulva kiszinesedett,
                  ragyogott, szinte berikitotta a pályát, a jeget, a havat, az egész világot.
            </p>
            <p>
               A leány megállt a jég szélén. A hó meg a jégtükör ragyogása ellen
                  kezét szeme elé tette, ugy nézett föl Balassa Imrére. Bámultak egymásra, mint két
                  gyerek. Meglepte őket egymás látása, mint valami tünemény.
            </p>
            <p>
               A leány csakugyan az is volt, fenomén, megfejthetetlen, érthetetlen.
                  Hogy kerül ide, erre az elhagyatott, vad vidékre? Kicsoda, micsoda? Olyan itt,
                  mint egy teli pompájában virágzó szegfü, a mely egy jéghegy oldalán virit
                  egyedül.
            </p>
            <p>
               Egy jó másodpercig nézték egymást, aztán mindketten elmosolyodtak. A
                  férfi köszönt, a leány is, aztán hirtelen otthagyta és a sármányokkal, a
                  pipiskékkel együtt nekiiramodott a jégnek. Alakja ismét elfeketedett a
                  messzeségben és csak pirosló érchez hasonlatos haja ragyogott, aranykévét vontatva
                  maga után a jég sötét tükrén. Egyszerre oszt eltünt valami fehér csalitban és nem
                  jött elő, hiába kiabált utána az öreg asszony.
            </p>
            <p>
               - Io, Io, hová mégy, gyere vissza!
            </p>
            <p>
               A kristálytiszta levegőben, nem lehetett tudni merről, kacagás
                  hallatszott.
            </p>
            <p>
               Az öreg asszony fölállott a zsarátnok mellől és kétségbeesve is,
                  haraggal is nézett a férfi felé:
            </p>
            <p>
               - Elkergetted! mondá oláhul.
            </p>
            <p>
               - Én?
            </p>
            <p>
               Ettől a szótól, a maga hangjától fölébredt Balassa Imre. A nagy
                  fáradtságtól elernyedt öntudata ujra megerősödött. Érezte, hogy a mások jóságára
                  van szorulva, ha el nem akar pusztulni. Halálosan jól érezte magát, a feje tele
                  volt mindenféle kellemes álommal.
            </p>
            <p>
               Odakéredzkedett a tüzhöz, leült és segitett a kétségbeesett öreg
                  asszonynak kiabálni:
            </p>
            <p>
               - Io, Io!
            </p>
            <p>
               Io, lassan, enyelegve előkerült és kiment hozzájuk a partra
                  melegedni. Az öreg asszony lecsatolta lábáról a korcsolyát, bepólyálta kendővel,
                  ugy hogy csak a teli, de finom arca látszott ki belőle.
            </p>
            <p>
               Összeszoritotta ajkait, hogy el ne kacagja magát. A mig egy másik
                  pillanatban egyszerre elszomorodott: az idegen ember egyszerre lehunyta szemeit és
                  olyan fehér lett, mint a hó, a melyre feje lehanyatlott.
            </p>
            <p>
               Lehajolt hozzá, reákiabált oláhul:
            </p>
            <p>
               - Mi bajod?
            </p>
            <p>
               Az öreg asszony sikoltott, Balassa Imre kinyitotta szemeit és
                  felelt:
            </p>
            <p>
               - Semmi, fáradt vagyok.
            </p>
            <p>
               - Ki vagy?
            </p>
            <p>
               - Vőlegény.
            </p>
            <p>
               - Hová mégy?
            </p>
            <p>
               - Esküvőre.
            </p>
            <p>
               - Honnan jösz?
            </p>
            <p>
               - Nem tudom.
            </p>
            <p>
               - Mit keresel itt?
            </p>
            <p>
               - Eltévedtem.
            </p>
            <p>
               Halkan, szinte álmában beszélt. A leány kiáltott, sirt, az öreg
                  asszony levette az álmodó ember fejéről a kalapot.
            </p>
            <p>
               - Szép ember! mondá.
            </p>
            <p>
               A leány szemei is rajta feledkeztek a most már lázasan égő fejen és
                  ahhoz, a mit az öreg asszony mondott, hozzátette:
            </p>
            <p>
               - Jó ember!
            </p>
            <p>
               Egy percre el is feledkeztek a veszedelemről, csak a mikor a férfi
                  nem akart többé kérdéseikre felelni, rémültek meg ujra.
            </p>
            <p>
               - Szaladj el az öregért, mondá Io, én addig vigyázok!
            </p>
            <p>
               Ugy vigyázott, hogy ölébe vette az alvó ember fejét és arcát annak
                  melléhez szoritotta, hogy meghallja, ver a szive?
            </p>
            <p>
               Vert még, nagyon is gyorsan vert. Szemét kinyitotta, reávetette:
            </p>
            <p>
               - Ki vagy te? kérdé.
            </p>
            <p>
               - Bannai Io! felelte a leány.
            </p>
            <p>
               - Az enyém vagy!
            </p>
            <p>
               - Igen, az vagyok. De nem szabad, hogy lecsukjad a szemedet, akarom,
                  hogy láss engem. Engem láss, azt akarom.
            </p>
         </div>
         <div type="chapter">
            <head>
               V.
            </head>
            <p>
               Jött egy különös ember: az arca, a haja egyforma szinü volt, sárga
                  egészen. Egy sárga ember, a ki igen öreg, vagy nagyon fiatal lehetett, ugy
                  köhögött, mint minden vidéki doktor, de még rosszabb kedvü volt, mint a vidéki
                  körorvosok általában. Zsörtölődve cipelte a szegény elesett embert egy rossz
                  szamaras taligára, aztán szólt Ionak:
            </p>
            <p>
               - Szállj föl, leányzó, fogd a fejét, össze ne törje a saraglyafa,
                  mert a saraglyafa kijár.
            </p>
            <p>
               A sárga ember maga hajtotta a két lompos, bús, azt lehetne mondani,
                  hogy lump hegyi szamarat. Egyszer-egyszer hátraszólt:
            </p>
            <p>
               - Nem halt-e még meg, nézd a szivét? Teringette, mi bajod van? Nyulj
                  be az inge alá, a puszta melléhez.
            </p>
            <p>
               Io nem is restelkedett; kitapintotta a férfi mellén a helyet, a hol a
                  szivnek kellett lüktetnie, megtalálta, érezte és diadalmasan kiáltott föl:
            </p>
            <p>
               - Ver, ver!
            </p>
            <p>
               A sárga doktor megpiszkálta a szamarakat és neki fohászkodott:
            </p>
            <p>
               - Csak addig kitartson, a mig hazaérünk! majd nagy szárazsággal egy
                  kis bölcselkedést csatolt a fölsóhajtásához:
            </p>
            <p>
               - Már most a dolog igy áll: két hitvány és ifju szamár-fi szubjektiv
                  érzésén mulik egy ép ember elpusztulása vagy megmaradása. Teszem föl: a szamarak
                  nem elég jókedvüek, nem vágynak haza, csak nagy lassan akarnak előre bandukolni,
                  vagy nincsen elég kóró-elemózsia, elegendő fütőanyag bennük és nincs erejük a
                  gyorsaságra és ebben ez esetben?
            </p>
            <p>
               Hátrafordult:
            </p>
            <p>
               - Mondd meg, édes leányom, Io, mi következik ebben ez esetben?
            </p>
            <p>
               A leány értelmetlenül, ijedten nézett apjára:
            </p>
            <p>
               - Nem tudom! mondá.
            </p>
            <p>
               - Nem tudod? Nem akarod! Félsz, ezt nem szeretem. Ezt neked nem
                  szabad tenned. Az következik!
            </p>
            <p>
               - Mi?
            </p>
            <p>
               - Egsitus lethalis.
            </p>
            <p>
               Io hallgatott; ölébe vette az elesett ember néma és élettelennek
                  látszó fejét, hogy mindenképpen megóvja a bocfaszekér mozgó, csörgő, elzüllő
                  részeitől. Kevés vártatva megszólalt:
            </p>
            <p>
               - Nem hiszem, a mit mondasz!
            </p>
            <p>
               Az öreg körorvos - mert mégis csak öreg volt - valami kis leckét
                  akart tartani, de az ut annyira megrosszabbodott, hogy a szamarak megkövetelték
                  állandó figyelmét, folyton ütni-verni kellett őket.
            </p>
            <p>
               Szerencsére már közel jártak a faluhoz, de még nem láttak belőle
                  semmit. Csak az ut lett mindig rosszabb, rosszabb, ugy látszik napok óta nem járt
                  már ki a faluból és be a faluba senki; se szekerén se szánon. Nagy bocskornyomok,
                  női papucs kis karcsu rajzai látszottak itt-ott. Végre egy-egy függőleges,
                  világoskék füstsudár darabolta szét a roppant nagy eget.
            </p>
            <p>
               Io fölkiáltott:
            </p>
            <p>
               - Itthon vagyunk!
            </p>
            <p>
               Az öreg parasztasszony, a kit az igavonók gyengesége miatt nem vettek
                  föl a szekérre, gyalogosan hamarabb hazaért, a földhöz tapadt, a hó alatt
                  roskadozó kis ház előtt várta már őket:
            </p>
            <p>
               - Mama! - kiáltá a leány oláhul, - bontsd az ágyat.
            </p>
            <p>
               - Melyiket?
            </p>
            <p>
               - Az enyimet!
            </p>
         </div>
         <div type="chapter">
            <head>
               VI.
            </head>
            <p>
               Két napig feküdt betegen a Bannai-házban: addig el nem mozdult
                  mellőle Io. Nem szenvedett semmit, csak roppant kimerült volt, olyan kimerült,
                  hogy minden pillanatban attól kellett tartani, hogy meghal minden igazi betegség
                  nélkül, egyszerüen elmul. És soha nem élt még oly édes két napot, a melyek alatt
                  állandóan közelebb volt a halálhoz, mint az élethez. De nem volt sejtelme arról,
                  hogy az elmulás homálya terjeszkedik felé, mintha illatos, rózsaszinü meleg
                  fürdőben feküdnék és a viz párázatán át a dolgokat, a tárgyakat csak sejtené.
            </p>
            <p>
               A sárga embert alig is sejtette, hiába tett-vett körülte és vele
                  mindent, az egész napon át: de Iot csaknem látta, habár nem igazi alakjában és
                  sokféle formában. Egyszer ugy mint hugát, mint egy hölgyet, a kit régen egy
                  pillanatra látott egy tovarobogó vonat ablakából, aztán többé soha, mint egy
                  kisleányt, a kit apró fiu korában szeretett, vagy mint menyasszonyát; részint
                  abból az időből, a mikor már magához ölelte.
            </p>
            <p>
               Nem kinozta, inkább gyönyörködtette ez a bizonytalanság. A második
                  napon mégis, megfogván Io kezét, megkérdezte:
            </p>
            <p>
               - Ki vagy te?
            </p>
            <p>
               - Egy leány.
            </p>
            <p>
               - Az enyém vagy?
            </p>
            <p>
               - A magáé, a magáé!
            </p>
            <p>
               Intett az öreg parasztasszonynak, hogy hagyják rá. Ráhagyták, de erre
                  nagyon követelő lett; azt akarta, hogy Io csókolja meg a szemét.
            </p>
            <p>
               A leány odafordult az apjához:
            </p>
            <p>
               - Nem árt?
            </p>
            <p>
               - Nem; inkább használ, mondá a sárga ember egész komolyan.
            </p>
            <p>
               Lehajolt föléje, megcsókolta.
            </p>
            <p>
               A harmadik nap reggelén nem volt többé semmi baja. Fölkelt,
                  felöltözködött, át akart menni a szomszéd szobába, hogy e különös embernek nagy
                  szivességét megköszönje és tovább menjen.
            </p>
            <p>
               Az ő kis menyasszonya, a szegény Hófehérke, bizonynyal nyugtalankodik
                  miatta már.
            </p>
            <p>
               Pedig még négy napot kellett töltenie itt. - A hegyháti falu minden
                  utján öles hó, nem lehetett innen, legfölebb ha gyalogszerrel és nagy kínnal
                  lehetett elvánszorogni Tardra, négy óra járásnyira máskor, most legalább is két
                  napi járóra. Maradt hát, a miképpen megzavarodva, de akarata ellenére is, igazán
                  gyönyörködve e különös környezetben.
            </p>
            <p>
               Maga a falu is uj a szemében; nem is volt az falu, hanem egy óriási
                  vincellértelep, a melynek nincsenek utcái és a házak, a melyek az egymás
                  tőszomszédjai, egy jó hosszu utca távolságra állanak egymástól. Nagyon szép lehet
                  mindez nyáron, de télen: fönségesen rideg. Nagy, fehér kutyák sétálnak a szőlők
                  között, az utakon, mig az emberek bebujnak barmaikkal együtt a házba és az egész
                  napon át tüzelnek, tüz mellett alszanak és csak a lakzikra szánt két hét alatt
                  beszélgetnek hangosabban. A hóba lapult házak előtt csak akkor támad egy kis
                  csoport, a mikor jön az adóvégrehajtó, legszeretettebb férfiu az egész községben,
                  mindannyiuknak komája, a ki kit-kit előre értesit, hogy vigye el pacuháját máshoz,
                  mert a császár parancsából megy érte mindjárt. Valami kopott ur lehet, a kiben
                  emberszeretet és kötelesség irtózatos harcot viv egymással, a ki Esterházy
                  hercegnek született és adóvégrehajtó lett.
            </p>
            <p>
               A népszerü, de rendkivül részeges adóvégrehajtón és két leányán kivül
                  nem járt vendég a Bannai-házba. Az oláh pap végképpen a parasztokkal tartott és
                  nem érezte magát jól náluk, mert nem mert köpni a padimenternes-szobában, a
                  pápista pap a tridenti zsinat határozatai fölött még tizenöt év előtt végképpen
                  összeveszett a körorvossal és nem akarta látni a sárga doktort, még halálos ágyán
                  sem, sőt cselédjeinek is megtiltotta, hogy betegek legyenek.
            </p>
            <p>
               A szegény doktor leginkább abból élt, hogy a szüret előtti és a
                  sorozáskor rendesen kiütő verekedések alkalmából látleleteket állitott ki a
                  megsebzett fiatalságnak. Pedig nem valami sok borral éltek már ezen a tájon, az uj
                  generáció inkább csak mimelte az igazi becsipést és legfeljebb, ha a spirituszos
                  pálinkával, a ciszternák hóvizével lakhatott jól. Kut nem volt egyetlenegy sem,
                  télen gödrökben tették el a vizet nyárára és ugy takarékoskodtak vele, mint
                  közönségesen mindennel, még a kukorica-liszttel, még a városból hozott heringgel
                  is, a melyet hetekig fölfüggesztve tartottak asztaluk fölött, hozzáértetvén a
                  gancát, hogy az elunott ételnek valami ize-büze legyen.
            </p>
            <p>
               Állandó és egyenletes nyomoruság nehezedett itt mindenre, a házak, az
                  emberek meglapultak alatta és szinte egyformák lettek. Észjárásra, beszédre, sőt
                  arcra is. Valósággal elkényszeredtek az éhségtől, a szőlőbogár megette mindenüket.
                  Mégse takarodtak el, várták, hogy a bogár megunja és eközben agyonütöttek egy vagy
                  két hivatalbéli embert, a ki hozzányult a korhadó venyigékhez.
            </p>
            <p>
               Soha nem voltak még Balassa Imrének olyan jó napjai, mint azok, a
                  melyeket itt töltött. El akarta magában nyomni a vágyakozást, de mégis csak előre
                  tört az.
            </p>
            <p>
               Szeretett volna itt maradni örökké.
            </p>
            <p>
               Olyan édes csend, olyan bámulatos nyugalom volt itt.
            </p>
            <p>
               - Persze, maga iszonyu zajban él odahaza. Az apám mondja, hogy
                  odafent a lármától sok emeletes házak falai megreszketnek, mondá a leány.
            </p>
            <p>
               - Nem én; az irodában nincs lárma. Aztán meg én nem élek, nem is
                  éltem benn a zajban soha. Csaknem olyan magános életet éltem mindig, mint maguk
                  itten. Az iskolákat elvégeztem, hivatalba mentem, egy évig vártam, aztán...
            </p>
            <p>
               - Aztán?
            </p>
            <p>
               - Aztán itt vagyok.
            </p>
            <p>
               Aztán: „most megyek házasodni”, ezt akarta mondani a férfi. „Aztán
                  most megy esküdni?” ezt akarta kérdeni a leány. De mindketten zavartan siklottak
                  át ezen a témán. Egyébként a leány csudálatos őszinteséggel beszélt mindenről. A
                  szokásos női rezervek nélkül, ugy mint egy szabadszáju asszonyka, épp ugy mint egy
                  tudatlan gyermekleány, a ki a porcellánbabát sima mellecskéjéhez viszi, hogy
                  megszoptassa.
            </p>
            <p>
               A harmadik és negyedik nap nagyrészét egészen egyedül töltötték, az
                  öreg benn volt a másik vincellértelepen hullát boncolni, a járásorvos helyett, a
                  ki igen kövér és nagyon jómódu ember létére utálta a sexirozást, talán szerszáma
                  sem volt már hozzávaló.
            </p>
            <p>
               A paraszt háziasszony leskelődött rájuk, de mert az ólban baj esett -
                  a disznók időnek előtte nem akartak enni mitsem - hát az egész estét kint
                  töltötte.
            </p>
            <p>
               Egyedül ültek a bubos mellett. Io megölelte a kis gömbfejü pohos
                  alkotmányt.
            </p>
            <p>
               - Ez az én uram. Ennek udvarlok én: ez az én férfim, ez szeret engem.
                  Ezt csókolom én most és jövőre, mindig, a mig tél lesz.
            </p>
            <p>
               - Hátha majd eljön az igazi ura, a férje?
            </p>
            <p>
               - Nem jön: nem lesz.
            </p>
            <p>
               - Mért nem?
            </p>
            <p>
               - Minek! A házasság: ostobaság. És én megcsalnám az uramat. Mert az
                  asszonyi természet: poliander.
            </p>
            <p>
               Imre tágra nyitotta a szemeit: ugy nézett föl a leányra. Ha valami
                  más helyen találkozik vele, erre a mondásra szánalommal nézi, mint lelki beteget,
                  vagy odamegy hozzá és szó nélkül megöleli, megcsókolja. De itt, e helyen, ebben a
                  milleuben, csak nézte, nézte minden rossz gondolat nélkül.
            </p>
            <p>
               A leány arca csupa szelid, meleg világosság. Szemei oly tiszta
                  fényüek, nincs bennük tüz, álmosság inkább.
            </p>
            <p>
               Meg is vallotta nyomban:
            </p>
            <p>
               - Apa nem jön, tiz óra, ilyenkor már régen aludni szoktam. Maga várja
                  meg, itt fog aludni, megyek. Várjon, még megvetem az ágyat.
            </p>
            <p>
               Ment aludni. Elsötétedett szobájából még egyszer kiszólt:
            </p>
            <p>
               - Jó éjszakát, alszik-e már? Valamit fogok mondani reggel.
            </p>
            <p>
               - Mit?
            </p>
            <p>
               - Majd reggel.
            </p>
            <p>
               - Mondja most.
            </p>
            <p>
               - Jőjjön ide az ajtóhoz, nem akarok kiabálni.
            </p>
            <p>
               Imre odaállott az ajtóhoz; Io beszélt:
            </p>
            <p>
               - Sok mindent akartam megkérdezni magától már ma és a vége az lett,
                  hogy nem kérdeztem meg semmit. Egyet mégis, nem tudnék elaludni másképp. Mondja
                  csak, mit tenne, ha nem vehetné el feleségül, a kit elvesz. Tudna-e élni, el
                  birna-e menni máshoz? Igen-e, nem-e?
            </p>
            <p>
               A vőlegény nem felelt, gondolkodott egy darabig; aztán mondá,
                  határozottan, szinte zavarva:
            </p>
            <p>
               - Nem ölném meg magam, de nem tudnék élni nála nélkül. Az nem volna
                  élet.
            </p>
            <p>
               - Jó éjszakát!
            </p>
            <p>
               - Jó éjszakát!
            </p>
            <p>
               Nem szóltak többé egymáshoz, de nem aludt egyikőjük sem. Balassa Imre
                  le se feküdt, leült az asztal mellé és ugy várta a házigazdát. Az asztalon hevert
                  valami könyv és azt immel-ámmal magához huzta, hogy nézegesse benne a betüket.
                  Megérteni ugyse érthette meg, angolul volt, Herbert-Spencer egy kötete, a melynek
                  első lapján férfias betükkel ez az irás állt:
            </p>
            <p>
               
                  „propriety of Io.”
               
            </p>
            <p>
               Egy angol filozófiai munka ebben a házban és ennek a leányának a
                  tulajdona. Propriety of Io!
            </p>
            <p>
               Ki ez a Io? s miért nevezik ezen a lehetetlen néven, a hogy nem
                  neveztek talán leányt, a mióta Jupiter járt a földön és szép hölgyeknek kurizált.
                  Csupa megdöbbentő, fura, érthetetlen és észbontó különbség! Nem tudta, mit
                  gondoljon erről a leányról, a ki a legbámulatosabb ellentéteket egyesitette
                  magában. Csizmában jár, szines gyöngyöt visel a mellén és orvosi technikus
                  terminusokkal vágja vissza a bókokat. Hogy kerül ide? Kinek a leánya? Az öreg
                  parasztasszonyé, a kit anyjának nevez és a ki őt mint urnőjét kiszolgálja? Az
                  egyszinü öreg doktoré-é, a kivel frére et cochon, nem pedig apa és leány?
            </p>
            <p>
               Föl és alá járt a szobában.
            </p>
            <p>
               - Nem alszik? Nem jött még haza apa? szólt ki Io álmodás
                  hangján.
            </p>
            <p>
               - Nem. Maga se alszik, aludt már?
            </p>
            <p>
               - Nem. Nagyon szomoru vagyok, de ez a szomoruság olyan jól esik. Csak
                  kétszer voltam életemben ilyen szomoru. Okom nem volt rá se akkor, se most. Sirni,
                  zokogni, jajgatni volna jó, de nem tudok. Beszélgessünk inkább. Tegye ide a nagy
                  borszéket az ajtó mellé, majd mesélek magának. Be ne jőjjön, mert ez - tudom, nem
                  szokás. Igy is jó lesz, a hangját hallom, az arcát látom, pedig behunyom a szemem
                  is.
            </p>
            <p>
               - Miről meséljek magának?
            </p>
            <p>
               - Magáról.
            </p>
            <p>
               - Jól van.
            </p>
            <p>
               - Tudja-e, ki vagyok én? Tudja-e, kinek nevezett, a mikor negyven
                  fokkal feküdt betegen?
            </p>
            <p>
               - Nem tudom.
            </p>
            <p>
               - Valami Hófehérkének nevezett. Akkor, gondolkoztam ezen és
                  emlékeztem is, hogy a mig anyám fésült és én a tükörbe néztem: tetszettem magamnak
                  nagyon, de nagyon. Gondoltam, ki vagyok én? Az vagyok-e, a ki? Nem vagyok-e más,
                  nem-e egy elátkozott hercegleány? Itt lenni, a hol apám van, nagyon szeretek, nem
                  is voltam másutt soha. Régebben a városba kéredzkedtem be, sirtam egy emeletes
                  házért, de apám nem akarta és most már én se akarom. De azért én is álmodozom
                  arról, a mi odakint van és én is vártam nem egyszer a herceget. Ha találkozik
                  vele, mondja meg, hogy jőjjön, ha van ideje, jőjjön, várom!
            </p>
            <p>
               - De hisz’azt mondta, hogy nem fog szeretni senkit, és hogy meg fogja
                  csalni azt, a kit megszeret!
            </p>
            <p>
               A Io válasza a nagy lármában elveszett. A csacsik nagy diadallal
                  poroszkáltak be az udvarra, a kutyák ugattak a házban és felelt az ugatásra minden
                  osztályos-társuk az egész dombon. A gazdasszony is nagy lármát csapott az
                  étvágytalan disznók miatt.
            </p>
            <p>
               - Apa jött haza, kimegyek beszélgetni, ilyenkor jókedvü nagyon, szólt
                  ki Io.
            </p>
            <p>
               Az öreg csakugyan nagyon vidám volt. Nemcsak leányát, hanem a
                  vendéget is megölelgette. Megfogta mindkettőjük kezét és balról, jobbról,
                  tetőtől-talpig megnézegetvén őket, szólt:
            </p>
            <p>
               - Szép pár lett volna belőletek! Pompás egy emberpár, éppen egy
                  pár.
            </p>
            <p>
               A ház urnője, az öreg parasztasszony, örömmel jelentette.
            </p>
            <p>
               - Holnap már mennek szekeresek Tardra!
            </p>
            <p>
               - Végre! mondá Balassa komolyan.
            </p>
            <p>
               Az utolsó délutánt töltötték együtt. Ez volt valamennyi között a
                  legislegszebb délután. Pompásan sütött a nap, szikrázott a hó az árnyéktalan
                  fénytől, a becsületes, komoly hidegtől.
            </p>
            <p>
               Délután, korán fölmentek a favágó olaszokhoz, temetést nézni.
            </p>
            <p>
               Lefelé a völgynek még mindig bizonytalan volt a járás, de fölfelé a
                  hegyre, a fenyvesek közé: biztos és kellemes. Szamárháton mentek, mindenütt a
                  megfagyott patak, a facsusztató mentén. Balassa, a ki nem ismerte ezeket a
                  dolgokat, meg-megrezzent, a mint a tömérdek szálfa nagy robajjal rohant le
                  mellette a jéguton. Nem látta a fenyvest, a honnan lefelé zuditották és nem alant
                  a hegyipatakot, a mibe bele zudult. Annál kellemetesebb csodálattal töltötte el az
                  erdő, ez a millió tornyu, gotikus templom, a melybe, a mikor beléptek, mindannyian
                  önkénytelenül meglassitották beszédüket. Mintha valami sötét dombon
                  járkálnának.
            </p>
            <p>
               Io tudta az utat, kézen fogta Balassa Imrét, ugy vezette. A sárga
                  ember hátul poroszkált. Ritkán szóltak egymáshoz egy-egy szót. Kéjelegtek a szűz
                  hó és szűzies, fiatal vörös fenyvek illatának beszivásában.
            </p>
            <p>
               - Azt hiszem, először lélekzem életemben! szólt az egyik.
            </p>
            <p>
               - Mindig jó, de ma, mintha még jobb volna a rendesnél is itt a
                  levegő! mondá a másik.
            </p>
            <p>
               - Gyönyörü az élet! szólt Balassa Imre.
            </p>
            <p>
               - Szomoru! folytatta a leány.
            </p>
            <p>
               - Örök! motyogá az öreg hátul.
            </p>
            <p>
               Valami kis tisztásra értek: négy-öt csonka, szétzüllött fenyőfa állta
                  el az utjukat.
            </p>
            <p>
               - Ezek itt veszekedtek egymással; az egyik a másik fölé akart nőni,
                  az egyik a másik elől akarta elfogni a napot: belepusztultak mindannyian. A
                  fenyveknek néha még kevesebb eszük van, mint az embereknek! filozofált a világból
                  számüzött körorvos.
            </p>
            <p>
               Igyekeztek arra, a merről emberi hangok ütődtek feléjük, ének, a mely
                  ugy megrázta őket, hogy ellenállhatatlan ösztönnel kapaszkodtak egymásba.
            </p>
            <p>
               - A taliánt már temetik! mondá az öreg. Ilyen őrültek ezek az
                  olaszok, idejönnek a kegyetlen erdélyi télbe. A napot, a tengert elhagyják, hogy
                  itt fiatal fákat rakásra öldössenek. Azelőtt legalább az oláhok cselekedték, most
                  pedig egész Erdélyben csupa olasz nálunk a fakereskedő és famunkás. Persze, sokan
                  nemcsak hogy pénzt nem visznek el haza, hanem itthagyják az irhájukat is!
            </p>
            <p>
               Nem hallgattak rá; a bokáig érő hóban megállva, dideregve hallgatták
                  az olaszosan ejtett temetési éneket, a mely mind hangosabb, ércesebb lett. A
                  tülevelek is megbillentek tőle.
            </p>
            <p>
               A doktor halkan együtt énekelt az olaszokkal:
            </p>
            <p>
               „Circum dederunt me gemitus mortis dolores inferni, circum dederunt
                  me!”
            </p>
            <p>
               Majd fölemelte hangját és szinte diadalmasan éneklé a karral:
            </p>
            <p>
               „Requiem aeternam dona ei domine, et lux perpetua luceat ei. Dolores
                  inferni, circum dederunt me!”
            </p>
            <p>
               - Jerünk, a szertartás mindjárt véget ér! mondá és előre tuszkolta a
                  fiatalokat.
            </p>
            <p>
               A szertartás csakugyan végefelé járt már.
            </p>
            <p>
               A fenyőágból összerótt Szent-Mihály lován feküdt az olasz munkás
                  holtteste. Egy ormótlan nagy fakeresztet tettek a holtában is hatalmas,
                  kidolgozott, fekete tenyerébe. Rendesen föl volt öltöztetve az ünneplő ruhájába,
                  mig az alsó ingét rája adták, még a kék nyakravaló csokrát is rákötötték a
                  nyakára. Fejvánkosnak meg az őszülő barna haja alá oda gyürték nagykarimáju, puha,
                  fehér kalapját. Szemfedője is volt: egy kis fehér kötő, alighanem a kis lányának
                  szánta, talán még ő vette, hogy hazaküldje a feleségének.
            </p>
            <p>
               - Hol a sir? kérdé Imre.
            </p>
            <p>
               - A sir, felelte Banai, az nincs. Nem lehet ilyenkor drága pénzért
                  sem hozzáférni egy darabka megszentelt földhöz. Különben nem is rossz; nem lefelé,
                  hanem fölfelé ássák el, a mig késő tavaszszal az alsó telep temetőjébe eltemetik.
                  Nézzétek, ott a sirja!
            </p>
            <p>
               Ott állott a sir, a koporsó, a temető: egy óriási hógömb, a melybe
                  egy emberi testre elegendő, sőt kényelmesnek mondható lyuk volt vágva.
            </p>
            <p>
               - Odateszik a szegény napimádó taljánt!
            </p>
            <p>
               - Megfagyasztják?
            </p>
            <p>
               - Jó meleg van ott!
            </p>
            <p>
               - A hogy vesszük! Juniusban egyszerre roppant átható forróság lesz
                  itt; hó elolvad, ember elolvad; beissza a föld, elissza a patak, magába szedi a
                  tenger... Ebből a becsületes emberből nem eszik a szentelt föld egy csipetnyit
                  is!
            </p>
            <p>
               A munkások - férfiak mind - körülállották a holttestet és olaszul
                  imádkoztak mellette egy sort. Nem volt itt asszony egy sem. A pap is hiányzott.
                  Négy legényember fogta a ravatalt és egy Ámen szóra bedobta a hógömb üregébe.
                  Mindnyájan nekiestek a hósirnak, befödték a holtat, betömték az üreget és egy
                  fakeresztet szurtak rája, hogy rátaláljanak, merre volt, ha valaha keresni
                  találnák.
            </p>
            <p>
               - Na, ezt se szidja többet össze a felesége! jegyezte meg egy
                  kecskeszakálu bajtársa.
            </p>
            <p>
               Io fölnézett Balassa Imrére és mondá:
            </p>
            <p>
               - Ne hagyjon el engem!
            </p>
            <p>
               Nagyon szomoruan ballagtak lefelé. De azért mindketten szerették
                  volna, ha ez a szomoruság, ez az ut mind tovább tart.
            </p>
            <p>
               Elől mentek a fiatalok, hátul az öreg. Nagyon beszédes kedvében volt,
                  előbb a szamarak dicséretére mondott egy tirádát, aztán nagy részleteket mondott
                  el az „Énekek éneké”-ből. Emelt hangja miatt a csacsik nyugtalankodtak és
                  el-eltévesztették a lépést.
            </p>
            <p>
               - Ha itt most a mélybe zuhannánk! mondá Imre.
            </p>
            <p>
               - Jó volna! szólt a leány.
            </p>
            <p>
               - De hisz az imént félt a haláltól, belém fogódzkodott és azt mondta,
                  hogy ne hagyjam, ne hagyjam el.
            </p>
            <p>
               - Egyedül nem szeretnék, hanem kisérettel, másodmagamban: igen.
                  Különben meg nem magamat féltettem, hanem magát. Egy pillanatra azt képzeltem,
                  hogy én vagyok az a lombardiai asszony, a ki özvegygyé lett és maga az a szegény
                  felkötött állu ember, a kit befalaztak a hókriptába. Iszonyu volt, még most is
                  reszketek bele.
            </p>
            <p>
               A doktor filozofált a hátuk mögött. Egy darabig hozzájuk beszélt,
                  aztán látván, hogy nem ügyelnek rá, monologizált.
            </p>
            <p>
               - Talán jobb is lett volna! szólt Imre csendesen, inkább magához,
                  mint Iohoz intézve szavait.
            </p>
            <p>
               - Mi lett volna jobb?
            </p>
            <p>
               - Ha nem jövök ide soha.
            </p>
            <p>
               - Miért?
            </p>
            <p>
               Imre nem felelt; mindketten elhallgattak. Az öreg fölhasználta a rést
                  és ujra prézsmitálni kezdett. Különösen igyekezett abban, hogy a vendéghez mennél
                  melegebb legyen. Megkérdezte tőle négyszer is:
            </p>
            <p>
               - Mikor jön vissza?
            </p>
            <p>
               - Talán soha! mondá Imre szárazon.
            </p>
            <p>
               Az öreg elvörösödött dühében:
            </p>
            <p>
               - Soha? ki meri azt mondani? Hogy meri azt mondani? Ostoba szó, csak
                  az olyan elbizakodott ember élhet vele, mint az ur! Mintha önt megkérdeznék, hova
                  akar menni, hová fog jutni, merre lesz boldog, hol lesz semmivé. Kérdezték önt, a
                  mikor a világra jött, akar-e és lesz-e beleszólása abba, hogy hol földeljék el? Az
                  a pápista varju ott, éppen olyan fontos tényező mindebben, mint ön, kedves mister
                  Nevermore!
            </p>
            <p>
               Az öreg jókedve otthon se tért vissza. Zsörtölődött, kelletlenkedett
                  Balassával és többször figyelmeztette leányát:
            </p>
            <p>
               - Nehogy mindent elhigyj mossziő Sohának. Sokat hazudnak ezek az urak
                  odafent. Én is velük hazudtam annak idejében.
            </p>
            <p>
               Erőltetve nevettek mind a hárman. Az öreg oszt elhallgatott, leült az
                  ablak mellé, kinézett.
            </p>
            <p>
               Estefelé volt már, de még nem gyujtottak lámpát. A hó bevilágitotta a
                  szobát.
            </p>
            <p>
               Io a világosságról kezdett beszélni tudományos alapon. Egyáltalán
                  mindent elkövetett, hogy mennél okosabbnak és tudósabbnak tessék. Tényleg sokat is
                  tudott, csakhogy minden ismeretében nagy hézagok voltak. Például valóságos kis
                  elektrotechnikus volt, de az egész magyar irodalomból Petőfit ismerte csak. Petőfi
                  volt neki az egész költészet, csaknem minden versét betéve tudta és hogy
                  kedveskedjék a vendégnek az ezüstös homályu szobában, sorra mondta:
            </p>
            <p>
               „Egy gondolat bánt...”
            </p>
            <p>
               Elmondott vagy tizenöt verset, lassu, szinte egyhangu alt hangon.
                  Alig-alig hangsulyozva valamely érzést, csak sejtetve, hogy arról a világról, a
                  melyről a költő megemlékezett, van valamelyes fogalma.
            </p>
            <p>
               Lassan, lassan besötétedett, többé nem is látták egymást. Lámpát
                  kérni nem jutott eszébe egyikőjüknek sem. Sötétben váltak el egymástól. Nem
                  bucsuzkodtak, nem mondtak egymásnak egy „isten velé”-t sem, egy sóhaj se kelt az
                  ajkukon, a miért válniok kellett.
            </p>
            <p>
               Ugy lehet, mindketten a reggelre számitottak, hátha történni fog
                  valami. De nem történt semmi.
            </p>
            <p>
               A reggel csak olyan ormatlan, hideg és fekete volt, mint minden téli
                  kora regg. A szekeres eljött, kopogtatott a konyha már világos ablakán. Az öreg
                  parasztasszony felköltötte Balassa Imrét.
            </p>
            <p>
               A sárga ember már ott köhögött a tornácon és várta, hogy
                  elbucsuzhassék tőle. Nagyon röviden csinálta, rá se nézett, Imre se nézett se
                  balra, se jobbra. Lelkében zsibbadtan ült föl a kocsira, visszanézett a házra,
                  tiszteltette Iot, a parasztasszonynak azt mondta, hogy „kezét csókolom” és szólt a
                  szekeresnek:
            </p>
            <p>
               - Jerünk!
            </p>
            <p>
               Elindult. A házigazda egy darabig utána nézett, aztán visszafordult.
                  Io állott előtte.
            </p>
            <p>
               Reszketve állt ott a leány, karjait kitárva, az ablakon át arra
                  tekintvén, a merre a szekér eltünt.
            </p>
            <p>
               - Elment! mondá elfuló szóval, halotthalványan.
            </p>
            <p>
               A sárga ember megfogta leányának kezét és csak annyit mondott:
            </p>
            <p>
               - Az ördög vigye!
            </p>
            <p>
               Io csak nézett ki az ablakon tovább. Pedig nem láthatott már semmit,
                  egy kis szél fujt és azonnal betemette a szekér nyomát is. Kékes-fehér, egyforma,
                  részvéttelen hónál nem láthatott egyebet.
            </p>
            <p>
               Az öreg rákiáltott:
            </p>
            <p>
               - Mit nézel? Csakhogy elment. Minek is jött ide, ezek a svindlerek!
                  Mért hogy beleavatkozik az ember az Isten dolgába; ott kellett volna hagyni a
                  jégen!
            </p>
            <p>
               A dühtől megnedvesedtek a világos-sárga szempillái. És beszélt
                  tovább, leánya kezét szoritva, de lesütve szemeit, mint a ki valami nagyot
                  vétett:
            </p>
            <p>
               - Igaza volt anyádnak, neki volt igaza, hogy rá se tudott nézni. Egy
                  becsületes, egy okos asszony, nem olyan hóbortos, fantaszta, mint te, meg én. Neki
                  van esze csak; komiszok vagyunk hozzá mindannyian, én meg fogok vele esküdni,
                  elmegyek vele a paphoz.
            </p>
            <p>
               Io csak tovább nézett ki az ablakon, nem igen hallotta, a mit apja
                  beszél, egy-egy mondatot legfeljebb.
            </p>
            <p>
               - Minek jött ide! mondá visszhangképpen.
            </p>
            <p>
               - És mért ment el! szólt azután, hirtelen energiával elfordulva az
                  ablaktól.
            </p>
            <p>
               Most ő szoritotta meg az apja kezét, egy pillanat alatt megváltozott
                  egészen. Kiegyenesedett, kipirult és sirásra rándult ajkakkal kiáltá:
            </p>
            <p>
               - Akarom, hogy visszajőjjön.
            </p>
            <p>
               Toppantott a lábával, ellökte magától apja kezeit és elementáris
                  szenvedélylyel folytatta:
            </p>
            <p>
               - Ne engedd, hogy elmenjen, akarom, hogy itt maradjon velem, akarom,
                  hogy enyém legyen!
            </p>
            <p>
               A sárga ember lehajtott fővel, megalázva susogta:
            </p>
            <p>
               - Mit tegyek? Mondd, hogy mit tegyek!
            </p>
            <p>
               A leány parancsolólag emelte föl kezeit:
            </p>
            <p>
               - Hidd vissza!
            </p>
            <p>
               - Visszahijam? Nem jön. Nem lehet neki: kis lányom, császárném,
                  violám; légy okos. Az az ostoba ember házasodni megy, esküvőre várják. Hát menjen,
                  lesz neked szebb, lesz neked jobb, aztán ő már a másé, te nem kellesz neki!
                  Reákötnéd magad erőnek-erejével, egy hercegnő! Reá!
            </p>
            <p>
               Megvető mozdulatot tett, a vékony száját összecsucsoritotta, köpni
                  akart, de nem tudott.
            </p>
            <p>
               - Nem igaz, nem igaz, nem igaz! kiáltotta Io olyan hangosan, hogy az
                  öreg asszony megrettent arccal dugta be a fejét az ajtón, de csakhamar ismét
                  visszahuzta.
            </p>
            <p>
               A leány sirvafakadt, alig lehetett érteni, mit beszél.
            </p>
            <p>
               - Elment az én szépem, jóm. Elment, a kit küldtek nekem, hogy az
                  ölében elvigyen. Én vagyok az ő gyönyörüsége, pihenője, világa. Én kellek neki,
                  csak én, én egyedül és senki más!
            </p>
            <p>
               A sárga ember magához ölelte leányát.
            </p>
            <p>
               - De mit tegyek? mondd, hogy mit tegyek? Ha ő nem akar, ha ő fél, ha
                  neki eltilt téged a világ!
            </p>
            <p>
               - A világ? - Csudálkozva nézett föl apjára, mintha először hallotta
                  volna ezt a szót. Az öreg folytatta:
            </p>
            <p>
               - A világ, mely elválasztja azokat, a kik kivánják egymást
                  ellenállhatatlan vágygyal. A becsület, a mely gazság, ostobaság!
            </p>
            <p>
               Dühbe jött, összeszoritotta ökleit.
            </p>
            <p>
               - Vissza fogom hozni neked, erővel fogom visszahozni! - kiáltott az
                  öreg. - Kihuzom a menyasszonya szoknyája mellől és kényszeritem, hogy veled legyen
                  boldog.
            </p>
            <p>
               Elcsendesedett, leültette leányát az ölébe, simogatta:
            </p>
            <p>
               - Látod, kis királyném, milyen jó volt nekünk, a mig együtt, egyedül
                  voltunk. Mért hagytál el engem, mért hagytál el engem?!
            </p>
            <p>
               Az öreg csaknem szomorubb lett, mint a leánya. És a mig az Io arcáról
                  törülgette a könyeket, az ő szemei is ugyancsak megnedvesedtek:
            </p>
            <p>
               - Nagy baj, nagy baj, de nem fogjuk engedni. Nem fogom engedni: én!
                  Ha szeretitek egymást, ha egymást szeretitek, kell, hogy egy pár legyen belőletek.
                  Meg fogom mutatni, én fogom megmutatni!...
            </p>
            <p>
               Io magához ölelte a sárga ember fejét, aztán reánézett: megenyhülve,
                  fölbátorodva, büszkén:
            </p>
            <p>
               - Olyan hatalmas vagy, olyan erős, olyan nagy!
            </p>
            <p>
               Csakugyan: a jelentéktelen, vézna, sárga ember impozáns férfinak
                  látszott igy egy pillanatra, a mig kiegyenesedve állott leánya mellett és fénylő,
                  nagy homlokát összeráncolva, kinézett az ablakon és az éggel összefolyt ragyogó
                  hómezőben egy fix pontot keresett.
            </p>
         </div>
         <div type="chapter">
            <head>
               VIII.
            </head>
            <p>
               Aludtak, ugyszólván folyton aludtak. Io négy napig ki sem jött a
                  szobájából. A házban az egész napon át alig beszéltek tiz szót. Kivéve az
                  öregasszonyt, a kinek két dolog különös örömet okozott. Az egyik az volt, hogy a
                  doktor behivatta és az anyanyelvén - oláhul - megmagyarázta neki, hogy huszonegy
                  esztendei együttélés után, meggyőződvén hüségéről és önzetlenségéről: el fogja
                  venni, megesküszik vele a pap előtt. Második kisebb, de talán intenzivebb öröme az
                  volt az öreg asszonyságnak, hogy sikerült neki az enni nem akaró disznókat más
                  gondolkozásra birni. Ilyenformán igen boldognak érezte magát és békén hagyta az
                  urát is, a lányát is. Azok szorosan véve ugysem tartoztak hozzá, mindig külön
                  társaságot alkottak és olyan nyelven beszéltek, a melyhez ő nem értett.
            </p>
            <p>
               Most naphosszant nem beszéltek egymással egy szót sem. Kerülték
                  egymás tekintetét is, és bár az éjjelt mindketten álmatlanul töltötték, szokásuk
                  ellenére nem öltözködtek föl, hogy együtt olvasgassanak.
            </p>
            <p>
               Igy telt el csaknem egy egész hét, nyomasztó csendességben.
                  Érthetetlen és kinos várakozásban.
            </p>
            <p>
               - Haragszotok egymásra? kérdé az öreg asszony.
            </p>
            <p>
               Io igent intett a fejével. Majd hirtelen mást gondolva, oda szaladt
                  apjához, megsimogatta, megcsókolta:
            </p>
            <p>
               - Nem haragszom, nincs semmi bajom többé!
            </p>
            <p>
               Az ajkai megrándultak a nagy fájdalomtól, de uralkodott magán, nem
                  sirt. E helyett az egész éjjelen át zokogott és nem felelt apja egyetlen szavára
                  sem. Lehetetlen volt megvigasztalni, az öreg hiába ment be hozzá, hiába
                  prézsmitált neki.
            </p>
            <p>
               - Mondd, hogy mit tegyek? öljek? kit öljek meg?!
            </p>
            <p>
               A mikor már egy álló óráig szónokolt a leányának, akkor vette észre,
                  hogy az nincs ébren, álmában sir.
            </p>
            <p>
               Másnap reggel nyoma se volt a könyeknek, sőt Ionak szokatlan jókedve
                  támadt. Kiállott az ambitusra és gyönyörködött, tapsolva örült az idő
                  megtévedésének.
            </p>
            <p>
               Hirtelen tavasz támadt januárius elején. Folyékony, forró ezüst volt
                  az egész tájék.
            </p>
            <p>
               Csak messze, messze mutatkozott egy mozgó kék pont.
            </p>
            <p>
               Io elhalványodott:
            </p>
            <p>
               - Mi az ott apa?
            </p>
            <p>
               - Egy ember! Nem, egy szekér!
            </p>
            <p>
               Egymásra néztek:
            </p>
            <p>
               - Visszajön, Ő az! - mondá Io csendesen.
            </p>
            <p>
               Ülve, szinte nyugodtan várta be a szekér közeledését. Annál
                  izgatottabb volt a doktor, reménykedett - csalódott, bizakodott -
                  elkeseredett:
            </p>
            <p>
               - Az az, fogadott szekér!
            </p>
            <p>
               - No, ez fölültetett; a meszes ember, Baktárról!
            </p>
            <p>
               - Tardi kocsi, az bizonyos.
            </p>
            <p>
               - Dehogy, fináncok, látom.
            </p>
            <p>
               A kocsi eltünt egy domb mögött; az öreg komikus kétségbeeséssel
                  nézett leányára, az meg mosolygott:
            </p>
            <p>
               - Biztosan tudom, hogy ő az! mondá csendesen. Menjünk be, ne higyje,
                  hogy mi itt künn vártunk rá. Vagy menjünk elébe.
            </p>
            <p>
               Csak husz-harminc lépést kellett előre menniök a csatakos országuton
                  és már is egészen világosan kivehették, hogy a kocsiban csakugyan Balassa Imre ül.
                  A sárga ember örömében épp hogy el nem kiáltotta magát, csakhogy táncra nem
                  perdült az ut közepén.
            </p>
            <p>
               A leány nagyon nyugodtan fogadta a visszatért vendéget. Ugy, mintha
                  az el se ment volna. Annál hevesebb örömmel üdvözölte az öreg:
            </p>
            <p>
               - Lássa, hogy mit ér a maga „sohá”-ja! Lássa, hogy visszajött, lássa,
                  még itt is maradhat nálunk örökre!
            </p>
            <p>
               Alig engedte szóhoz jutni a vendéget, leszedte a kocsiról, lehuzta
                  róla a bundát, szerette volna a tenyerén hordozni. Kiabált vacsora, ebéd, bor,
                  melegség után. Balassa pedig igyekezett magától minden szivességet
                  elháritani:
            </p>
            <p>
               - Tulajdonképpen nekem nem szabadna megpihenni sem, - mondá - örülök,
                  hogy magukat láthatom, de nem azért jöttem. Viszem magát magammal, doktor, egyék,
                  öltözzék!
            </p>
            <p>
               - Hová? - kérdé Io elhalványodva, ez volt az egyetlen kérdése, a mit
                  a viszontlátás óta Balassa Imréhez intézett. Az is most fordult először feléje, de
                  tekintetével csak megérintette alakját, mohón, félénken, tüzesen, bátortalanul,
                  csupán egy pillanatra. Aztán a doktor felé fordult:
            </p>
            <p>
               - A menyasszonyom beteg. Az orvosok nem tudnak vele mit tenni.
            </p>
            <p>
               - Milyenek a jelenségek? kérdé a sárga ember nekipirosodva.
            </p>
            <p>
               - Nincsenek határozott jelenségek, épp ez a baj. Sorvad, a nélkül,
                  hogy az okát tudnók. Fázik, rimánkodásra eszik csak, szemlátomást fogy. Az egyik
                  orvos pszihikai okot emleget, azt mondja, hogy a szegény kicsike akkor, mikor én
                  ide szorultam és a mikor nem tudta mért kések: fölötte nagyot szenvedett
                  moraliter, némán. Állitólag ennek a szenvedésnek utóhatása mai állapota. A másik
                  egy öröklött bajra vet, anemiára, phtisisre, mit tudom én, mire! Csak azt tudom,
                  hogy bolond és tudatlan mindkettő és hiába minden hókusz-pókusznak, segiteni nem
                  tudnak rajta.
            </p>
            <p>
               - És az esküvő?! vágott közbe Bannai doktor.
            </p>
            <p>
               - Elhalasztódott.
            </p>
            <p>
               - Nem lenne-e jobb - a lány érdekében - végképpen lemondani
                  róla?
            </p>
            <p>
               - Nem, mondá szárazon Balassa Imre.
            </p>
            <p>
               Az öreg orvos föl és alá járt a szobában és rosszkedvüen, alig
                  érthető szavakat mormogott:
            </p>
            <p>
               - Segiteni kell... természetesen... ez kötelesség... Fiatal vér:
                  regenerálja magát... Meggyógyitani!
            </p>
            <p>
               - Azért jöttem magához, hogy meggyógyitsa. Magának sikerülni fog.
                  Önben bizom, szólt Imre és fölemelkedett helyéről.
            </p>
            <p>
               - Jerünk, ha lehet, jerünk mindjárt.
            </p>
            <p>
               Elmentek. Io még segitett is nekik, hogy kényelmes legyen az utjok.
                  Melegitett téglákat tétetett föl a lábuk alá, a nagykendőjét is rájuk tukmálta.
                  Siettette őket és siettében utánuk kiabálta a bucsuszót:
            </p>
            <p>
               - A viszontlátásra! Aztán fölszaladt a verandára, hogy nézze őket, a
                  mig el nem tünnek a szemhatárról. A mikor pedig végképp lebuktak a szemhatár
                  peremén, még mindig ott állott és követte őket, utjokon végig. Most belépnek a
                  paplakba, most ott áll előttük a menyasszony.
            </p>
            <p>
               Az apja oda áll mellé, leülteti, megfogja a kezét, megsimogatja!
                  Vajjon milyen?
            </p>
            <p>
               Vajjon meggyógyitja-e?
            </p>
         </div>
         <div type="chapter">
            <head>
               IX.
            </head>
            <p>
               Egy stilizált, a praerafaelisztikus korból való szent leány állott a
                  doktor előtt. Csupa áttetsző zöld és átlátszó fehér szin. A papkisasszony
                  mosolygott az „életmentő” doktorra. Stilizált volt e mosoly is, stilizált az a
                  halvány rózsaszin vonás is, a mely mosolygása közben inyéből kitetszett.
            </p>
            <p>
               Egy megkapó kép volt, egy árnyék; csupán egy szines árnyék!
            </p>
            <p>
               És ez veszi el az ő lányától vérszerinti szerelmesét, igazi párját!?
                  Az ő hatalmas, életerős, gyönyörü gyermeke, őserejü magzatja testén ez akar
                  átgázolni. Ez, a ki emberileg boldog se tud lenni: fogja boldogtalanná tenni az ő
                  szerelmes, szépséges, egyetlen Ioját!?
            </p>
            <p>
               Az apa fölülkerekedett a doktoron, majd ez is észrevette magát; nem
                  bámult többé a papkisasszonyra, megtapintotta a csuklóját:
            </p>
            <p>
               - Elég jó csontrendszer! - mormogta magában. Az érverés rendes, -
                  tette hozzá hangosan. Én bizom benne, hogy nincs itt semmi organikus baj, hanem
                  nem sietek a részletes vizsgálattal, lesz rá mód estig.
            </p>
            <p>
               A levendula-illatu és olyan szomoruvá vált szoba fölelevenedett,
                  szinte megvilágosodott erre a nyilatkozatra, a sárga fej egyszerü megjelenésére.
                  Egy félóra mulva maga a lány is jobb szinben volt és Balassa Imre meglepődve vette
                  észre, hogy titkon a keze után nyul, megszoritja.
            </p>
            <p>
               Ez a kis teremtés hisz bennem, ez nem is rossz, - gondolta magában az
                  orvos, nézvén a leányt, hogy mint szinesedik ki arca, mint gömbölyödnek ki állának
                  finom szögletei. Mosolya nem rítt le többé arcáról, beszélt is, ha kérdezték.
            </p>
            <p>
               Az orvos egypár kérdést intézett hozzá, aztán ugy tett, mint
                  rendesen: nem is vett tudomást arról, hogy beteg van a szobában. Beszélt, szokása
                  szerint. Sokat és érdekeset, leginkább a betegségek és a beteg ember ellen. Mint
                  mindig, a szélsőségbe vitte az ismert tézist, hogy egészséges testben, egészséges
                  lélek lakozik. Aztán ráült ismert vesszőparipájára, arról értekezett, hogy azt, a
                  kinek organikus baja van, tulajdonképpen kár meggyógyitani, helyesebben:
                  megtartani az életnek, mert ez veszedelem a többi emberekre, a nagy egészre.
                  Államilag kellene ezt az ügyet rendezni, azaz államilag elpusztitani mindazokat, a
                  kiknek szervi bajuk van! Ezt a tételt erősitette, magyarázta, szerencsére Balassa
                  Imrén kivül nem értette itt meg senki, csak gyönyörködtek a szépen formált
                  szavaiban, a szép tenorhangjában, a mely megvénült ajkán, rossz fogain keresztül
                  roppant különösen, sőt elbüvölőleg hatott.
            </p>
            <p>
               A mig beszélt, tekintetével minduntalan a papkisasszony alakja körül
                  kalandozott. Látta, hogyan éled, hogyan szinesedik az minden közbeszurt, őt illető
                  kedvező megjegyzésre, mint kezdi maga is hinni, hogy egészséges. Diadalérzet és
                  levertség egymás után, egymás hátán, vettek erőt rajta. Látta, hogy csak neki
                  akarnia kell és a leány feje néhány hét mulva elbirja a
                  narancsvirág-koszorut.
            </p>
            <p>
               Hát csak hadd lengjen a szegényke fején a fehér menyasszonyi fátyol.
                  - Az ő leányának a szemfödője talán!
            </p>
            <p>
               Pihenőt tartott beszédében. Elgondolkozott és nem hallgatott oda, a
                  mig a tiszteletesné panaszkodott és leányának minden baját annak tudta be, hogy
                  kislány korától fogva nem akart reggelizni.
            </p>
            <p>
               Egy nagy, ellágyitó fájdalom szoritotta össze az orvos szivét. Az
                  orrlikai kitágultak, mintha egyszerre szivbajos lett volna, és oly idegenül nézett
                  szét maga körül, mint a ki egyszerre valami idegen utcába jutott. Körülnézett és
                  valóságos düh fogta el.
            </p>
            <p>
               Megpillantotta, a mint a stilizált szent a vőlegénye kezét
                  szorongatja. Ez az árnyék, ez a semmi, ez a senki! Ez akar szeretni! Ez akarja
                  elszeretni a leánya igaz, jogos és hozzáillő párját. E meddőség, e betegség, e
                  beteg gyermekek predesztinált anyja, véghetetlen nyomoruságok várható szülője, a
                  fajrontó, az emberi kórságok kipusztithatatlan tipusa. Ez a szárazság éljen és az
                  ő virágos fája pusztuljon el virágjában!
            </p>
            <p>
               Körülnézett, hogy nem látják-e gondolatait? Nem szisszent-e föl, a
                  mig szive a fájdalomtól és dühtől összeszorult. Nem, egészen jóizüen beszélgettek
                  és a leánynak lassan-lassan még a szeme is kifényesedett.
            </p>
            <p>
               Utálta a szemeket, utálta az egész leányt! És ezt kell neki
                  meggyógyitani, ennek kell tartania a gyertyát, a mig menyasszonyi ruháját magára
                  szedi! Meggyógyitani, megtartani?
            </p>
            <p>
               Egy pillanatra elfeketedett a fejében minden.
            </p>
            <p>
               Nem, megölni, elpusztitani! Ezt kellene tennie, ha igaz és bátor
                  ember volna.
            </p>
            <p>
               Megölni! Nem, csak szabad utat kell engednie a természetnek, hadd
                  teljék be igazsága a leányon. Elpusztitani? Alattomos, titkos módon! Ez irtózatos
                  volna, de egyszersmind jogos is. Jogos az ő szempontjából, de jogos az emberiség
                  szempontjából is. Tulajdonképpen csak kötelességét teljesitené akkor, a mikor
                  siettetné ennek a lánynak, e kétségkivül rossz, sőt ártalmas anyagnak az
                  elpusztitását.
            </p>
            <p>
               A morál: az mást mond. Esküje: az tiltólag és fenyegetőleg áll elébe.
                  De mit neki a morál és mit az eskü: tartsák fönn azok, a kiknek hasznuk van
                  belőle. Csak egy van, egy bizonyosság van:
            </p>
            <p>
               A gyerek.
            </p>
            <p>
               Azaz, hogy nem is a gyerek, hanem a vérség, a fajta. Ez a
                  gyönyörüséges emberi faj, a melynek érdekeit szolgálni: kéj és kötelesség
                  egyben.
            </p>
            <p>
               Tessék most szolgálnia a kötelességet, a mikor hivatása azt
                  parancsolja rá, hogy lábra állitsa, férjhez segitse ezt a csenevéz teremtést és
                  ezzel örökre megakadályozza, hogy a világ leggyönyörüségesebb párja egymásra
                  találjon. Hogy e párból az egyik az ő leánya, az mellékes, a fődolog az...
            </p>
            <p>
               A fődolog mégis csak az, hogy a papkisasszonyt étvágyhoz segitse.
                  Megtörölte a nagy, szinte torz módra széles homlokát, gondolkodott, most már
                  hangosan:
            </p>
            <p>
               - Az a fődolog, hogy bizzanak bennem!
               A legfőbb az, hogy a kis menyasszonyt rám bizzák tökéletesen.
                  Tisztelettel lemondok minden kollegám segedelméről!
            </p>
            <p>
               - Ugy lesz, a mint a doktor urnak tetszik!
               felelte a tiszteletes.
            </p>
            <p>
               Az orvos szinte meglepődött. Hát ez eltalálta a gondolatát? Vagy
                  igen! Hiszen hangosan beszélt. Jónak látta folytatni, - nehogy föltünést
                  keltsen:
            </p>
            <p>
               - Tehát kezdjük el: nézzük meg a kisasszonyt. Semmi szégyenkezés. Az
                  urak menjenek ki, a mama maradjon bent.
            </p>
            <p>
               Egy jó félóráig eltartott a vizsgálat; a doktor levétette a leánynyal
                  mellénykéjét is. Megcsóválta a fejét: egy tizenhárom éves kis leány keble
                  fejlettebb volt, mint ezé a menyasszonyé.
            </p>
            <p>
               Erejébe került, hogy ezt meg ne mondja. Uralkodnia kellett magán,
                  hogy ki ne törjön igy:
            </p>
            <p>
               - Gyalázat, gyalázat férjhezmennie!
            </p>
            <p>
               A vőlegény azonnal bizalmatlankodnék vele szemben, a lány és a család
                  is elvesztené benne való hitét.
            </p>
            <p>
               Leült tehát és irt. Vasat, mindig csak vasat! A kis hugának erősödni
                  kell. Nincs más baja, csak a gyengeség. Az, hogy ilyen éteri jóságu lény és maga
                  előtt a legutolsó - maga.
            </p>
            <p>
               - Egy kis vasat, egy kis egészséges önzést és minden rendben
                  lesz.
            </p>
            <p>
               Megirta a receptet, a rendeset, a konvencionálist, azt, a melyben ő
                  maga egyénileg nem bizott, de a melyet a vény-könyvek hasznosnak és hatásosnak
                  ismernek el. Hogy mi baja van a menyasszonynak, ő maga se tudta. Talán semmi, csak
                  a szervezete nem akar engedni a változott viszonyoknak, nem akar, nem tud az
                  emberek ragadozó életmódjára térni. Utálja a hust, de a millieuje más, minthogy
                  növényi eledellel beérhesse. Talán tényleg a vőlegényre való várakozás, a félelem,
                  hogy elvesztheti, meritette ki szervezetét annyira? Megigérte, hogy el fog jönni
                  és mindennap hüségesen meg is tette a nehéz utat.
            </p>
            <p>
               És a leány egészsége szinte rohamosan javult. Miért? kérdezte
                  magától, a mig a két zilált szőrü szamár álmosan poroszkált vele hazafelé.
            </p>
            <p>
               Hisz bennem! felelte magamagának és fölnevetett: keserüen, gunyosan -
                  fenyegetőleg.
            </p>
            <p>
               Ioval, otthon, minden betegéről beszélt, csak erről hallgatott.
                  Egyáltalán állandóan ugy viselte magát otthon, mint egy megvert kutya. Aggódva és
                  gyanakodva nézett föl leányára, valahányszor az gyengéden bánt vele, szokása
                  szerint állát simogatva. Csakugyan, olyan kifejezésü lett a szeme, mint egy öreg
                  kutyáé. Morgott is mellé:
            </p>
            <p>
               - Hagyj békén!
            </p>
            <p>
               Békén is hagyta, csak egyszer kérdezte meg:
            </p>
            <p>
               - Mikor lesz odaát az esküvő?
            </p>
            <p>
               Nem merte megmondani leányának az igazat, nem merte bevallani, hogy
                  odaát kisütött a nap, a tiszteletesné asszony már a mazsola-szőlőt tisztittatja, a
                  menyasszonyi kalácsba valót. Össze-vissza hazudozott leányának mindent, csakhogy a
                  reménységet valameddig is fentartsa benne.
            </p>
            <p>
               Meddig? Mire várt? Micsoda véletlenben bizott?
            </p>
            <p>
               Io hallotta apját föl s alá járkálni, virrasztani az egész éjszakán
                  át. Egyszer-egyszer kiment hozzá, beszélgettek mint régen. Az apa ugy viselkedett
                  leányával szemben, mint egy udvarló: mulattatta, szépelgett vele:
            </p>
            <p>
               Ha tudná a világ, milyen hercegnőt rejt ez a vályog-vityilló!
            </p>
            <p>
               Io lehajtotta a fejét az abroszra:
            </p>
            <p>
               - Utálom a világot! - mondá álmodozva.
            </p>
            <p>
               - Kit szeretsz hát?
            </p>
            <p>
               - Meghalni szeretnék!
            </p>
            <p>
               Mindketten elhallgattak. A sárga ember körülnézett a szobában,
                  nincs-e itt valaki, nem hallják-e meg, a mit beszélgetnek? Aztán lehajolt leánya
                  fölé.
            </p>
            <p>
               - Nagyon szereted? kérdezte tőle reszkető, suttogó hangon.
            </p>
            <p>
               - Nagyon! felelte a leány.
            </p>
            <p>
               - Akarod, hogy a tied legyen?
            </p>
            <p>
               - Akarom!
            </p>
            <p>
               - És ha nem lesz?
            </p>
            <p>
               A leány nem felelt, tágra nyilt szemekkel nézte a gyertya lángját. Az
                  öreg folytatta:
            </p>
            <p>
               - Tudnál-e élni ugy? Nála nélkül akarsz-e élni?
            </p>
            <p>
               - Nem!
            </p>
            <p>
               Világos reggel volt már, a mikor elváltak. A doktor bement a városba,
                  hogy gyógyszereket hozzon, mert az egész körben nem volt patika, az ő kézi
                  gyógytárából kellett ellátnia vagy hat falut. Javarészt maga készitette el a
                  receptjeit, a mi miatt sok baja akadt, mert a parasztok alkudtak vele, vagy adósok
                  maradtak. Ráfizetett az egész mesterségre, és életének azok voltak a legkeserübb
                  napjai, a mikor a gyógyszerekkel kellett bibelődnie. Most az egyszer bár még
                  elodázhatta volna a vásárlást, sietett be a városba. Késő este jött haza és mégis
                  betörődött Tardra, megnézni a menyasszonyt. Valamivel rosszabb szinben találta,
                  mint rendesen, ámbátor nem panaszkodott. Az orvos megtapintotta az üterét:
            </p>
            <p>
               - Biz ez egy kis láz; mondá rosszkedvüen.
            </p>
            <p>
               Megint csak kezelés alá kellett vennie, megrémültek, sürgönyözni
                  akartak Balassa Imrének, hogy jőjjön, bár ugy határozták, hogy csak az esküvő
                  előtt két nappal fog lejönni. Még teljes tizenkét nap volt hátra addig.
            </p>
            <p>
               - Akkorára táncolunk? élcelődött az orvos és elment azzal, hogy
                  másnap ujra eljön és magával hozza az orvosságot is.
            </p>
            <p>
               Az első napokban valami javulás mutatkozott; sőt a negyedik napon a
                  leány arca kiszinesedett, kedve, ereje megjött. A következő reggelen fordult
                  rosszra a dolog végképp, mind bágyadtabb, mind erőtlenebb lett. Nyitott szemekkel
                  szótlanul feküdt a divánon, sóhaj, panasz, mosoly nélkül.
            </p>
            <p>
               Oly könnyü volt elmulása, hogy észre se vették. Szerényen, csendesen,
                  az éjjel titokzatosságába burkolózva, szállt ki a szegény kicsike szinte
                  áttetszővé vált testéből az élet. Reggel, a mikor anyja odavitte ágyához a frissen
                  fejt tejet, nem nyujtotta ki utána kezét...
            </p>
            <p>
               Szólitgatták, nem tudták elhinni, hogy elmult. Dél felé megérkezett
                  az orvos és kihivta őket mellőle.
            </p>
            <p>
               - Ne bántsák a szegény kis halottat! Legyen nyugodalma.
            </p>
            <p>
               Orvos és vén ember létére együtt sirt a háznéppel, fuldokolva,
                  elhalványodva, egészen belebetegedve a gyászba, a mely az ő szemében máskülönben
                  csak egy eset volt.
            </p>
            <p>
               ...Eljött a halottkém - egy parasztember - megérkezett Balassa Imre
                  is. A papkisasszonyt, a kis Hófehérkét betették a zöldre festett koporsóba.
                  Április volt, egy nappal husvét előtt; otthon volt az egész falu s ott volt a
                  temetésen. Az asszonyok szakmányba sirtak, a sokszoknyáju parasztlányok könynyel
                  nézték, mint emelik föl a virágos zöld ládácskát a frissen tört, még rügyező
                  faágakra. Három-három gyolcs-gatyás legény balról is, jobbról is kivont
                  fringiával; a kifényesitett kard hegyén átszurt citromok.
            </p>
            <p>
               A vőlegény kábultan botorkált a koporsó után. Össze volt törve
                  végképp és ment, csak ment előre ösztönszerüen, azt se tudva voltaképpen, hol van
                  és hogy kerül ide?
            </p>
            <p>
               A sárga ember bandukolt utána.
            </p>
            <p>
               Erőnek erejével beszédet akart kezdeni a megkábult emberrel. És a
                  mikor ez nem reagált, maga felelt a saját kérdéseire. Majd a mikor nagynehezen
                  sikerült egy „igen”-t kapnia, egészen neki vidámodott. A temetőből visszafelé
                  jövet meg éppen fölélénkült és bucsuzkodván: percekig rázta a Balassa Imre
                  kezét:
            </p>
            <p>
               - Várjuk! mondá végre, lassan, sunyitva.
            </p>
            <p>
               A vőlegény gépiesen igent intett a fejével.
            </p>
            <p>
               - Visszavárjuk! susogta az öreg még egyszer és szépen haza
                  poroszkált.
            </p>
            <p>
               Nemsokára vissza is ment. Sokkal korábban, mintsem hitték, mint a
                  hogy remélték volna. Egy hónap se mult el és már is „erre akadt dolga”. Eljött a
                  menyasszonya sirjához. A pietás az egyikhez, a szerelem a másikhoz egyszerre vonta
                  ide e tájra.
            </p>
         </div>
         <div type="chapter">
            <head>
               X.
            </head>
            <p>
               Nyolc hónapra volt meg az esküvő; a tardi templomban. Az öreg Bannai
                  akarta igy. Természetesen, előbb ő esküdött meg az asszonyával annak rendje és
                  módja szerint, hogy az Io irásai rendben legyenek.
            </p>
            <p>
               Maga Io keveset törődött a szertartással.
            </p>
            <p>
               - Én elmennék veled ugy is, mondá, a hogy az anyám ment az
                  apámmal.
            </p>
            <p>
               Untatta a sok teketória, a kihirdetés, félt a prédikációtól, a
                  nézőközönségtől és titokban talán a szegény tiszteletesék szomoruságától is
                  rettegett. Nem is akarta megérteni, hogy miért kelljen neki ott megesküdnie, a hol
                  elődjének egy pár hónap előtt már fölvirágozták az oltár előtti padot.
            </p>
            <p>
               A sárga ember ravaszdi arcot vágott:
            </p>
            <p>
               - Nyilvánvaló, hogy ott esküvőnek kellett volna megtörténni. Már
                  most, hogy a végtelen időben egy évvel előbb-e, vagy később esik meg ez erkölcsös
                  összepárzás: az a jó Istennek mindegy. Valamint egyre megy, hogy a sok milliom
                  leány között, ki viseli ezuttal a nászbokrétát!
            </p>
            <p>
               Nem értették meg, de megszokták már, hogy az öreg okos ember létére
                  értelmetlen dolgokat mondjon. Belenyugodtak az akaratába és megesküdtek a csendes
                  kis templomban.
            </p>
            <p>
               Télire vált már az idő; ujra havasra vált a tájék. Nem volt könnyü
                  hozzáférni a temetőhöz, de mégis, mielőtt elutaztak volna, kimentek együtt
                  Hófehérkéhez. Elforditották egymástól tekintetüket, hogy szerelmesen ne nézzenek
                  egymásra a fehér domb előtt. Ajkuk forrón vágyott az egymás csókjára és mindketten
                  megcsókolták a sir fejfáját. Előbb a férfi, majd az asszony.
            </p>
            <p>
               Azután elmentek együtt. Az öreg nem kisérte őket, csak a határig. Ott
                  elvált tőlük, erővel bontakozott ki a leánya karjai közül és idegen szemében
                  bizonyára tragikomikus mozdulatot tévén, mondta:
            </p>
            <p>
               - Menjetek, sietve, menjetek!
            </p>
            <p>
               Io reszketett a fölindulástól:
            </p>
            <p>
               - Mikor jösz el, mikor el apám?
            </p>
            <p>
               - Holnap... soha... sokáig!
            </p>
            <p>
               Alig lehetett megérteni, hogy mit beszél. Csak azt lehetett
                  megérteni, hogy azt kivánja tőlük: fussanak, szálljanak!
            </p>
            <p>
               Elfutottak innen, elmaradtak tőlük a kis- és nagydombok, elmult
                  mellőlük a hó is, tavaszi vidékre értek.
            </p>
            <p>
               Hazaértek végre. Egy nap sem mult el ezalatt. És e nap elég volt
                  arra, hogy világ kezdetétől a világ végzetéig tartó és a világon a
                  legtermészetesebb dolognak tartsák azt, hogy együtt legyenek, az egymás karjaiban,
                  elválaszthatlanul. Mindig igy volt, mindig igy lesz. Oly tökéletesen összeforrtak,
                  hogy csaknem elvesztették az eszüket: bolondokat beszéltek össze-vissza.
            </p>
            <p>
               - Ki vagyok én? kérdezte a leány.
            </p>
            <p>
               - Én! felelte a férfi.
            </p>
            <p>
               - Honnan hoztál engem?
            </p>
            <p>
               - Én hoztalak?
            </p>
            <p>
               Egy nagy, rideg fiókrendszerrel épitett négyemeletes ház gázzal
                  világitott szobáiban a legerősebb, legfrissebb, legnaivabb szerelem verte föl a
                  fészkét. És a vékony téglafalakon áthangzó zaj nem zavarta meg őket: élvezték a
                  nagyváros magányosságát, a hol a csendet az óriás lárma helyettesiti. Csak egymást
                  hallgatták: hónapok multak és még mindig összerezzentek, valahányszor kopogtattak
                  a szobájuk ajtaján.
            </p>
            <p>
               Valakit vártak, valakitől féltek, hogy közéjük férkőzik.
            </p>
            <p>
               Nem zavarta őket senki, semmi, csak a munka, az iroda, a mely a
                  férjet a nap nagy részében magának követelte. Io az egész napot egyedül és azzal
                  töltötte, hogy hiányos nevelését kiegészitse. Apja mithológiai nevet és ehhez való
                  nevelést adott neki, a házi ügyekhez, az asszonyi dolgokhoz nem tudott semmit. A
                  konyhához annyit sem értett, hogy a cselédnek öröme tellett volna a rendes
                  csalásban. Egy forintot adott neki paprikára és roppant boldog volt, mert
                  olyanforma kenyeret kapott a piacon, mint a milyent otthon ettek. Maga a főzés
                  mestersége titokzatosabb volt a szemében, mint az alchimia és a mikor az első
                  rántás készitését megfigyelte, roppant meg volt lepve.
            </p>
            <p>
               - Milyen különös az élet! mondá Io, a rántásra vonatkozólag.
            </p>
            <p>
               Sokat nevettek az ilyesmin. Különösen jól mulattak azon, hogy Io ugy
                  bánt a cseléddel, mint tanitómesterével, mint felsőbb lénynyel, a mibe a szolgáló
                  nagyon könnyen és igen szivesen belenyugodott. Akceptálta a helyzetet, sőt néha
                  határozottan rosszul bánt az asszonyával, valósággal megrikatta.
            </p>
            <p>
               - Volna csak itt az anyám! szólt az uj asszony. Majd eljön és
                  akkor... fenyegetődzött.
            </p>
            <p>
               Szerette volna látni az anyját, szeretett volna tanácsokat kérni
                  tőle. De az öreg asszony nem jött, nem is irt, egyszerüen azért, mert irni nem
                  tudott.
            </p>
            <p>
               A doktor irt minden héten, hosszu leveleket, szerelmes
                  dithirambusokat a leányához, a vejéhez. Egyszer-egyszer megváltozott hangon, alig
                  olvasható, dühös sorokat irt. Például ilyeneket:
            </p>
            <p>
               „Nem irok; Io nem szeret engem többé; hütlen és hálátlan hozzám, a ki
                  egyszemélyben apja, dajkája, udvarlója, tanitója és brávója voltam.”
            </p>
         </div>
         <div type="chapter">
            <head>
               XI.
            </head>
            <p>
               Brávója? Mit akar ezzel mondani? Nem értették. De nem is firtatták
                  valami sokat, hamarosan kiengesztelték az öreget. Hivták, csalták föl Budapestre
                  mindenféle igaz és hamis okokkal, de hiába. Megirta nyilván, hogy nem megy el
                  hozzájuk, nem akarja őket látni Budapest millieuében. „Hátha beteg lennék?”
                  kérdezte Io. „Nem mennék föl akkor sem!” felelte az öreg.
            </p>
            <p>
               E levél kelte után két napra, estefelé, a mikor Balassa Imre már
                  hazafelé készülődött, belépett hozzá a sárga ember. Megölelték egymást, az öreg
                  szeme könybelábadt az örömtől. Szinte elszégyelte magát, körülnézett:
            </p>
            <p>
               - Nincs-e itt valaki?
            </p>
            <p>
               Egyedül voltak. Az öreg leült:
            </p>
            <p>
               - Fáradt vagyok, most érkeztem, megállás nélkül jöttem.
            </p>
            <p>
               - Nem volt még otthon?
            </p>
            <p>
               - Nem, nem is akarok elmenni. Nem akarom, hogy Io lásson; nem akarom,
                  hogy ittlétemet megtudja.
            </p>
            <p>
               - Valami baj van?
            </p>
            <p>
               - Nincs. Csak egy kis dolgom van itt az orvosoknál: egy gazdag
                  beteget hoztam föl, a ki őrült. Poklot, én vagyok magam az, minek hazudjak, egy
                  iszonyu és kegyetlen idegbetegség gyötör. Képzeljed el, ily őrültséget:
                  hallucinálok, a te papkisasszonyod beszélget hozzám. A mig egyik paraszttól a
                  másikig megyek egyedül, az élő sövény megmozdul és ő beszél ki a levelek közül. Az
                  alakját nem látom, csak hangját hallom.
            </p>
            <p>
               - Milyeneket beszél? kérdé Balassa Imre egy kissé szórakozottan, a
                  manzsettáját keresve az iróasztalon.
            </p>
            <p>
               - Ilyeneket: Engedelmet doktor bácsi, de az élethez nekem jogom van.
                  Oly szép az élet; nincs más, csak egy. És ön elvette az enyémet, elvette. Miért
                  tette, miért tette?
            </p>
            <p>
               Megmérgezett! Miért?
            </p>
            <p>
               Suttogva és reszketve ejtette ki az utolsó szót. Egy kissé komikusan
                  hatott az összegörbedt alakjával, Balassa Imre mégis megrettent:
            </p>
            <p>
               - De hisz ez őrület! mondá halkan, körülnézve, hogy nincs-e még itt
                  valaki.
            </p>
            <p>
               - Ez igaz; mondá Bannai doktor csendesen.
            </p>
            <p>
               Sötét volt a nagy hivatalos helyiségben, egyetlen gázláng égett a két
                  férfi fölött, de világosságából csak halott halvány arcaikra jutott. A testük
                  sötétben, két sápadt fej, két kimeredt szempár beszélgetett egymással.
            </p>
            <p>
               - Igaz. A leány igazat mond: megmérgeztem! szólalt meg az öreg,
                  hévvel, hangosan.
            </p>
            <p>
               - Megmérgezte!? Ostobaság - talán nem gyógyitotta jól, ha nem tudta
                  jobban! Ebbe belebetegedni, borzasztó. A szegénykének meg kellett halnia, el volt
                  végezve, megiratott!
            </p>
            <p>
               A vő mélyen apósa szemeibe nézett, kereste benne az őrültséget;
                  megfogta kezét, vigasztalta, le akarta csillapitani. Az meg félreforditotta a
                  fejét.
            </p>
            <p>
               - Ne nézz rám, különben azt kell hinnem, hogy csakugyan őrült vagyok.
                  De biztosan tudom, hogy nem vagyok az, bizonyosan tudom, hogy mit tettem.
                  Becsületszavamra mondom neked, hidd el, a mit mondok. Iszonyu, hogy elmondom,
                  tulajdonképpen ez is egy nagy gazság, de mégis elmondom. Közölnöm kell valakivel,
                  különben kiorditom a világba, mindenki számára. Oktalanság, bün, hogy éppen neked
                  mondom el, éppen neked nem szabadna elmondanom, de a mikor te vagy az egyedüli, a
                  ki el nem árulsz. De hátha elárulsz, reménykedem abban, hátha elárulsz mégis. Jó
                  volna a dologgal végezni egyszerre, és éppen általad. De ha ugy lehetne végezni a
                  dologgal, hogy Io kimaradjon a végezetből. Őt ne érintse, ő ne tudja, ha el
                  lehetne altatni arra az időre...
            </p>
            <p>
               A sárga ember megtörülte a homlokát a nagy, fehér virágos, sárga
                  kendőjével; lélekzetet vett, pihent:
            </p>
            <p>
               - Várj, minden egyszerre tolul az eszembe, a számra. Meghizok abban
                  az élvezetben, a mit nekem most ez a beszéd szerez. Ne félj tőlem: ne izgasd föl
                  magad: ijesztő az arcod, pedig nem is hiszed, a mit mondok. Még mindig bolondnak
                  tartol és ez nem bizonyit rossz, csak felületes megfigyelőképességre. Magam is
                  tudom, hogy a látszat ez. Magam is gondoltam, hogy feladom az egész machinációmat
                  és mint valami penzióba, behelyeztetem magam a Lipótmezőre. Egészen jól fogok ott
                  eléldegélni, gond nélkül, kártyázgatva a fiatal kollégákkal, vacsorálgatva a
                  főorvosokkal, a kik velem együtt jártak a klinikára. Néha, a tekintély kedveért
                  pofonvágnék egy ápolót, pozicióm érdekében dühöngnék egy cseppet, hogy ki ne
                  dobjanak. Nem is rossz mód, mert titeket sem alterálna valami különösen. Hát
                  megőrültem, hát ez nálam okosabb és fiatalabb emberrel is megesett már. Néha
                  láthatnálak benneteket, sőt láthatnám az unokáimat is. Mily szép kert van oda át,
                  kertészkedhetnék, élhetnék végre az igaz hivatásomnak. Hanem...
            </p>
            <p>
               - Hanem! visszhangozta akaratlanul Balassa Imre.
            </p>
            <p>
               - Hanem nem vagyok őrült, oly tiszta és ép az elmém, hogy még csak
                  reménységem sincs a megőrülésre. Ha van igazság, minden, a mit mondok: igaz.
                  Hallgass ide és ne tedd magadat nevetségessé előttem, a pszichiátert
                  játszván.
            </p>
            <p>
               A papkisasszonyt megöltem. A leghatározottabban, a legegyszerübben.
                  Cselekedtem pedig ezt egy fontos és egy mellékokból.
            </p>
            <p>
               A fontos ok hazugságnak látszik és ti, a kik nem állotok
                  természettudományi alapon, meg sem is értitek. Egy nagy törvény érvényesülését
                  segitettem elő, a mikor china helyett arzenikumot adtam neki, a mikor megöltem. De
                  nem részletezem előtted a fő-inditó okomat, nem fogod elfogadni ugy sem.
            </p>
            <p>
               A mellékokról azonban szükséges egyet mást elmondani. Ioért történt.
                  Ioért, hogy boldog legyen. Van hozzá joga, vagy nincs? Igazam van, vagy
                  nincs?
            </p>
            <p>
               Imre eleresztette a Bannai kezét és hátrafordult, alakja a sötétbe
                  veszett. Hangja hallatszott csak.
            </p>
            <p>
               - Ez iszonyu, meg kell őrülni, meg kell őrülni!
            </p>
            <p>
               A sárga ember utána ment a sötétségbe:
            </p>
            <p>
               - Ha van rá talentuma az embernek, megcselekszi, ha nincs: minden
                  hiába. A nehéz dolgon most már átestünk, tudod, hogy mi történt. Éppen ez a fő,
                  hogy tudjad. Ezzel be kellett számolnom neked.
            </p>
            <p>
               Rajtad áll, miképpen használod ezt a számadást. Magadnak tartod,
                  privát használatra? Átadod illetékes helyre? Talán leg is jobb volna publikálni!
                  Akkor át kell esnünk egy nagy dolgon, az exhumáción.
            </p>
            <p>
               Tudod-e mi az az exhumáció? A kis papleányt kiemelik a
                  koporsójából.
            </p>
            <p>
               A sárga ember hangja elfult; kifáradt a melle. Leült és sanda szemmel
                  követte a szobában föl és alá járkáló Balassa Imre alakját.
            </p>
            <p>
               - Szeretném tudni, szólalt meg a pihenő után, nagyon szeretném tudni,
                  hogy milyen véleménynyel vagy ebben a dologban? Mit érzel? Gyülölsz-e, mert
                  megfosztottalak a menyasszonyodtól, vagy imádsz, mert olyan feleséget adtam neked,
                  a ki a világ első asszonya. Igaz, hogy inmorális cselekedet után adhattam csak
                  neked, de te erkölcsös maradhattál mindvégiglen. Néked semmi közöd ahhoz, a mit én
                  tettem; te becsületes maradtál. Ha élve marad: szavadhoz hiven elveszed, bár nem
                  vágyakozol utána igaz szivvel, bár minden vágyaddal, minden véreddel másra
                  vágyakozol. Mért halt meg, mért ölték meg, mért hagyta magát gyep alá tenni? Te
                  tisztán állasz, te és Io olyan tisztán álltok, hogy semmit sem kell törődnötök egy
                  vén bolonddal, a ki véletlen atyafiságban van veletek. Vagytok ti felelősek értem?
                  Ha még a gyermeketek lennék, nemzettetek, formáltatok, neveltetek volna, de az
                  apátok vagyok és soha nem volt arra módotok, hogy befolyást gyakoroljatok
                  rám!
            </p>
            <p>
               Megint kifáradt, pihent. Balassa Imre megállt előtte:
            </p>
            <p>
               - Mondja, hogy mindez hazugság, kegyelmezzen nekem!
            </p>
            <p>
               Az öreg ingerült lett:
            </p>
            <p>
               - Ostoba ember! Hát miért hazudnám ezt neked!
            </p>
            <p>
               Olyan volt ez a hang, hogy nem lehetett többé kételkedni abban, a mit
                  az öreg mondott. Igaz volt, biztos igazság. Egészen világos volt előtte, hogy az ő
                  kis kálvinista szentjét megölték. Megölték ő miatta: Io miatt. Ime, fehér
                  holtteste végigfekszik az ágyukon, közöttük. Helyet kiván magának mellettük,
                  elválasztja őket. És mit ér, ha ezt nem látja senki, ha ő látja, érzi, borzong
                  tőle.
            </p>
            <p>
               - Szegény kis teremtés, szegény kis ártatlan! tört ki végre Balassa
                  Imréből zavaros kontemplációjának eredménye. Fuldokló hangon ismételte:
            </p>
            <p>
               - Szegény kis teremtés, kinek vétettél?!
            </p>
            <p>
               Az orvos föltette kalapját, indult az ajtó felé.
            </p>
            <p>
               - Megyek! mondá, isten veled: szervusz. Kinyitotta az ajtót, majd
                  ujra becsukta, visszajött:
            </p>
            <p>
               - Ha ugy gondolod, hogy szolgálatot teszek nektek hirtelen
                  halálommal: parancsolj velem. Mondd meg most, vagy sürgönyözzél; negyvennyolc óra
                  alatt végeztem. De remélem, belátod ennek a szükségtelenségét. Az én szervezetem
                  husz évig igen tisztesen szolgál, oktalanság, sőt jogtalanság lenne megfosztani a
                  müködés örömétől. Ha más véleményen vagy, csak mondd ki bátran.
            </p>
            <p>
               Csak egyet kötök ki, azt, hogy Io ne tudja meg, mért csuktam be a
                  boltot. Gondold meg, hogy ezt neki nem szabad megtudnia. Különben ez inkább
                  érdekedben áll neked, mint nekem. Hogy miért, azt te épp ugy tudod, mint én.
            </p>
            <p>
               Elhagy abban a pillanatban. Átengedi helyét a halottnak. Utálattal és
                  félelemmel hagyja el a - fölfogása szerint - bitorolt helyet. És mit fog tenni
                  aztán?
            </p>
            <p>
               - Mit? - szólt közbe Balassa Imre, hangosan gondolkozván.
            </p>
            <p>
               - Azt, hogy mellém áll. Eljön velem a börtönbe is! Ő velem jön!
                  Ismerem!
            </p>
            <p>
               Remegett a fölindulástól, nem volt ereje többet beszélni. Elment,
                  kisompolygott, összetörtebben, mint a hogy jött. Imre látta, a mikor kiment,
                  hallotta tapogató lépéseit a sötét folyosón és mégis itt látta maga előtt ragyogni
                  a fantasztikus sárga homlokot.
            </p>
            <p>
               Összeszoritotta fogait; szeretett volna neki rohanni a látománynak és
                  szétzuzni. Fölorditott a kíntól és dühtől és fölocsudott ettől a rendkivüli
                  emóciójától. Az órára nézett: tiz felé járt az idő. Rohant haza.
            </p>
            <p>
               Io a kapuban várta együtt a cseléddel. A hideg kilelte attól való
                  féltében, hogy az urának valami baja esett. Megtapogatta, nem akarta elhinni; hogy
                  nincs semmi baja. A mikor oszt meggyőződött, hogy testi épségében nem esett kár,
                  oly kitörő vidámság fogta el, hogy észre se vette férje szokatlanul szótlan
                  voltát. Ilyenkor különben se beszélgettek valami sokat, összebujtak és elaludtak
                  az egymás karjaiban.
            </p>
            <p>
               A férfi ezen az estén kibontakozott az asszony karjaiból, átment a
                  másik szobába.
            </p>
         </div>
         <div type="chapter">
            <head>
               XII.
            </head>
            <p>
               - Engedjen, kedves. Dolgozni is kell, nem lehet csókolózni mindig.
                  Maga azt hiszi, hogy az élet egy nagy csók és hogy én egy királyfi vagyok, a kinek
                  semmi egyéb dolga nincs, mint szeretni. Bizony, az élet nem egy tüzes csók, hanem
                  egy mérges harapás!
            </p>
            <p>
               Io bámulva nézett föl az ő oly hirtelen bölccsé vált férjére.
                  Megrémült, de egyszersmind gyönyörködtette is ez a filozófus beszéd. Lehajtotta
                  fejét az ura vállára, lábait pedig rátette annak térdére:
            </p>
            <p>
               - Olyan szépen beszélsz most, ugy szeretlek hallgatni, beszélj tovább
                  ilyenekről. Egy kissé félek tőled, de ez roppant jó. Tulajdonképpen olyan szépen
                  beszélsz, hogy nem is értelek. Miért haragszol reám, mit vétettem?
            </p>
            <p>
               - Te semmit, hanem az élet olyan kegyetlen!
            </p>
            <p>
               Io elkacagta magát, fölugrott, ugy nevetett. De látva, hogy az ura
                  nem nevet vele és hogy az arca még mindig komor, maga is elkomorodott:
            </p>
            <p>
               - Igaz, szólt remegő hangon, nagyon sok éhes, szegény és beteg ember
                  van a világon. Különösen itt látom őket, a mikor a piacra megyek. Szeretnék
                  segiteni rajtuk, de én csak asszony vagyok; miért nem beszéltek végre össze ti
                  férfiak és mért nem hozzátok rendbe a dolgokat!?
            </p>
            <p>
               Balassa Imre elmosolyodott egy pillanatra, de aztán ujra komoly lett.
                  Mintha véteknek tartotta volna a mosolygást és bünnek a csókot, ugy viselte magát.
                  Korán ment el hazulról, későn jött haza és otthon mindig dolga volt:
            </p>
            <p>
               - Jóéjszakát; ma megint rajzolni muszáj az egész éjszakán át. Élni
                  kell!
            </p>
            <p>
               Rögtön, minden habozás nélkül, szeparálta magát attól, a kivel össze
                  volt forrva. Érezte, hogy ezt meg kell cselekednie, de hogy mi lesz a vége: arról
                  sejtelme se volt. Arra azonban ügyelt, hogy Io ne gyanakodjék, ne kutasson az okai
                  után.
            </p>
            <p>
               Egyszer-egyszer, a mikor nagyon szomorunak látta az asszonyt,
                  homlokon csókolta és tovább ment, tovább menekült.
            </p>
            <p>
               Io nem állt elébe, nézte. Az első napokban könnyedén vette a dolgot,
                  azt hitte, hogy az urának csakugyan szorgos és sürgős dolga van. Lábujjhegyen
                  járt, a cselédet megkérte, hogy csendesen nevessen rajta, ha valamit visszásan
                  tesz a ház körül. De ez a munkálkodás és még inkább a rossz kedv nagyon is sokáig
                  tartott. Elvesztette türelmét és sirt egyet-egyet.
            </p>
            <p>
               De könyei hamar fölszáradtak, mert állandóan rosszat gondolni nem
                  tudott. Néha azt is elképzelte, hogy ennek igy kell lenni és végre az is
                  boldogság, ha vele együtt lehet, egy levegőt szivhat. Az, hogy az ura nem szereti
                  többé, csak egy-egy pillanatra jutott eszébe. Ilyenkor nem szánta volna megölni az
                  urát is, magát is. Volt olyan momentuma is, a mikor homlokát erővel összeráncolva,
                  szemeit megerőltetve, belé akart tekinteni az előtte ismeretlen világi életbe, a
                  mely megadná neki a szükséges magyarázatot. Egyszer meg föltámadt benne a kis
                  természettudós és megállapitotta, hogy a férfiak mind ilyenek: megunják az
                  asszonyt bizonyos idő multán, a szivükben azért szeretik tovább.
            </p>
            <p>
               A legboldogabb pillanatai azok voltak, a mikor azt hitte, hogy Imre
                  csak játszik vele, csak játszsza az unottat és hogy boldogtalanabb, mint ő.
                  Fölébredt benne az asszonyi dac:
            </p>
            <p>
               - Majd meglátjuk, ki fárad el hamarább! - gondolta magában és durcás
                  képeket vágott. Azonban elérkezettnek látta az időt, hogy leskelődjék.
            </p>
            <p>
               A második hónapja mult már, hogy igy éltek egymás mellett és egymás
                  nélkül. Esti tiz órakor jóéjszakát kivántak egymásnak. Imre bevonult szobájába
                  dolgozni, Io lefeküdt és nyomban elfujta a gyertyát. Két hónapig tudta türtőztetni
                  magát, hogy föl ne keljen és meg ne lesse, mint dolgozik az ura, hogy ül az
                  asztalnál, milyen az arca, nem ásit-e, nem fázik-e? A kiállhatatlan, az édes?
            </p>
            <p>
               Tizenkettőig várt, aztán a sötétben oda lopózkodott az
                  üvegajtóhoz.
            </p>
            <p>
               A füstölő lámpa alatt, karjára hajtott fejjel aludt Balassa Imre.
                  Vagy talán nem aludt, csak kifáradt és pihent.
            </p>
            <p>
               Io az ajtóban várta, mig ujra fölemeli fejét: látni akarta arcát
                  mindenáron és elhatározta, hogy addig meg nem mozdul leskelődő helyéről, a mig
                  férje föl nem ébred. Hajnalig kellett várnia; a petroleum is csaknem kiégett már a
                  lámpájából, a mikor Imre megmozdult, fölemelte fejét, fölkelt. Io reszketve leste
                  minden mozdulatát és torkába sirás szorult, a mikor az ő közönségesen vidám kis
                  ura megváltozott, rémült arcát látta. Be akart szaladni hozzá, körülfogni,
                  megölelni, halálra sirni magát a nyaka alatt, de nem volt bátorsága hozzá.
            </p>
            <p>
               Igy lesekedett tovább napokig és látta, hogy Imre asztalánál, jórészt
                  álmatlanul és mindig munkátlanul tölti az egész éjszakát. Miért virraszt, nem
                  tudta megérteni? Vele virrasztott, reszketve a gondolattól, hogy rajtakapja a
                  leskelődésen és kimerülve a folytonos küzködésben, hogy bemenjen-e hozzá, vagy
                  nem, szóljon-e, vagy nem?
            </p>
            <p>
               Belébetegedtek mindketten ebbe a fantasztikus és oktalan éjjeli
                  életbe, az álmatlanság, a vágyakozásukon való örökös erőszaktétel ugy megviselte
                  őket, mint valami állandó nagy láz. És egyszer-egyszer, a mikor elfeledkeztek
                  magukról, ijedten, forró részvéttel, egészen ellágyulva vizsgálták egymást, szóvá
                  is tették az állapotukat, de száraz, erőltetett, közönyös hangon.
            </p>
            <p>
               Végre is Io nem birta tovább türtőztetni magát, irt apjának. Megirt
                  mindent, kétségbeesését, reményeit, és azzal zárta levelét, hogy „mindennek vége
                  van”.
            </p>
            <p>
               Forduló postával megkapta a választ. Az öreg röviden, csak ezt
                  irta:
            </p>
            <p>
               „Nincs vége semminek. Megyek föl és mindent rendbehozok;
               
                  igazságot fogok szolgáltatni
               
               ”.
            </p>
            <p>
               Igazságot fog szolgáltatni? Nem értette apja e mondását és megbánta,
                  hogy irt. Neki, egyedül neki magának szabad itt kutatni az igazságot, csak ő
                  nyomozhatja ki azt a hideg, fekete titkot, mely közéjük férkőzött, hogy
                  megfagyaszsza, megölje, örökre elválaszsza kettőjüket egymástól.
            </p>
            <p>
               Elhatározta, hogy oda lép urához, megfogja a kezét, belenéz a szemébe
                  és szól:
            </p>
            <p>
               - Ha nem szeretsz többé, űzz el, de ne kínozz, ne kínozz!
            </p>
            <p>
               Százszor is elismételte magában ezt a kérdést; két napig csak ez az
                  egypár szó zugott a fülében, a mig ereje támadt fölkelni ágyában és a sötétben oda
                  botorkálni az ajtóhoz. Imre most nem ült az asztalnál. Lámpáját is eloltotta már,
                  talán aludt is.
            </p>
            <p>
               Alig tudott lélegzeni, reszketve tapogatódzott, mig ahhoz a diványhoz
                  ért, a hol férje felöltözve feküdt. Megérintette a kezével:
            </p>
            <p>
               - Én vagyok, Imre, én... susogta.
            </p>
            <p>
               A férfi felelet helyett magához ölelte, a hogy csak birta. Aztán -
                  alig egy pillanat mulva - eleresztette:
            </p>
            <p>
               - Menj innen, menj ki innen! mondá hangosan.
            </p>
            <p>
               Az asszony nem eresztette el, a nyakába kapaszkodott.
            </p>
            <p>
               - Nem, nem megyek el. Szeretlek, akarom, hogy szeress, tudom, hogy
                  szeretsz! Miért kinozol hát? Ne kinozz, verj meg, űzz el inkább! ölj meg, mért nem
                  teszed? Bánj velem kegyetlenül, de ne igy! Emeljed föl az öklöd és zúzz szét,
                  hozok egy kést, messed ketté a nyakamat, de...
            </p>
            <p>
               Beszéde zokogásba fult, nem lehetett többé megérteni.
            </p>
            <p>
               Egymás mellett ültek a diványon; lecsüggesztett fővel, merően maguk
                  elé nézve az áthathatlan sötétségbe.
            </p>
            <p>
               Az asszony csöndes sirdogálása hallatszott az éjszakában.
            </p>
            <p>
               - Mért sirsz te, hiszen te nem tudsz semmit, semmit, semmit... mondá
                  a férfi olyan csüggedt hangon, a mely belemarkolt az Io szivébe és olyan fájdalmat
                  szerzett neki, hogy zokogása egyszerre elállt.
            </p>
            <p>
               Reávetette magát urára, egyszerre a nyakába akaszkodott, forró
                  nyitott ajkával - mint egy macska a kölykét - végigsimitotta az ura hideg
                  arcát:
            </p>
            <p>
               - Hát te mit tudsz, mondd meg nekem, mit tudsz? Csak nekem mondd meg,
                  a te kis macskádnak, senkinek másnak! sugta a fülébe, kéjes hizelgéssel és nyögő
                  sirással apró csókokat hintvén minden szava közben.
            </p>
            <p>
               A férj hagyta magát csókolni és nem felelt. Nem tolta el többé
                  magától, sőt a fejét is felé forditotta, gyöngéden meg is ölelte, de nem szólt,
                  mintha maga előtt is el akarná tagadni ez édes fájdalmas, tilos
                  ölelkezésüket.
            </p>
            <p>
               Io is elhallgatott, szivét elárasztotta az édes meleg és elkábulva
                  élvezte férjének megujhodott gyöngédségét. És fölsikoltott örömében, a mikor ott
                  egymás mellett ülve az éjszakában, férjének eszébe jutott egy tőle eredő
                  csókolózási mód, a mikor szemét szoritotta szemére, gyöngéden, majd erősebben, oly
                  intenziven végül, hogy szemeik oly tüzesek lettek, mint két csókolódzó, forró
                  ajak.
            </p>
            <p>
               Egy vérmes, rövid kacagás hallatszott az éjszakában; asszonynevetés;
                  fényesség a sötétben.
            </p>
            <p>
               - Ne nevess! mondá Imre elfuló hangon, dühös csóközönnel fojtva el az
                  Io kacagását. - Ne nevess, mert megöllek! gyülöletes nekem, mert igy imádlak. Ugy
                  kellene, hogy utáljalak és reszketek érted. Inkább haljak meg én, te, muljon el
                  minden, de maga az enyém. Fázom tőled és szeretném az arcomat bebörtönözni a
                  hajadba. El kellene rugdalnod magadtól, mert ugy szeretlek és nekem el kellene
                  rugnom magamtól téged, mert igy szeretsz. Bün, bün, bün, hogy egymáshoz érünk.
                  Simulj hozzám szorosan, erősen, erősebben, még tudok lélegzeni, ugy, hogy ne
                  tudjak!... Ugy, hogy meghaljak, ugy, hogy meghaljunk mind a ketten.
            </p>
            <p>
               - Akarsz-e velem?
            </p>
            <p>
               - Akarok veled!
            </p>
            <p>
               - Mikor?
            </p>
            <p>
               - Most, ha te akarod.
            </p>
            <p>
               Eleresztették egymást, reszketve néztek egymásra, az egymás szemét
                  látták villogni az éjszakában.
            </p>
            <p>
               - Tudod-e, mondá a férj, hogy nekünk nem szabad élni?
            </p>
            <p>
               - Tudom.
            </p>
            <p>
               - Tudod? ki mondta neked?
            </p>
            <p>
               - Te, és érzem.
            </p>
            <p>
               - Tudod-e, hogy mi érettünk meghalt valaki?
            </p>
            <p>
               - Ki?
            </p>
            <p>
               - Az első menyasszonyom.
            </p>
            <p>
               - Tudom, de te engem szerettél.
            </p>
            <p>
               - Téged mindig, senki mást. És neki ezért kellett meghalnia. Azért,
                  hogy mi egymáséi lehessünk, megölték.
            </p>
            <p>
               - Megölték? Ki?
            </p>
            <p>
               - Az apád!
            </p>
            <p>
               - Megölte?
            </p>
            <p>
               - Megmérgezte!
            </p>
            <p>
               - Ki mondja?
            </p>
            <p>
               - Apád.
            </p>
            <p>
               - Kinek?
            </p>
            <p>
               - Nekem, elárulta, nem birta tovább, itt volt és megmondta.
            </p>
            <p>
               Mint a villám, ugy cikáztak a kérdések és feleletek az éjszakában.
                  Valami titokzatos világosság áradt el körülöttük, látták egymást a sötétségben.
                  Rettegtek az egymás látásától és összefogódzkodtak, védelmet keresve egymásban,
                  egymás ellen. A szivük tele volt szerelemmel, de a szemük előtt egy halvány, hideg
                  leányfej fehérlett, a pap-leány szomoru fantomja.
            </p>
            <p>
               Reggel lett; fáztak.
            </p>
            <p>
               Ugy érezték, mintha valami bünt követtek volna el az által, hogy
                  intimek voltak egymáshoz. Kéz kézben, kölcsönösen kerülték egymás tekintetét.
            </p>
            <p>
               - Mit fogunk tenni? kérdezte a férfi.
            </p>
            <p>
               Ezentul, hol hangosan, hol elhallgatva, ez a kérdés lebegett ajkaikon
                  valahányszor csak látták egymást. Választ kerestek, de nem találtak. Titkon
                  reménykedtek a megoldásban, de egyelőre nem leltek valami tisztes kibuvóra
                  sem.
            </p>
         </div>
         <div type="chapter">
            <head>
               XIII.
            </head>
            <p>
               A pap-kisasszony fantomja, szerelmük áldozatának emléke,
                  elválasztotta őket egymástól, de egyszersmind forró - mert tilosnak, bünösnek
                  tetsző - vágyakozást keltett bennünk, a melyet oly nehéz volt elviselniök, mint az
                  italra való szomjuságot, hév juliusi napon. Csaknem az eszüket vesztették bele, és
                  öntudatuk tényleg nem volt teljes, a mikor az egymás karjaiba menekültek.
            </p>
            <p>
               Io egy kissé féltékeny volt ilyenkor a halottra:
            </p>
            <p>
               - Te szeretted őt, mondd meg, ha szeretted, nem haragszom! mondá
                  szomoruan.
            </p>
            <p>
               Imre hallgatott; az asszony sürgette.
            </p>
            <p>
               - Nem, nem! szólt végre a férfi sugva. Igazolta magát és apróra
                  elbeszélte, hogy került a szegény papleányhoz:
            </p>
            <p>
               - Tanultam, zárkozottan éltem, talán az első tisztességes leány volt,
                  a kit megismertem.
            </p>
            <p>
               Meghatott, szerettem volna szeretni, örökre boldogtalan lettem volna
                  vele!
            </p>
            <p>
               Máskor meg, különösen hajnal felé már, ugy beszélt a kis martirról,
                  mintha azóta, mióta érette martiromságot szenvedett, csakugyan szerelmes volna
                  bele.
            </p>
            <p>
               - Most gyakran látom, álmodom róla, de ébren is, különösen a
                  hivatalban. Bánatosan, édesen, alázatosan néz rám. Olyan jó volt hozzám; azt
                  hiszem a legjobb teremtés volt, a ki csak élt e világon. Belebetegedett abba, hogy
                  késtem; nem birta elviselni, hogy napokig nem látott.
            </p>
            <p>
               Soha sem szeretett, soha nem is fog szeretni engem ugy ember, mint a
                  hogy ő szeretett!
            </p>
            <p>
               Maga a tény, a mérgezés, a sárga ember gyilkossága alig került szóba.
                  Néven nem nevezték sohasem, a mit cselekedett, Io hozakodott vele elő
                  egyszer:
            </p>
            <p>
               - Én azért szeretem apámat, talán, ha lehet még jobban szeretem.
            </p>
            <p>
               - A miért ölt?
            </p>
            <p>
               - A miért ölt.
            </p>
            <p>
               - De hisz akkor én tőled is félek!
            </p>
            <p>
               És a férj némi félelemmel tekintett asszonyára. De annál több tüzzel
                  ölelte aztán magához. Még csak ez kellett, hogy Io önkényt apja büntársává tegye
                  magát. Most már ugy közeledett hozzá, mintha a legrettenetesebb házasságtörést
                  követné el vele, - feleségével. Sőt gyakorta azt is megforgatta elméjében, hogy
                  nem büntárs-e ilymódon ő is? Néha ugy érezte, hogy csakugyan az. Ilyenkor erős
                  kisértésbe jött, hogy a világi biróság elé álljon, eláruljon mindent, szeretett
                  volna a börtönbe kerülni és vesztőhelyre juttatni azt, a ki érettük élt.
            </p>
            <p>
               Volt rá eset, hogy Ionak meg is mondta:
            </p>
            <p>
               - Igy ez nem tarthat, kell, hogy igazság legyen. Apád álljon a birák
                  elé és vegye el az ő büntetését és mi...
            </p>
            <p>
               - És mi?
            </p>
            <p>
               - Menjünk el egymástól, te délre, én északra, ne lássuk egymást soha
                  többé!
            </p>
            <p>
               Minduntalan bucsuztak egymástól és minduntalan visszatértek
                  egymáshoz.
            </p>
            <p>
               - Nem bánom, menj el hozzá, ha őt jobban szereted! szólt az asszony
                  olyankor, ha a férj egészen ellágyulva emlékezett vissza a kis áldozatra.
            </p>
            <p>
               Most már oda jutottak, hogy kis lakásukba, harmadiknak, állandóan
                  beköltözött a fehér leány. Io vetélytársat látott benne nem egyszer, Imre pedig
                  egy elérhetetlen, megközelithetetlen kedvest. De mindezek a képzelgések nem
                  hatalmasodtak el rajtok végképp, ha együtt voltak, erősnek érezték magukat.
                  Elbeszélték egymásnak látomásaikat, lelkük legkisebb emóciójáról is számot adtak
                  hiven. Végre is szinte gyönyörüségük volt abban, hogy nem támadt egyetlen
                  gondolatuk sem, a melyet el ne mondottak volna. A szerelmes hetek hévsége öntötte
                  el őket állandó didergésük közepette; ilyen intimitásban nem voltak az első
                  napokban sem. Olyan boldogok voltak és boldogságuk annyira szeparálta őket az
                  emberektől, hogy egyszer-egyszer, fölocsudva, a mint a körülöttük élő világot
                  megpillantották: meglepődtek és megrémültek. És rettegni kezdtek attól, hogy ez a
                  világ közéjük férkőzik, megtudja titkukat és elválasztja őket.
            </p>
            <p>
               - Nem szabad megtudni senkinek, senkinek! mondá Io.
            </p>
            <p>
               - Meg kell mondani; ugy érzem, hogy ez kötelesség: érzem, hogy
                  összeroskadok a titok terhe alatt. Hadd tudják meg az emberek; teljék be az
                  igazság! mondá Imre azokban a pillanatokban, a mikor egyedül volt, a mikor
                  lelkében elpetyhüdve, testében megzsibbadva, ölében tartotta feleségét, de nem
                  látta, nem érezte azt maga mellett még sem.
            </p>
            <p>
               Voltak esetek, a mikor megegyeztek ebben. Ionak is ugy tetszett,
                  mintha igazságot, okvetlen igazságot kellene szolgáltatni Hófehérkének. De hogyan?
                  Ő is sajnálta, ő is siratta nem egyszer és voltak olyan pillanatai is, a mikor
                  gyülölte magát, mert ő miatta kellett e szegény, jó leánynak elpusztulnia.
            </p>
            <p>
               De soha, egy pillanatra se jutott eszébe vádolni apját. Nem félt
                  tőle, nem kárhoztatta és nem gondolt annak a lehetőségére sem, hogy azt
                  föláldozza. És hiába tett férje célzásokat, hiába beszélt világosan arról, hogy
                  itt annak kellene cselekednie, a ki „cselekedett”, nem értette meg, mit akar ezzel
                  mondani. Valami vádfélét mégis kiérzett e beszédekből és egészen elhalványodva, a
                  fölindulástól remegve kiáltá:
            </p>
            <p>
               - Nem ő, mi vagyunk a gyilkosok, mi ketten!
            </p>
            <p>
               Szeretettel teli leveleket irt apjának. Megirta legelsőbben is, hogy
                  nincs már semmi baj, tréfa volt, nem is volt. Az öreg nehezen nyugodott meg,
                  fenyegetődzött, hogy jön és „igazságot szolgáltat”.
            </p>
            <p>
               Most már értette, hogy mit jelent ez igazságszolgáltatás és remegett
                  tőle.
            </p>
            <p>
               - Nem akarom, hogy apámnak valami baja legyen, egyszerüen nem akarom.
                  Ha valami baja támadna, nem tudnék veled lenni többé egy percig sem! mondá Io
                  fenyegetőleg, majd hizelgően.
            </p>
            <p>
               - Ne feledd, a mit mondtam! szólt férje után, a mikor a hivatalába
                  ment. És folyton az órát nézte, a mig az haza nem jött.
            </p>
            <p>
               Nem köszönt neki vissza; nem engedte, hogy megcsókolja kezét,
                  kémlelődve nézett rája:
            </p>
            <p>
               - Történt valami?
            </p>
            <p>
               A válasz rendesen az volt, hogy „nem!”
            </p>
            <p>
               Rögtön megnyugodott, hizelegve fonta karját férje nyakára:
            </p>
            <p>
               - Nem akarom, hogy arról beszéljünk; esküdjél meg, hogy nem beszélünk
                  róla többet. Miért rontanók meg az életünket; igy mind a ketten betegek leszünk.
                  Érdemes-e, hogy elpusztuljunk? Hisz az egész nem is igaz.
            </p>
            <p>
               A közönséges asszonyi praktikával „ki akarta beszélni”, ki akarta
                  pusztitani férje és a maga lelkéből a Hófehérke egész történetét.
            </p>
            <p>
               - Őrültség az egész; nem igaz, nem igaz!
            </p>
            <p>
               Két napig nem is beszéltek az ő titkukról. A pihenő után azonban
                  lázbetegen várta haza férjét Io.
            </p>
            <p>
               - Mi történt? Megtörtént?! kiáltotta elébe, a mikor az délórán
                  belépett.
            </p>
            <p>
               - Meg! felelte Balassa Imre tiszta hangon.
            </p>
            <p>
               Még egy napig voltak együtt. Ezen a napon, ezen az utolsó napon
                  nagyon keveset beszéltek egymással, Io megkérdezte négyszer is:
            </p>
            <p>
               - Tehát ő jelentette föl magát?
            </p>
            <p>
               Merően, vizsga szemmel nézett férjére. Végül hozzátette a
                  kérdéshez:
            </p>
            <p>
               - Neked nincs semmi részed benne, hogy igy történt? Mondd, hogy
                  nincs, adj kezet.
            </p>
            <p>
               Ez a kézfogás volt a bucsuzásuk. Másnap délben a férj ott találta az
                  ebédlő asztalán bucsuzó irását, mindössze ezt:
            </p>
            <p>
               „Börtönben van, ő az én apám, én vele vagyok; vele akarok lenni.
                  Magát nagyon, nagyon szerettem!”
            </p>
            <p>
               Az asztal meg volt teritve, a cseléd behozta a levest:
            </p>
            <p>
               - A nagysága izeni, hogy csak tessék ebédelni nála nélkül.
            </p>
            <p>
               Balassa Imre még egyszer elolvasta a nagy betüs levelet és csak most
                  vette észre a post-scriptumot:
            </p>
            <p>
               „Vigyázzon a holmijára, hogy szét ne lopkodja Mari, mert
                  meggyőződtem, hogy nagy zsivány!”
            </p>
         </div>
         <div type="chapter">
            <head>
               Az exhumáció
            </head>
            <p>
               A korcsmáros tudván, hogy exhumáció lesz és sok finom urak jönnek ki
                  ez alkalomból Tardra, egy hordó dupla-márciusi sört hozatott egyenesen
                  Kolozsvárról. Jeget is kért kölcsön, azzal behütötte. Egészen jól számitott, az
                  exhumálás napján fullasztó és vakitó hőség támadt és az urak, mielőtt nekiindultak
                  volna nagy munkájuknak, mint igazi városi emberek, betértek hozzá egy
                  „snitt”-re.
            </p>
            <p>
               A korcsmáros, a lakó, helyesebben az alvó szobájában teritett nekik.
                  A magasra vetett zöld takaros ágyak, a földes-szoba szaga, a zsidó családi emlékek
                  a falon: egy kissé alterálták, de a jó hüvös levegő és a jéghideg ital kibékitette
                  őket.
            </p>
            <p>
               Déli egy órára rendelték ki a községbeli hivatalos embereket, a
                  sirásókat és igy legelsőbben is azzal kellett tisztába jönniük, hogy
                  megebédelhetnek-e addig vagy se?
            </p>
            <p>
               A kövér és jómódu járásorvos inditványára elhatározták, hogy nem
                  mennek ki üres gyomorral a temetőbe. A vizsgálóbiró, mint gyomor-katharusos ember,
                  jobbnak tartotta volna, ha csak a dolgok rendbehozása után étkeznek. A megyei
                  főorvos döntött, kollégájának pártjára állott azzal, hogy:
            </p>
            <p>
               - Legalább az ebéd alatt megbeszélhetjük a megbeszélni valókat!
            </p>
            <p>
               Megbeszélték. Az orvosok kinyilatkoztatták, hogy orvos kollégájuk a
                  gyilkossággal vádolta magát: egyszerüen őrült. A mit vall, az őrület, megvan a
                  legkisebb orvosi tankönyvben, hogy az.
            </p>
            <p>
               A főorvos Meynert bécsi professzorra és Charcotra hivatkozott, a
                  járásorvos helyeselte a mit mond és reá, valamint ama számtalan kollégájára utalt,
                  a kikkel együtt szokott sörözni.
            </p>
            <p>
               - De miért kivánja az exhumációt? vette közbe a vizsgálóbiró.
            </p>
            <p>
               - Épp ez bizonyitja, hogy őrült, minden őrült az exhumációt szokta
                  kivánni! - jegyezte meg nagy mohósággal a járásorvos.
            </p>
            <p>
               A megyei főfizikus helybenhagyta a mondást, pusztán második részét
                  igazitotta helyre:
            </p>
            <p>
               - Nem lehet azt mondani, hogy minden őrült kivánja ezt.
            </p>
            <p>
               - De az ilyenek kivánják.
            </p>
            <p>
               A vizsgálóbiró nézte őket, a mint a marhahust nagy deliciával sózták,
                  paprikázták, a higiéniához értő emberek módjára, apró darabokra vágták össze és
                  ugy eszegették.
            </p>
            <p>
               Évődött velök:
            </p>
            <p>
               - Természetesnek találom, hogy önök mint orvosok, kollégájukról nem
                  akarják elhinni, hogy visszaélt hatalmával. Értem azt is, hogy perhorreskálják
                  annak még a gondolatát is, miszerint közel vagy távol egy orvos gyilkosság bünével
                  vádoltassék. Az ostoba nép ebből konzekvenciákat, önökre nézve zsenáns
                  következtetéseket vonna!
            </p>
            <p>
               Roppant hevesen tiltakoztak a vizsgálóbiró fölfogása ellen; az evést
                  is abbanhagyták. A főorvos kis fia, a kit az utazás kedvéért apja magával hozott,
                  félve nézett a vizsgálóbiróra, attól tartott, hogy még őket is bajba keriti. De
                  megnyugodott, látván, hogy apja is, a pohos doktor is, ugyancsak bátran viselik
                  magukat. Rátámadtak a vizsgálóbiróra, hogy olyan dolgokba avatkozik, a melyhez sem
                  joga, sem szakértelme nincs.
            </p>
            <p>
               - Különben is látni fogjuk a hullát, lássuk a hullát! mondá a főorvos
                  olyan hangon, mintha képesnek érezte volna magát, hogy egy éven tul álló halottba
                  egy fuvással lelket teremtsen.
            </p>
            <p>
               A járásorvos azonban savanyu képet vágott, a maga részéről szerette
                  volna az egész exhumációt, mint szükségtelent meg se cselekedni. Kétségbeesve
                  vakarta a nagy fejét, félt a melegtől, a régi halott fölboncolásától. A borbélyt
                  ugyan elhozta a durvább munkára, de a törvényszéki orvost is helyettesitvén,
                  okvetlen hozzá kellett nyulni a „kadaverhez”.
            </p>
            <p>
               Szidta a meleget, de különösen szidta megőrült kollégáját és ebben
                  nemcsak a főorvos, ha nem a vizsgálóbiró is egy véleményen volt vele. A roppant
                  hőség miatt csak lassan-lassan bocsátkoztak ki a napvilágra. A korcsma kapuja
                  előtt már várt reájuk a biró és az esküdt, a kiket valamennyien minden nagyobb ok
                  nélkül leszidván, ráültek a rossz bodzafaszekerekre.
            </p>
            <p>
               Fehér porfelhő burkolta be valamennyiüket, nem is igen látták
                  egymást, nem is igen beszélgettek egymással, csak a mikor kiértek a temetőbe.
            </p>
            <p>
               Föllélegzettek, fujtak, dühöngtek. A járásorvos nagy ünnepiséggel
                  vette ki szivartárcáját és megkinálta szivarral a férfiakat, még a tiszteletest
                  is, a ki ugy állott ott, mint egy testében-lelkében megbénult öreg ember, a kinek
                  semmi köze az egészhez, de megparancsolták neki, hogy itt álljon és nézze az
                  exhumációt, hát itt állott és nézte.
            </p>
            <p>
               Mindannyian rágyujtottak, a pohos orvos ugyancsak füstölt, az öreg
                  pap szintén szájába tette a szivart. A vizsgálóbiró konyakot kért a főorvostól. A
                  borbély élvezte a finom szivart és a hegyoldalba vágott temető kies és regényes
                  fekvéséről emlékezett meg. Csak azt sajnálta, hogy sem ciprusokat, sem füzfákat
                  nem ültetett a lakosság és hogy a nap csaknem pőrére pörzsölte le a sirokat.
            </p>
            <p>
               Kabócák, szöcskék, sáskák, tücskök és mindenféle szálló-ugráló
                  bogarak nyüzsögtek a lábaik alatt és ezért is a birónak kellett kikapnia.
            </p>
            <p>
               - Mozogni sem lehet a bestiáktól! kergettesse el őket! mondá a
                  főorvos. Az esküdt és a kisbiró nyomban irtó hadjáratot inditott ellenük, olyan
                  lármát csapván, hogy észre se vették, a mikor az elkorhadt koporsó kint volt a
                  salétromos földön.
            </p>
            <p>
               A vizsgálóbiró ivott egy pohár konyakot, aztán bemártotta tollát a
                  kisbiró által tartott téntába. A járásorvos elszántan kommandirozott:
            </p>
            <p>
               - Borbély ur, munkára.
            </p>
            <p>
               A borbély egy gyenge emeléssel kinyitotta a koporsót. Valamennyien
                  hátráltak egypár lépést. Csak a pap maradt a helyén. Majd a mig az exhumáló
                  bizottság ösztönszerüleg félrenézett, mint egy gép előrelépett és lehajolt leánya
                  hullája fölé.
            </p>
            <p>
               Mindannyian az öregre néztek; mosolygott. Megdöbbentek, de valami
                  rájuk parancsolt, hogy hirtelen köréje gyüljenek. Most már mindannyian
                  letekintettek a koporsóba.
            </p>
            <p>
               Salétromos földből támadt siri ágyán feküdt Hófehérke. Ugy kellett
                  volna, hogy ne legyen már belőle más, csak az, a mi irtózat. És ott volt a leány
                  épen, egészen, fehéren. Arcára, kezére, ruhájára, egész alakjára a salétrom
                  ezüstje vont fátyolt. Szép volt, kedves volt, mosolygott.
            </p>
            <p>
               Az exhumálók föllélegzettek.
            </p>
            <p>
               - Gyönyörü! mondá a vizsgálóbiró.
            </p>
            <p>
               A főorvos halkan szólott:
            </p>
            <p>
               - Első ilyen esetem.
            </p>
            <p>
               A járásorvos pedig odahajlott a vizsgálóbiró füléhez:
            </p>
            <p>
               - Hát lehet itt mérgezés, lehet itt?!
            </p>
            <p>
               Nem mertek hozzányulni a holttesthez, körülvették, bámulták. Csak a
                  borbély nyulkált föléje, de a járásorvos hamarosan megintette:
            </p>
            <p>
               - Önnek nincs joga hozzányulni. Majd ha a főorvos ur mondja, ha én
                  mondom!
            </p>
            <p>
               A bizottság segédszemélyzete kezdett először nyugtalankodni;
                  szerették volna tudni már, hogy csakugyan megmérgezték-e a leányt és hogy lesz-e
                  akasztás.
            </p>
            <p>
               - Itt minden rendben van! Ily ép hulla mellett a mérgezés esete
                  abszolute ki van zárva, mondá ki a főorvos a határozatot, erős tenorbariton,
                  megváltoztatott és ellenmondást nem türő hangon.
            </p>
            <p>
               - Rendetlenség nincs! ismételte a járásorvos gőgösen.
            </p>
            <p>
               A vizsgálóbiró nem kételkedett többé és kérte a szakértőket, mondják
                  tollba az ő fölebbezhetlen véleményüket.
            </p>
            <p>
               Mind a két doktor köhögött; a főorvos rövidebb ideig, hamarosan
                  készen volt a szakvéleménynyel és diktálta ugy, mintha jó eleve megtanulta
                  volna:
            </p>
            <p>
               „A hulla oly föltünően ép, hogy a mérgezés, mint halálok, egyszerüen
                  ki van zárva: továbbá...
            </p>
            <p>
               - Röviden, lehető tömören, sugta a vizsgálóbiró, a kinek vékony
                  lábszárain az éhes bogarak édelegtek. Maga is megéhezett ezalatt; az aranyóráját
                  nézte, a mi a parasztok figyelmét egy pillanatra elvonta a koporsótól.
            </p>
            <p>
               A járásorvos, a ki a nagy forróságban majd elájult, rájuk
                  rivalt:
            </p>
            <p>
               - Mit bámészkodnak kendtek. Rendben van, eresszék le, botjával a
                  holttest felé bökött.
            </p>
            <p>
               Négy óra lehetett: a nap minden ellentállás nélkül ragyogott le
                  Hófehérkére. Mint egy drága kövekből faragott kép, olyan volt ez a halott;
                  tündöklött, sugárzott, élt.
            </p>
            <p>
               - Éppen csakhogy nem beszélt, mondá a borbély.
            </p>
            <p>
               Talán beszél is, az ajkai, mintha mozognának, vagy csak a leperzselt
                  faágakon megtört napsugár játszott körülötte?
            </p>
            <p>
               - A tetem szinte él! Ez is bizonyitja, hogy egészsége teljes
                  birtokában mult ki!
            </p>
            <p>
               Kottyantott közbe a főfizikus diktálásának a járásorvos, a kinek
                  agyvelejét végképp fölforralta a nap. De csakhamar megbánta enunciációját és azt
                  ajánlotta, hogy a leány valamely részét vegyileg is meg kellene vizsgálni. A
                  főorvos gunyos mosolyára hamarosan letett erről is s a birónak kezdte magyarázni,
                  hogy mi mindent kellene tenni a falunak a hygiene kedveért. Bizonyos dombok ellen
                  kelt ki különösen erősen...
            </p>
            <p>
               A főorvos most már latin szavakat mondott tollba; végre technikus
                  terminusaiból is kifogyott. A mikor ajkán az utolsó nagy önérzettel kiejtett diák
                  szó is elhangzott; a koporsó ujra lenn volt a földben és Hófehérke folytatta
                  tovább megszakitott álmait.
            </p>
         </div>
         <div type="chapter">
            <head>
               XV.
            </head>
            <p>
               Az öreg asszony hajtogatta a még mindig kusza szőrü, de egy kissé
                  megkomolyodott csacsikat. Io ült mellette, hátul a sárga ember ült nagy
                  kényelmesen, mint egy ur. Mint egy ur, a ki a börtönből megy hazafelé.
            </p>
            <p>
               Egy kissé alterálta a visszanyert szabadság sok különössége, például,
                  hogy annyi friss levegőt szivhatott, a mennyi éppen neki tetszett és hogy azokkal
                  lehetett együtt, a kiket szeretett. Mindazonáltal nehezére eshetett szóba állani
                  ezekkel és mindenképpen ugy intézte a dolgot, hogy a szamarakhoz intézzen bizalmas
                  szavakat.
            </p>
            <p>
               - Az a kérdés, hogy kik a szamarak? Ti-e, én-e, avagy ők? Mi hárman
                  nem, annyi bizonyos, hanem, hogy a felsőbbség az, annyi kétségtelen.
            </p>
            <p>
               Io szomoruan figyelt a diskurzusra; az öreg nyomban megtette erre a
                  látható szomoruságra az ő megjegyzéseit:
            </p>
            <p>
               - Ezek a csacsik nem vádolnak engem, ezek elhiszik, hogy ártatlan, de
                  egy kissé kótyagos fejü vagyok. Ha ők hiszik, mért ne higyjem el én is? Az a
                  fődolog, hogy ők higyjék!
            </p>
            <p>
               Az öregnek otthon még jókedve is támadt. Köszöntötte szobájának
                  butorait, a nagy diványt még meg is ölelte:
            </p>
            <p>
               - De szép is ez az élet! mondá páthoszszal. Majd bohókás hangon
                  hozzátette: hát azt akarják, hogy őrült legyek és éljek, élek hát és ha ugy
                  tetszik, őrült vagyok. A legszivesebben akceptálom ezt a szerepet!
            </p>
            <p>
               Elfogadta ezt a szerepet minden konzekvenciával egyetemben, lemondott
                  - önkényt - az orvosi prakszisról és tökéletesen a mezei gazdaságra és
                  baromfitenyésztésre adta magát. Valami kicsiny tőkéjük volt és azt az asszony
                  nagyon ügyesen forgatta, ugy, hogy a szamarakat degradálhatták alacsonyabb munkára
                  és vásárolhattak két lovat. Csaknem megelégedetten éltek, az öreg alig volt
                  kedvtelen, ámbátor a modorát megváltoztatta: legszivesebben beszélgetett most az
                  állatokkal, a melyek nevében olyan feleletet adott magának, a milyen neki éppen
                  tetszett.
            </p>
            <p>
               Io egyszer rajta kapta, a mint megszólitott egy tyukot:
            </p>
            <p>
               - Jó napot ténsasszony! Ugy-e elfogadja a kezemből ezt a kis
                  kukoricát.
            </p>
            <p>
               - Nagyon szivesen! - felelte magának a tyuk helyett. - Ön nagyon
                  szimpatikus nekem!
            </p>
            <p>
               Az igazság az volt, hogy a sárga ember egykor olyan erős, de
                  tulságokra mindig hajlandó elméje meghibbant egy kissé. Ezt ő maga is tudta, sőt
                  konstatálta is, különösen a mikor Ioval beszélgetett.
            </p>
            <p>
               - Lásd, mondá leányának, én csakugyan bolondos ember vagyok és nagyon
                  könnyen igaz lehet az, a mit kollegáim mondottak rólam. Vádoltam magam, mert
                  megzavarodtam és hogy a mit vállalok, az csak agyrém. Nincs kizárva ez a föltevés.
                  Lassan-lassan már magam se tudom, mi az igazság. Az elmém elvesztette a
                  biztosságát; de ez nem baj, sőt nagyon jó.
            </p>
            <p>
               Egyszer-egyszer dicsekedett is, hogy milyen jól érzi magát ebben az
                  állapotban:
            </p>
            <p>
               - Élek felelősség nélkül. A nélkül, hogy akár magamnak felelnék. Ez
                  az ősállapot, ez a boldogság.
            </p>
            <p>
               Néha azonban elfogta valami határtalan, ijesztő levertség. Küldte,
                  csaknem elküldte leányát a háztól:
            </p>
            <p>
               - Menj, menj, mondá, menj vissza a férfiadhoz, az adjon neked
                  kenyeret; eleszel szegény anyád elől mindent; nem csinálsz semmit, itt ülsz a
                  nyakunkon. Választottál magadnak férfit, menj hozzá!
            </p>
            <p>
               Majd meg kenetteljesen prédikált:
            </p>
            <p>
               - És az asszony elhagyja szüleit és elmegyen az ő urával, hogy
                  gyermeket szüljön neki...
            </p>
            <p>
               Io nagyobbára türelmesen hallgatta apját és soha semmivel sem árulta
                  el, hogy neki áldozat kitartani apja mellett és elválva élni attól, a kivel
                  gondolatban mindig együtt van.
            </p>
            <p>
               Csendesen élt, ugy mint leánykorában; egy-egy pillanatra meg is
                  feledkezett arról, hogy nem lány többé. Kérdezte magától:
            </p>
            <p>
               „Jó isten, nem másodszor élek-e én most?”
            </p>
            <p>
               De ezek nagyon kivételes momentumok voltak; állandó lelki állapotában
                  nagyon is élesen emlékezett vissza mátkaságára, házasságára, férjére. Sőt igy
                  egymagában folytatta a vele való életet, megállapitván minden napon, minden édes
                  percet, a melyet együtt töltöttek el. Ugyszólván visszafelé élte át a hévséges
                  hónapokat; uj mézes heteket töltött el, csakhogy most fantáziája és emlékezete
                  segitségével.
            </p>
            <p>
               Ha apja nem lett volna közelében, ha el tud számolni halott
                  riválisával: még jól is érezhette volna magát. Igy azonban mégis csak szenvedett.
                  Különösen nyomasztólag hatott reá, hogy az uráról, a mióta eljött tőle, tehát egy
                  hónapja már, nem hallott semmit.
            </p>
            <p>
               Hallgattak mindaketten. És a mélységes csend, a mely közéjük feküdt,
                  sivár, ijesztő, kétségbeejtő gondolatokat susogott neki.
            </p>
            <p>
               Ebből a szinte látható csöndességből kelt ki lassan-lassan egy
                  ugyszólván konkrét alak. Egy valaki, a ki a féltékenységet szitotta benne.
            </p>
            <p>
               Éjjel volt; leánykori ágyában fölült Io.
            </p>
            <p>
               - Most éjjel van, mondá magában, most bizonynyal rája gondol. Reá és
                  nem reám!
            </p>
            <p>
               Ugy szerette volna megtörni a csendet és ugy szerette, hogy ilyen
                  csend van. Egész áhitattal reávethette magát a mult megünneplésére. Csak annak
                  érezte nagy hiányát, hogy nem volt keze ügyében egyetlen tárgy sem, otthonról
                  való. Egy napon például eszébe jutott, hogy milyen jó volna kezébe venni azt a kis
                  tejesbögrét, a melyet az utolsó héten vett... Emlékezett a kedves kis szitára,
                  milyen szépen csüngött a falon, a nagy és erős vágódeszka mellett.
            </p>
            <p>
               A szita... a kedves kis szita vajjon megvan-e még?
            </p>
            <p>
               A második hónap kezdetével, a mikor az apjáért való aggodalmas, kínos
                  napok véget értek, megszállotta egyszerre a vágy: menni, menni!
            </p>
            <p>
               Különösen reggel, a mint kinyitotta a szemeit, az ablakhoz futott: az
                  országutat nézni. Haza, haza! gyalog szeretett volna hazamenni, futva előre.
            </p>
            <p>
               „Miért is vagyok én itt; mit keresek én itt?” kérdezte magától.
                  „Miért jöttem ide, hogy tudtam eljönni tőle?”
            </p>
            <p>
               Voltak pillanatai, a mikor fölbőszült apja ellen: mért kellett neki
                  áldozatot hozni érte? A mikor gyülölte Hófehérkét és haragudott reá még azért is,
                  a miért meghalt. Máskor meg elhivén, hogy mégis apja volt a fehér-leány halálának
                  okozója, igy szólt magában:
            </p>
            <p>
               „Jól tette apám, jól tette!”
            </p>
            <p>
               „De hisz nem cselekedte meg, a mit magára fogott!” - gondolta aztán.
                  „Igy tehát”, füzte tovább gondolatait, „az ok, a miért itt vagyok, megszünt.
                  Vissza kell mennem. De hisz ő is tudja, hogy nincsen ok igy elválva élni, mért nem
                  jön értem?”
            </p>
            <p>
               Várta; egész naphosszat elült az ablak mellett, az országutat nézve.
                  Mint leánykorában, most is hitte, tudta, hogy jön; de hite megcsalta, tudása
                  hamisnak bizonyult.
            </p>
            <p>
               Nem jött. Hanem virágot küldött maga helyett. Sok, sok piros, teljes
                  rózsát, postacsomagban. Irás nem volt a virágok mellett semmi, a rózsák pedig
                  elhervadtak, összeestek a hosszu ut alatt.
            </p>
            <p>
               De volt mit csókolni az egész hét alatt. Titkos találkái voltak a
                  hervadt rózsákkal; a sárga ember egyszer rajtakapta. Félrenézett, nehogy zavarba
                  hozza Iot. Aztán megkérdezte:
            </p>
            <p>
               - Irtál neki?
            </p>
            <p>
               - Nem.
            </p>
            <p>
               - Jó volna megköszönni.
            </p>
            <p>
               - Nincs rá szükség.
            </p>
            <p>
               - Mikor mégy vissza hozzá?
            </p>
            <p>
               - Soha.
            </p>
            <p>
               - Akkor, a mikor érted jön?
            </p>
            <p>
               - Akkor sem, ha értem jön.
            </p>
            <p>
               Mégis várta, biztosan várta holnapra. Nem jött meg, csak levelet irt.
                  Azt irta, hogy nem tud nélküle élni, hogy beteg, hogy meghal, hogy jön érte még
                  akkor is, ha neki kellene ölnie érte. Jőjjön-e, jöhet-e?
            </p>
            <p>
               Io röviden azt felelte, hogy „nem!”
            </p>
            <p>
               Reggel küldte el e rövid levelet, este azonban irt hosszut,
                  kimeritőt. Szerelme, édes urának nevezte férjét és kérte, hogy szeresse. Igy
                  távolról legyenek az egymáséi. Könyörgött neki, hogy meg ne csalja,
                  fenyegetődzött, ha meg találná csalni... De ne jőjjön érte, de együtt nem élhetnek
                  még sem. Nem akar, nem tud és nem szabad neki fehér, árnyék-vetélytársnéjával
                  együtt élni... Mert hisz az él, hiába minden: él mindkettőjük fantáziájában és ott
                  van, ha ajkaikat összeértetik, abban a csókban.
            </p>
            <p>
               Örökös szenvedés és örökös bün volna igy együtt élniük. Igy, a mikor
                  szivükben mindketten bizton tudják, hogy „
               
                  az
               
               ”, igy nevezte Hófehérkét, „mégis csak értünk mult el”.
            </p>
            <p>
               Tele volt irva a levél csókkal; keresztül-kasul a papiroson. A levél
                  legkisebb helyére odairta: „csókolom” és a végére még ezt is tette:
            </p>
            <p>
               „Ne jőjjön, ne jőjjön”.
            </p>
            <p>
               Megint mély csend támadt közöttük; a férj nem jött, nem irt,
                  hallgatott.
            </p>
            <p>
               Io leveleket irt neki, hogy jőjjön. A leveleket nem küldte el, mégis
                  gyülölködött magában férje ellen, hogy mért nem jön, ha hivja. A komor ellenséges
                  csöndesség közébe megint behullott egy bokréta virág. Megint rózsa, minden irás,
                  egyetlen szó nélkül küldött.
            </p>
            <p>
               Egymástól eltiltott, érintkezésükben megakadályozott, szigoruan
                  őrzött szerelmesek viszonya fejlődött ki közöttük. Io megfogyott, csaknem
                  megcsunyult az izgalmaitól. Ő maga nem vette ezt észre, apja figyelmeztette
                  rá:
            </p>
            <p>
               - Egészen megrutulsz; elbetegesedel itt. Nem fogsz kelleni az
                  uradnak. Hanem hamarosan végzek veled! mondá neki tettetett zordonsággal. Majd
                  kérőre fogta a dolgot:
            </p>
            <p>
               - Valami bajod van, kérdé, valami nagy bajodnak kell lennie.
                  Alighanem fizikai alapon. Értem, hogy beteg vagy; mutasd a nyelvedet!
            </p>
            <p>
               Apróra kikérdezte teste minden részéről. Io azzal az őszinteséggel
                  felelt, mint leánykorában, a mikor se testi, se lelki organizmusának nem volt
                  titka apja előtt. Ugy beszéltek egymással, mint két nő és az asszonynak eszébe se
                  jutott restelkedni, csakhogy most kevés ügyet vetett a maga egészségének
                  megfigyelésére és mindenféle zavaros, egymással ellentmondó válaszokat adott
                  apjának.
            </p>
            <p>
               Másnap ujra kezdődött a vallatás, de nem tartott sokáig. Az öreg
                  széles szája mosolyra görbült, megsimogatta leánya haját és roppant titkolózva
                  szólt:
            </p>
            <p>
               - Hogy fogják hivni a kis leányt, mert az lesz!
            </p>
            <p>
               Aztán elkacagta magát: olyan hosszan és hevesen kacagott, hogy Io
                  megijedt. Alig tudta elhallgattatni. Megölelte, a fejét lehajtotta a vállára, ott
                  sirt, sirdogált csendesen. Az öreg szótlanul tartotta a vállát, mellét
                  kifeszitette. Egyedül voltak a szobában: az öreg asszony benézett hozzájuk egy
                  percre, annak nem szóltak egy szót sem. A sárga ember magával folytatta a rövid,
                  de tanulságos beszélgetést, a melynek az volt a magja, hogy emlékezzenek rá mit
                  mondott „ha lány lesz!”
            </p>
            <p>
               - Egyik megy, a másik jön. Lehet, hogy a ki most jön, az a másik
                  volt! motyogta magának. Majd felesége felé fordulva, ismételte hangosan a
                  mondást.
            </p>
            <p>
               Még egyszer megölelte Iot és a fülébe sugta:
            </p>
            <p>
               - Nagyon boldog vagyok!
            </p>
            <p>
               - És én nagyon szerencsétlen vagyok! susogta az asszony maga
                  elé.
            </p>
         </div>
         <div type="chapter">
            <head>
               XVI.
            </head>
            <p>
               Io nagyon rosszul érezte magát. Sokáig küzködött magával, a mig
                  felköltötte apját, hogy valami orvosságot kérjen tőle. Az öreg ijedten riadt föl
                  álmából és kétségbeesve keresgélt mindenféle szer után. Végre is bevallotta, hogy
                  nincs semmi, semmi; a „türömfü” csupán.
            </p>
            <p>
               - Egyél valamit, én is eszem veled! mondá, az használni fog
                  mindkettőnknek.
            </p>
            <p>
               Éjfél után volt már, alig talált valami elemózsiát.
            </p>
            <p>
               Ettek, beszélgettek; Io ugyancsak jobban érezte magát, lefeküdt, de
                  apjának ott kellett maradnia ágya mellett. Már régen nem volt ilyen jó kedvük; Io
                  ment volt e pillanatban minden képzelgéstől, a sárga embert pedig mámorossá tette
                  az öröm, hogy leánya mellett virraszthat, elláthatja anyai és orvosi tanácsokkal
                  és beszélhet vele arról a gyönyörü szép kis lányról, ha ki eljövén, sötétség nem
                  lesz többé a világon: minden nap lesz és meleg.
            </p>
            <p>
               - Tudja már az urad? kérdé ravaszul, rejtelmesen.
            </p>
            <p>
               - Nem; de erről ne beszéljünk, ne beszéljünk! felelt Io egy kissé
                  ingerülten, egy kissé szomoruan.
            </p>
            <p>
               Mégis beszéltek róla; visszatértek rá minduntalan. És a mikor gyertya
                  fogytán sötétben maradtak, a szegény asszony szive kinyilt, elmondott mindent,
                  elmondta, hogy a fehér lány im’közéjük állott, elválasztotta őket mindörökre. És
                  bevallotta, borzongó hangon vallotta be, hogy egyikéjük se tud megszabadulni attól
                  a hittől, vagy képzelgéstől, hogy „az” értük mult el, miattuk és végettük kellett
                  elmulnia...
            </p>
            <p>
               - Én azért nem haragszom rád, nem félek tőled, szeretlek, tudom, hogy
                  jó vagy! Tette hozzá fogvacogva.
            </p>
            <p>
               Elhallgattak. Nem szóltak egymáshoz egy szót sem, Io fejére huzta
                  takaróját, az öreg pedig kisompolygott.
            </p>
            <p>
               Odakünn világos reggel volt már: a gazdasszony már második reggelit
                  adott a sertéseknek.
            </p>
            <p>
               Megkezdődött a hosszu, hosszu nap. A délelőtt se akart elmulni; Io
                  is, az apja is, ki s be járkáltak a lakásban, sétáltak az udvarban, lementek a
                  kertbe, nem találták a helyüket sehol.
            </p>
            <p>
               Huszszor is találkoztak egymással, de nem volt semmi mondani valójuk,
                  az öreg az ebéd iránt érdeklődött és nyaggatta a háznépet, hogy teritsenek már,
                  éhes és el akar menni.
            </p>
            <p>
               Nem evett semmit; veszekedett a feleségével, hogy jobban gondját
                  viseli a sertéseknek mint neki. Mérgesen kelt föl az asztaltól és elment.
            </p>
            <p>
               Későn jött haza, mindnyájan feküdtek már, de ébren voltak,
                  nyugtalankodtak miatta. Különösen Io, a ki, a mikor meghallotta lépteit az
                  udvaron, fölkelt és elébe ment, hogy kinyissa neki az ajtót.
            </p>
            <p>
               - Te vagy az apa? kérdé tőle gépiesen. Az öreg nem felelt. Io
                  ismételte a kérdést. Megint nem kapott feleletet. Most már megrémülve
                  kiáltotta:
            </p>
            <p>
               - Te vagy-e? szólj!
            </p>
            <p>
               - Én vagyok, csak ne kiabálj! mondá a sárga ember alig hallható
                  hangon és bevánszorgott a szobába.
            </p>
            <p>
               - Ne kiabálj, elestem, ne ijeszd meg az anyádat! susogta és a
                  sötétben, a fal mellett elvonszolta magát az ágyáig.
            </p>
            <p>
               - Bontsd föl, ne csapj lármát; elestem, ha lefeküdhetek, jobban érzem
                  magamat mindjárt. Ne gyujts gyertyát, jer segits levetkőzni.
            </p>
            <p>
               Io a rémülettől elnémulva, levetkőztette, lefektette.
            </p>
            <p>
               - Igy; most már minden jól van, mondá az öreg, takarj be jól,
                  gyertyát ne gyujts, nem szeretem a világosságot. Ne félj, nem véreztem meg
                  magamat, valami kis belső ütődés lehet, el fog mulni. Jer ide közelebb, fogd meg a
                  kezemet!
            </p>
            <p>
               Io leült az ágy szélére és megfogta apja forró kezét; sokáig nem
                  szólt egyikőjük sem. Io félénken kérdezte végre:
            </p>
            <p>
               - Hol estél el?
            </p>
            <p>
               - A sima földön, ott, a hol más becsületes ember meg se csuszhatik.
                  És mégis, ugy lehet, hogy ez a kis megtévedése lábaimnak, a nyakamba kerül.
            </p>
            <p>
               Nehezen, töredezve, sugva beszélt. Io kérte, hogy hallgasson el. El
                  is hallgatott egy kis ideig, a mikor megszólalt, már erősebb volt a hangja:
            </p>
            <p>
               - Várj, mondá, várj egy keveset, maradj itt, valamit akarok mondani.
                  Higyjed el - de ne ijedj meg - én most meghalok. Lefeküdtem azzal, hogy meghaljak
                  és egész biztos, hogy ezt meg is fogom cselekedni. Akarom, hogy meglegyen és
                  meglesz.
            </p>
            <p>
               Io visszafojtott lélekzettel hallgatta: minden erejébe került, hogy
                  rá ne rogyjék remegő testével. Szoritotta a még mindig forró kezeit. Az öreg
                  fölszisszent:
            </p>
            <p>
               - Tudom, hogy szeretsz: ez nekem fájdalom és mégis jól esik. Hallgass
                  csak ide, módod van egy becsületes emberrel beszélni. Az emberek általjában csakis
                  utolsó óráikban becsületesek, pusztán az a baj, hogy alig hiszi el valaki, hogy
                  ezek az utolsó órák elkövetkeztek. Ha hiszi, ha vallja valaki, poseol a legtöbb
                  esetben. Talán én is most, de én talán még sem. Nem, nem, én most tiszta jó, igaz,
                  mindenekfölött igaz vagyok és esküszöm neked, mindenre megesküszöm...
            </p>
            <p>
               Nem tudta folytatni; pihennie kellett. Egy félóra is eltelt, a mig uj
                  erőre kapott. Hanem most már kapkodott a szavak után, értelmetlenségeket vegyitett
                  a beszédébe:
            </p>
            <p>
               - Ne sirj, mondá, az rám áldás, áldáska? Mért áldáska? Nehogy
                  félreérts, gyönyörü életem volt és gyönyör az, hogy téged megláttalak és mint a
                  magamét megismertelek. Biztosan tudom, hogy te én vagyok és mégis bár én elmegyek,
                  te itt maradsz. Én is itt maradok. Semmi okom nincs elmenni és te is menj vissza
                  az uradhoz. Menj vissza hozzá és legyetek hárman, négyen, öten, sokan együtt!
                  Nevetni, sirni, élni, pompázni, sokasodni fogtok... Ti lesztek az
                  örökkévalóság!
            </p>
            <p>
               Ujra pihent, aztán hirtelen elkiáltotta magát:
            </p>
            <p>
               - Esküszöm, esküszöm... hóbort volt, őrület volt, nem igaz, nem igaz!
                  Magától, csendesen, nyugodtan halt meg a papleány. Én nem tettem...
            </p>
            <p>
               Nem tudták meghatározni: elbukott-e igazán és valamely belső
                  sérüléstől halt meg, avagy magamagától, önakaratából? Ugy mult-e el, mint azok a
                  ritka energiáju emberek, a kik lefeküdnek azzal, hogy nem kelnek föl többé? Voltak
                  jelek, a melyek az elpusztulás e szuggerálásának ellene mondottak, például némely
                  ütődések a testen és egy kecskepásztor amaz állitása, hogy látta a doktort, a mint
                  - mint egy gyerek - lefelé görgette magát a magas kálvária hegyről. Akármiképpen
                  végzett is magával: iszonyu lelki kínokat szenvedhetett az utolsó órákban: a
                  mosolygós, sima magas homloka és kis orra miatt szinte komikus arc eltorzult, mint
                  egy agyonütött és az árokba dobott kutyáé.
            </p>
            <p>
               Neki - minden valószinüség szerint - egyre ment, akárhogyan
                  gondolkoztak is róla. Mégis, bizonyára poseból, halála előtt való napon
                  gondoskodott arról, hogy lehetőleg minden jót gondoljanak róla, a mikor már a
                  személyes benyomás révén nem befolyásolhatja a róla való itéleteket. Hosszu
                  levelet irt vejének és ebben mindenféle módszer szerint kifejtette, hogy
                  Hófehérkét ő meg nem ölte, meg nem ölhette, megölni nem is akarhatta. A levélben
                  önálló részlet volt egy kis essay a mérgezésről. Ebben is azt bizonyitotta, hogy
                  egyszerüen képtelenség csak föl is tenni, hogy a papkisasszony a mérgezés áldozata
                  lett volna. A levél második része azzal foglalkozott: mért vádolta hát ő magát
                  olyan bünnel, a mit nem követett, nem követhetett el. Ez a rész egy kissé zavaros
                  volt, különösen sok volt benne a technikus terminus és az eskü; mindenféle
                  mániákhoz vallotta és bizonyitotta a jogát, végül pedig becsületszóra
                  fogadta:
            </p>
            <p>
               „Nem tettem, nem tettem, becsületemre! Mért hazudnék most, a mikor
                  már semmiféle igazságszolgáltatásnak nincsen rajtam hatalma?! Hogyan tudnék
                  hazudni most?”
            </p>
            <p>
               Miért hazudnék, hogy birna hazudni most?!
            </p>
            <p>
               Balassa Imre föllélegzett, a mikor a halálra készülő - azóta már
                  bizonyára halott - ember levelét olvasta. Hitt neki, meggyőzte és egyszeriben
                  meggyógyitotta az. A sárga ember zavaros sorai, mint valami ráolvasás egyszerre
                  kitörölték lelkéből a Hófehérke mártirarcát.
            </p>
            <p>
               Sietett a vasuthoz, sietett, hogy ha megnémultan is, még egyszer
                  lássa azt a nagy és jó, különös és szerencsétlen embert.
            </p>
            <p>
               Nem láthatta és örült, hogy nem látta. Egyedül, minden támaszték
                  nélkül állott előtte szive asszonya. Összetörve, szótlanul; ölelni sem tudott.
                  Kézen fogták egymást és elmentek együtt haza.
            </p>
            <p>
               A férfinak még az is gyönyörüség volt, hogy az asszonyt igy
                  összetörte apja halála; csendessége, szendesége, uj szépségnek tünt föl. Nem birt
                  beszélni a nélkül, hogy szemei meg ne nedvesedjenek.
            </p>
            <p>
               Hanem a köny, mégis csak viz, akármily tiszta legyen is; kiapad,
                  fölszárad, elillan. Kiapadt, fölszáradt, elillant az ő könyjük is. Io addig
                  siratta apját, a mig nevetnie kellett kis leányának.
            </p>
            <p>
               Leány lett csakugyan.
            </p>
            <p>
               - Hogy fogják hivni? kérdé Io.
            </p>
            <p>
               Imre sokáig gondolkozott, de nem tudott elég kedves nevet
                  találni.
            </p>
            <p>
               Io behunyta szemeit és álmodozva mondta:
            </p>
            <p>
               - Hogy hivták a te jegyesedet, a szegény fehér leányt? Igen,
                  Katalinnak; legyen Katalin, Kató. Legalább nem feledkezünk meg róla. Se te, se én;
                  nem hagyjuk el végképp szegényt.
            </p>
            <p>
               Hófehérke csillogó földalatti ágyában feküdt összeszoritott ajkakkal.
                  Nem mondja el senkinek, hogy megölték, meg, meg, hiába mond bárki bármi mást. Nem
                  mondja és talán nem is akarja mondani, hogy a sárga ember hazudott, volt ereje
                  hazudni még az utolsó órájában is, csakhogy boldoggá tegye a leányát. Másodszor is
                  ölt érte, megölte árnyék riválisát.
            </p>
            <p>
               Szegény Hófehérke hallgat; nem tud beszélni. És ha tudna? A milyen
                  édes, szelid fehér leány: hallgatna. Összeszoritaná ajkait, mosolyogna és azt
                  gondolná magában, hát legyenek boldogok, ha olyan nagyon akarnak.
            </p>
            <p>
               Ilyen Hófehérke. És ez volt a Hófehérke meséje.
            </p>
            <p>
               (Vége.)
            </p>
         </div>
      </body>
  </text>
</TEI>
