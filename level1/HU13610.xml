<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU13610" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Balassa Bálint</title>
            <author>
               <persName>
                  <surname>Szathmáry</surname>
                  <forename>Károly</forename>
               </persName>
               <date from="1831" to="1891">1831-1891</date>
               <idno type="VIAF">57487056</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">39574</measure>
            <measure unit="pages">96</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Balassa Bálint</title>
               <date>2014-12-17</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/13600/13610/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Maczelka Árpád</name>
                  <name>Baloghné Bárdos Katalin</name>
                  <name>Góczán Andrea</name>
               </respStmt>
            </bibl>
            <bibl type="printSource">
               <title>Balassa Bálint</title>
               <author>Szathmáry Károly</author>
               <pubPlace>Budapest</pubPlace>
               <publisher>Singer - Wolfner</publisher>
               <date>1908</date>
               <ref target="https://www.mek.oszk.hu/13600/13610/"/>
            </bibl>
            <bibl type="firstEdition">
               <title>Balassa Bálint</title>
               <author>Szathmáry Károly</author>
               <date>1887</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="low"/>
            <ns1:timeSlot key="T3"/>
         </ns1:eltec>
      </xenoData>
      <revisionDesc>
         <change when="2025-11-22"/>
      </revisionDesc>
   </teiHeader>
   <text>
      <body>
         
         <div type="chapter">
            <head>
             ELŐSZÓ.
            </head>
            <p>E kis regény a könnyengyuló vér tragédiája.</p>
            <p>Egy férfi balsorsának rajza, ki egy-egy szép asszony közelében nem tud vére
               hullámzásának parancsolni s e miatt keményen lakol. Ezért jön összeütközésbe
               önmagával és a külvilággal; e miatt kell elvesznie. Nem egészen következetes
               regényhős, de következetlensége éppen az emlitett emberi gyarlóság természetében
               fekszik, melyben sokan leledzenek, kik azt be nem vallják; titokban olyanok is, kik
               nyilván elitélik. Krisztus még a nőnél sem itélte azt el.</p>
            <p>E regény hőse a költő I. Balassa Bálint, ki költészetében korát egy századdal előzte
               meg. Emberi természetében sokkal gyarlóbb, mint a szerző festi; de koránál még ugy
               is sokkal jobb.</p>
            <p>Talán lesz olvasóim között, ki érdekkel fogja kisérni e régi, jeles lantos költőnk és
               hősünk regényes életrajzát és sajnálkozni fog az elesett ember fölött, s ez nekem
               elég jutalom.</p>
            <p>Budapest, 1887.</p>
            <p>Szerző.</p>
            
         </div>
         <div type="chapter">
            <head>
              Az ifju bünös.
            </head>
            <p>„Engem most kétfelől hiteget két dolog:</p>
            <p> Szerelem, boszuság most bennem fegyvert fog.”</p>
            <p>Balassa.</p>
            <p> A kékkői vár egyik toronyszobájában, az 1574-dik év egyik szép tavaszi estéjén,
               három tagból álló festői csoportozatot találunk.</p>
            <p>A szoba közepén mintegy 19-20 éves gyönyörü ifju áll, homlokán kétfelé választott
               gazdag aranyszőke hajjal, és eszményi, majdnem nőies szépségü arczczal, melynek
               ellentétéül szolgálnak határozott tekintetü, sötétkék szemei, széles válla és a
               kora fejlettségü tagok, melyekből izmai még keskeny, aranyzsinórzatu buzavirágszin
               öltözetén át is duzzadozva törnek elő. Kezei kicsinyek és finomak, csaknem mintha női
               kezek volnának; pedig a kemény fogás, melylyel a balkéz a derekáról aláfüggő tőr
               markolatát szoritja, ujra férfias erőről tesz tanuságot.</p>
            <p>E szép gyermekkel szemben büszke arczu és öltözetü férfiu áll, valódi athléta, a
               férfikor legszebb idejében. Fényes öltözete a kövekkel rakott ezüstgombokkal és
               gyémánttól ragyogó övvel tanusitja uri származását, bár a görögösen hajlott orr s a
               büszke sasszemek, az erőteljesen fejlett arcz és termettartása a nélkül is jelzik
               előkelő származását.</p>
            <p>A harmadik alak, magas, sovány férfiu, ott áll a szép szőke ifju háta megett, egészen
               simára borotvált arczczal és fekete reverendában, melyek az egyház emberére
               utalnak.</p>
            <p>A három alak arcza különböző indulatokat fejez ki: a szép ifjué bizonyos daczczal
               vegyült önérzetet; a vele szemben álló főuré szenvedélyes haragot; az egyház emberéé
               szelidséget és részvétet.</p>
            <p>A három egyént azonnal be is mutatjuk: a haragvó főur Balassa János, I. Ferdinánd
               király hive, tanácsosa, Hont megye főispánja, több felföldi vár és uradalom hatalmas
               birtokosa; a szőke haju szép ifjú legnagyobb gyermeke, Bálint; a sötét öltözetű
               egyházi férfiú pedig tiszteletes Bornemissza Péter uram, ki előkelő családból
               származása daczára, egyházi pályára lépett, hogy kövesse lelke ösztönét, mely az
               egyre jobban terjedő protestáns vallás elvei felé ragadta s melynek egyik
               leghatalmasabb apostolává lett, és mint ilyen fogadta el a hatalmas főur gyermekeinek
               nevelését.</p>
            <p>- A te irásod ez? - mond a főur, öklével egy kis papirdarabra ütve és azt fia szemei
               elé tartva.</p>
            <p>- Igen atyám, az enyém.</p>
            <p>- Beste lélek!... És még el sem pirulsz, midőn bevallod, hogy ily gyalázatos dolgokat
               firkáltál össze?</p>
            <p>- Csak akkor pirulnék el, édes atyám - mond határozott hangon az ifjú - ha hazugságot
               mondanék az igaz szó helyett.</p>
            <p>- Hm... Fattyu! Nagyon vitéz ember lettél; nem tudom, ki tanitott reá - mond a főur,
               miközben lesujtó tekintetet vetett a háttérben álló, nyugodt arczu lelkészre.</p>
            <p>- Igen - mond Bornemissza Péter hatalmasan dörgő hangján - én tanitványomat
               igazmondásra szoktam tanitani.</p>
            <p>- Hát erre is kend tanitotta? - kérdi a főur, ujból reácsapva kezével az iratra.
               Hiszen ez valóságos latrikánus vers, valóságos virágének, melyet ez a fiatal ur,
               tiszttartóm Szkárosi leányának irt, hogy az által szerelemre csábitsa.</p>
            <p>- Erre már nem tanitottam - mondja nyugodt méltósággal a lelkész - mert én ugyan
               bevezettem az urfit az ars poeticába; olvastam is előtte mind a magam, mind pedig a
               mások verseiből: de azok istenes énekek, hymnusok, vagy zsoltárok valának.</p>
            <p>- Elhiszem, mert kend mondja - de én fiam ágyában két könyvet találtam, egyiket
               valami Marullustól, másikat Angerianustól, melyek, igaz, latin nyelven, de szintén
               szerelmes verseket tartalmaznak. E könyvek fedelén B. és P. betűket látok, melyek
               alighanem Bornemissza Péter nevét jelentik.</p>
            <p>- Bizonynyal az én könyveim s azok, nagyságos uram - mondja a lelkész - melyeket még
               fiatalságomban mint auctorokat szereztem volt meg; mert hiszen elvégre a legelső
               római poéták, mint Horatius, Virgilius és Ovidius is szintén foglalkoztak az alsóbb
               emberi érzések leirásával: de én Bálint urfinak csak válogatott lelki eledeleket
               nyujtottam és soha sem adtam engedelmet neki arra, hogy ez auctorokat tetszése
               szerint forgassa.</p>
            <p>- Akkor az urfi tolvaj is; mert idegen jószágot tulajdonitott el, és igy kettős
               büntetést érdemel.</p>
            <p>- Tolvaj az - mond kipirult arczczal az ifju - ki a más tulajdonát oly szándékkal
               veszi el, hogy azt a maga számára megtartsa, vagy elidegenitse; én e könyveket nem
               szándékoztam megtartani.</p>
            <p>- Most már nagy vitézséged mellé bölcs is vagy - mondja gunynyal az atya - persze a
               szegény Szkárosi Erzsikéjét szintén nem akartad magad számára megtartani?</p>
            <p>Az ifju lesütötte szemeit és hallgatott.</p>
            <p>- Majd ez a tiszteletes uram nádpálczája kiveri belőled a bölcseséget és vitézséget,
               esztelen gyermek! - kiáltja a főur, az emlitett tárgyat a lelkész-tanitó ágya mellől
               felragadva.</p>
            <p>A lelkész, kezét felemelve, tiltólag intett, de a főur az intést nem vette tekintetbe
               és a pálczát magasra emelte.</p>
            <p>- Édes atyám! - kiált most az ifju, miközben arcza egészen elhalványodott. - Istenre
               kérem, ne üssön meg kegyelmed!</p>
            <p>- Mit, hát nem érdemled meg a büntetést? - kérdi még fokozott indulattal az atya.</p>
            <p>- Ha azt hiszi kegyelmed, hogy büntetésre méltó vagyok - mondja komoly méltósággal az
               ifju - ám büntessen meg akármely más módon, csak ne igy. Embernek és magyar nemesnek
               születtem; érzem lelkemben mindkettő méltóságát: Istenre kérem, ne alacsonyitsa azt
               le bennem! Üzzön el házától, vagy büntessen másként; de a bot és ostor csak ebek és
               rabszolgák büntetésére való.</p>
            <p>- Éppen ezt a fenhéjázást szükséges megtörni! - kiáltja ingerülten a főur s a
               következő pillanatban a nádpálcza az ifju vállát érinté.</p>
            <p>Balassa Bálint elhalványodott; ajkait görcsösen szoritá össze; karjait keresztbe
               fonta; ugy állott ott minden szó és védekezés nélkül.</p>
            <p>Az atyát e különös viselet meglepte s mint látszék, lefegyverzé. A büntető eszköz
               kiesett kezéből és némileg engesztelődve kérdé fiától:</p>
            <p>- Nos, hol az engedelemkérés?</p>
            <p>- Én előre megmondottam, hogy büntessen másképpen kegyelmed; akkor szivesen kikértem
               volna bocsánatát.</p>
            <p>- És most? - kérdi fürkészően az atya.</p>
            <p>- Most a jó Istenre bizom a többit, ki a szivekbe lát - felelt az ifju és süvegét
               véve kisietett a szobából.</p>
            <p>Balassa János összefont karokkal maradt álló helyében, mint a ki tanácstalan, hogy
               mitévő legyen.</p>
            <p>- Tulságosan szigoru volt iránta nagyságod, - mondja a lelkész - ifju korunkban
               mindannyian követünk el hasonló bolondságokat. Ez ifjuban a Balassák nemes, de
               szenvedélyes vére foly, melyet a nagy talentum, mit a jó Isten ingyen jóvoltából
               adományozott neki, még nagyobb elbizakodásra emelt. Kár egy nemes urfiban az igaz
               ambitiót összetörni!</p>
            <p>- Meglehet, igazsága van kendnek, tiszteletes uram - mondja lehangoltan a főur, - de
               hiszen engemet is több izben megvert szegény néhai édes atyám, néha még hibátlanul
               is: és azért megvagyok a régi bőrben és azért ugyan a Balassák bikaczimerének egyik
               szarva sem tört le.</p>
            <p>- Adja Isten, hogy most is ugy legyen, nagyságos uram; de én jobb szerettem volna, ha
               nagyságod reám bizza az urfi büntetését. Igy, a hogy történt, a következésekről nem
               felelek.</p>
            
            <p>Másnap reggel az ifju Balassát hasztalan keresték az egész várban: sem ebédre, sem
               vacsorára nem tért haza. Nővérei, Mária és Anna, azután bevallották, hogy fivérük
               igen érzékenyen bucsuzott el tőlük; Balassa Jánosnénak, Bálint édes anyjának is
               eszébe jutott, hogy kora hajnalban egy forró csókot érzett volt kezén.</p>
            <p>- A mihaszna kölyök! - kiáltott fel indulatosan a főur - hát csakugyan elhagyott
               azért a csekélységért! - És ezt mondva, szempillái alatt egy pár könycsepp jelent
               meg.</p>
            <p>Nagyobb gondot okozott még, hogy a csaknem gyermek-ifju senkitől sem kért útravalót;
               még ruháit sem vitte el magával; csak kis aranyszalagos kobza hiányzott a
               szegről.</p>
            
         </div>
         <div type="chapter">
            <head>
              A czéllövés.
            </head>
            <p>„Távolyodva immár nagy keserűségem, gyönyörű én életem.</p>
            <p> Mely szépek tavaszszal sík mezők virággal, boldogsággal; ő kedvem</p>
            <p> Azon módon rakva, nem győz örvendezni eleget szeretőmen!”</p>
            <p>Balassa.</p>
            <p> Bujdosott, bujdosott, még hátra sem nézett nagy ideig az ősi kastély felé, melyben
               oly sok kedvest hagyott hátra; de midőn az erdőkön keresztül a legközelebbi hegyre
               felért és annak tisztásáról visszatekintve, feltüntek előtte a kékkői vár tornyai,
               mégis olyan különös érzés szállta meg lelkét, melyet még eddig sohasem érzett: a
               teljes elhagyatottság és magábanlét szívszoritó fájdalma.</p>
            <p>Szemeibe lassankint könyűk gyültek s ezek prismáin át csak ugy reszkettek a távolban
               feltünő vár ormai, ugy, hogy egy pillanatra hajlandónak érezte magát a visszatérésre;
               de azután megkeményitette szivét, meg visszaidézve lelkében azt a képet, midőn atyja
               felemelt bottal áll előtte és könyörgéseire nincsen irgalom szivében.</p>
            <p>- Végre is szabad vagyok! - kiáltott fel az ifju Balassa önérzetesen; - mert igaz,
               hogy én sem parancsolok senkinek, de legalább nekem sem parancsol senki; szabad
               vagyok - gondolá tovább a költői természetű ifju - szabad, mint a madár, melyet ugyan
               lelőhet akárki, de különben tetszése szerint intézi repülését. Abban is hasonlitok
               mától fogva a madárhoz, hogy szabad lesz koplalnom a mennyit tetszik; no de hiszen
               éppen a madarakkal vigasztal a szentirás is, a melyek se nem vetnek, se nem aratnak
               és a jó Isten mégis gondoskodik róluk!</p>
            <p>Rövid gondolkozás után tovább indult vándorútjára az ifju, még pedig, hogy üldözőktől
               mentve legyen, a sötét tölgyes erdők sűrűjét kereste fel és ritkán szállott alá az
               emberlakott völgyekbe. Az itt-ott talált szamócza pompás bogyói, a szeder sötét
               gyümölcse és a sötét völgyek mélyén csergedező forrás adtak ugyan némi enyhet
               testének: de midőn a nap leszállott, mégis csak ugy érezte, mintha a szabad
               természet semmivel sem kinálta volna meg; hiában, még éppen a természet követelte a
               maga rendes napi adóját.</p>
            <p>Már éppen azon gondolkozott, hogy valamely irányban leszálljon az erdőboritott hegyek
               ormairól és egy darab kenyérért és éjszakai nyugalomért fölkeresse a legközelebbi
               falu valamelyik szerény lakóját: midőn az erdő egyszerre ritkábbá lett és a fákon
               keresztül kivehető volt a somoskői vár rajza, szép cserepes és ezüstvitorlás
               tornyaival; és a mi több, a tisztásról, mely éppen lábainál a vár aljában terült el,
               valami vidám nevetés hangzott, hasonló a gerliczék turbékolásához.</p>
            <p>Balassa még nem láthatta a nevetőket; de első pillanatra maga sem akarta, hogy azok
               őt meglássák: azért óvatosan és zaj nélkül haladt elő az utolsó bokrok árnyékában,
               mig oly helyre ért, honnan a nevetkérezőket kilesheté.</p>
            <p>Két szép és ifju leány csevegése és vidám nevetése volt az, mely az erdő csendjét
               felverte. 15-16 évesek lehettek, az élet azon korszakában, midőn az érzelmek egész
               rohama szokott az ifju szivek felé torlódni, melynek aztán a növendékleányka csak
               nyomasztó hatását érzi, de megválogatni vagy meghatározni éppen nem tudja; hanem
               most szertelen vidámságban, majd forró könyükben enged azoknak szabad folyást.</p>
            <p>Ily két vidám angyalt látott maga előtt, a bokrokon át, Balassa; és nem állhatta meg,
               hogy hosszasan és gyönyörrel ne legeltesse rajtok szemeit.</p>
            <p>Az idősebb, kit nővére Fruzinának nevezett, magas, szőke, diánai alak volt, emelt
               termettel és bátor lépésekkel; nem hiányzott még a tegez sem kezéből, melyről éppen
               most suhintott el egy könnyü nádnyílvesszőt csicsergő madár után, mely azonban semmi
               kárt sem tett abban. A barna és fiatalabb, termetre is kisebb volt valamivel; gazdag,
               sötétgesztenye haj fedte gyönyörűen öblözött homlokát, mely alól, sulyosaknak látszó
               szempillák árnyából, nagy sötétkék szemek villogtak elé; a szendeség és értelem
               eszményképét egyesitve a kedvesen fejlett alakban.</p>
            <p>A leányok, ugy látszik, czéllövésben gyakorolták magukat; azzal az ártatlan
               fegyverrel, melyet szines tollakkal és a nádvessző végén viaszkba szúrt tűvel
               alkalmasint maguk állitottak elé.</p>
            <p>- Menjünk már haza, Fruzina, - szólott a kisebb leány - mig a várba felérünk, egészen
               besötétedik és majd megharagszik édes jó anyánk.</p>
            <p>- Nem, kedves Annám, - mondja fenhéjázva a nagyobbik leányka, - én ma valami hősi
               tettre érzem magam hivatottnak, és ezzel a veszedelmes fegyverrel ma okvetetlen vért
               akarok ontani, ha mindjárt egy ökörszemét, vagy zöld békáét is.</p>
            <p>- Oh, te bohó leány! - mondja nevetve a kisebbik, - csak tégy le kegyetlen, vérontó
               szándékodról, mely nem leányokhoz való.</p>
            <p>- Kisasszony, ön csalódik; - mondja Fruzina nagy kevélyen - mi, mint Somoskő örökös
               urnői, itt az ellenség torkában nem rendelkezvén családunkhoz tartozó férfi
               személyekkel, kikre váraink védelmét bizhassuk; azért „magad uram, ha szolgád
               nincs”: magunknak kell gondoskodnunk arról, hogy fegyverképesek legyünk és ősi
               örökünket megótalmazhassuk.</p>
            <p>Ezt mondva, roppant kevélyen sétált fel s le a puha pázsiton, irgalmatlanul nézvén
               szerteszét, ha legalább egy dongót vagy szunyogot találna, melyen harczi vágyait
               kitölthetné.</p>
            <p>- Tudod mit, édes jó Fruzinám, inkább egyebet mondok: folytassuk a czéllövést abba az
               odvas fába és aki a nagy fekete pontot eltalálja, az marad mára a győztes.</p>
            <p>Most egy ujabb kérdés merült fel: hogy ki lőjjön először? és csupa gyönyörűség volt
               nézni, mikép tusakodott a két szép, fiatal leány az egyetlen fegyver fölött, mely
               rendelkezésére állott.</p>
            <p>- Az okosabb enged - kiáltott végre Fruzina, és Anna kisasszony nagy vitézűl katonai
               állásba helyezkedett, nagy kinnal felcsavarva a fakeréken forgó rettentő
               fegyvert.</p>
            <p>A hirtelen észjárásu Balassának ezek a lassu harczias előkészületek egy tréfás eszmét
               adtak: hirtelen a czélpont felé futott és abban a pillanatban, midőn a kedves kis
               czéllövő elpattintotta a nyíl idegét, villámgyorsan ott termett; a könnyen repülő
               nyilat jobbjával felfogta, hirtelen bal hóna alá szurta be és azután, mintha halálos
               sebet kapott volna, egy jajszóval levetette magát a pázsitra és kézzel-lábbal kezdett
               kapálódzni, mint a halálra sebesült.</p>
            <p>A két leány annyira meg volt lepetve, hogy egyáltalában nem tudta felfogni a
               történteket; kivált, miután az est homálya beköszöntvén, a nyíl irányát nem tudták
               szemmel követni.</p>
            <p>- Jézus Mária, embert öltem! - kiáltott fel a kis Anna és tegzét elvetve magától,
               futott az álsebesült felé, ha talán még segíthetne rajta. Útközben előkereste finom,
               himzett zsebkendőjét, hogy azzal az ütött sebet bekösse.</p>
            <p>A gyakorlatibb Fruzina még nagy deréksálját is leoldotta és ugy követte nővérét, hogy
               a bekötés annál tökéletesebb legyen.</p>
            <p>Igy értek el a sebesültnek vélt ifjuhoz, ki már akkor szempilláit lehunyta és lábait
               kinyujtá, mintha meg lenne halva. Az átkos nyilvessző onnan meredt ki szive mellől,
               jobb kezében pedig görcsösen szoritva tartá himzett szalagu kis kobzát; mig
               aranyszőke haja, mint valami dicssugár övezte halvány homlokát.</p>
            <p>- Nagy Isten! - mond Anna térdre esve az ifju mellé - ez meg van halva!</p>
            <p>- Igazán ugy látszik - mondja Fruzina, legalább nem ad semmi életjelt.</p>
            <p>- Pedig milyen szép ifju; milyen kár volna érte, ha meghalna! - rebegi Annácska alig
               hallhatólag, és fülét odatartotta az ifju szája elé, hogy megérezze, lélekzik-e az
               ifju még?</p>
            <p>Ez olyan nagy kisértés volt, melynek Balassa nem tudott ellentállani; hirtelen
               felnyitotta szemeit és forró ajkaival nagy merészen megérintette a szép leány
               fülecskéjét.</p>
            <p>Annácska hirtelen ugrott fel és arczát pír öntötte el; miközben szintén odajött
               nővérére rákiáltott:</p>
            <p>- A csunyának nincsen semmi baja; csak ravaszság volt az egész!</p>
            <p>A halott csakugyan felült és mintha valami halálos álomból ébredne, nagy szemeket
               meresztett majd Annára, majd Fruzinára, azután mosolyogva mondá:</p>
            <p>- Valóban, még nem tudom, kedves kisasszonyok, vajjon halálos-e a seb, melyet
               szivemen nyilatokkal és szemeitekkel ütöttetek. A jövendő fogja megmondani.</p>
            <p>- Csakhogy él! - kiált Annácska tapsolva, - hogy elrémített a rossz ember!</p>
            <p>Az idősebb leány egészen komolyan felelt:</p>
            <p>- Valóban nincsen kegyelmed megsebezve?</p>
            <p>- No, ugy egy kicsit, a szívem táján - mondja mosolyogva Balassa - a közelebbi nehéz
               percz meg fogja azt mutatni; mert ime, a nyilat ezennel kihuzom, hogy visszaadjam
               nyilasának; én ugyan nem felelek róla, hogy hegyén nem fogja kiszakadt szivemet is
               megpillantani.</p>
            <p>Azzal, mintha valami megfeszitésbe kerülne, kétszer-háromszor megforgatta a nyilat
               hóna alatt, azután mosolyogva nyujtotta azt át a kis Dianának.</p>
            <p>- Kegyelmed nagy bohó! - mondja örömmel Anna - már hogy lehetett bennünket igy
               megijeszteni?</p>
            <p>- No bizony, hátha kegyetek arra vállalkoznak, hogy Somoskő várát ily rettenetes
               fegyverekkel fogják megvédelmezni: azt hiszem, nem szabad kétségbe esniök, midőn egy
               ellenséget látnak leteritve szemök előtt.</p>
            <p>- De hiszen kegyelmed nem ellenség; legalább nem látszik annak - mondja Annácska - én
               legalább sohasem láttam, hogy egy várat egyetlen ifju ember, és pedig kobozzal,
               akarjon bevenni.</p>
            <p>- Már hogy akarom-e bevenni Somoskő várát, vagy nem, - az más kérdés; de hogy magamat
               be akarom venni Somoskő várába, annyi bizonyos - mondja Balassa - természetesen a
               kisasszonyok és a vár asszonyának kegyes engedelmével.</p>
            <p>A szelid Annácskának már ajkain lebegett a meghivó válasz, de a komolyabb Fruzina
               közbevágott:</p>
            <p>- Engedjen meg, tisztelt lovag ur: de midőn egy várról van szó, mindenesetre tudnunk
               kell a szivesen látandó vendég kilétét, - kivált ha - teszi nyájasabban hozzá - ilyen
               veszedelmes fegyverrel van ellátva, mint a kegyelmed kobza.</p>
            <p>- Kilétemet akarják tudni kisasszonyok? - felel elkomolyodva az ifju. - Azt
               megmondani nem oly könnyü dolog. Volt-e neve annak a madárnak, a melyre kevéssel
               előbb kedves Fruzina kisasszony czélozgatott s melyet, ha eltalált volna, nehezen
               sajnált volna valaki; legfölebb a ki lelőtte?... Én ilyen szabad madár vagyok;
               repülhetek, a merre tetszik, szabadon; le is lőhet a ki akar, éppen oly szabadon. Még
               egy nap előtt hires nevet viseltem; a végzet elragadta azt tőlem, - most Senki Pál
               vagyok!</p>
            <p>- Senki Pál - mondja részvéttel Anna - ez ugyan különös név!</p>
            <p>- És van önnek valami mestersége, - kérdi Fruzina, - melyből megélni remél? - s
               részvéttel tekintett az ifjura.</p>
            <p>- Kisasszony - mond tettetett nehezteléssel Balassa - ha jó szivét nem tapasztaltam
               volna, ezt a kérdést sértésnek venném. Hát nem látja itt, karomra akasztva,
               mesterségem jelvényét? Kell-e a fülemilének nemes levél!... Én kobzos vagyok!</p>
            <p>- Az nem valami jövedelmező mesterség lehet - mondja tréfásan Fruzina.</p>
            <p>- Meglehet, hogy gazdájának nem, de jövedelmező lehet az országnak - mondja
               elkomolyodva az ifju. Nem hallották-e kegyetek hírét annak az egykori Lantos
               Sebestyénnek, ki sorba járta lantjával a véghelyeket és lelkesitette honfitársait a
               törökök ellen?</p>
            <p>- Dehogy nem - mondja Anna - hiszen magunk is láttuk őt Temesvárott még, mint picziny
               gyermekek, midőn atyám katonáit lantjával lelkesitette. Magunk is énekeljük Tinódy
               Lantos Sebestyén szép dalait: „Temesvár veszedelméről” és „Török János
               vitézségéről.”</p>
            <p>- Nos, hát én valami ilyen akarok lenni - ilyen leszek! - mond határozottan az
               ifju.</p>
            <p>- Még csak lesz? - kérdi lebigygyesztett ajakkal Fruzina.</p>
            <p>- A költő nem lesz, hanem születik! azt mondja a latin példaszó - válaszol
               önérzetesen Balassa.</p>
            <p>- És, nemde, énekelni fog nekünk valamit? - kérdé örömmel Anna.</p>
            <p>- Mindenesetre. Először is Somoskő védőinek ama hősi tettét fogom megénekelni, mely
               által a mai napon egy ólálkodó ellenséget elejtettek és fogva hurczoltak várukba -
               mondja nevetve Balassa.</p>
            <p>A kisasszonyok nevettek.</p>
            <p>- Nos hát, kedves Senki Pál uram - mond Fruzina - ha ugy tetszik, menjünk fel; mert
               az est ime reánk borul.</p>
            <p>És a két kisasszony, követve a folyton tréfálódzó lantostól, hangos nevetés közben
               ért fel a várkapu elé.</p>
            
         </div>
         <div type="chapter">
            <head>
              Az ifju kobzos.
            </head>
            <p>„S ez oka, hogy én több sebet tűrvén, több kínt vallok másnál.”</p>
            <p>Balassa.</p>
            <p> Balassa Bálint oly kitünő nevelésben részesült, minőben kevés ifju Magyarországon. A
               külömböző testgyakorlatokra és fegyverforgatásra édes atyja oktatta be, kinél
               hatalmasabb mester kevés volt az országban; a tudományok tömkelegében oly férfiutól
               nyert utasitást, ki irodalmi műveltségre is első volt a hazában; mert Bornemissza
               Péternél az ekkori egész reformált világ kevés magasabb műveltségü embert ismert.
               Ezen kivül a természet oly sok adománynyal ruházta fel, a lelki és testi szépség
               annyi kincsével halmozta el, mennyi a nagy osztályban kevés ifjunak jut a
               világon.</p>
            <p>E szerint nem csoda, hogy a két ifju leányka azonnal otthonosan érezte magát az ifju
               kobzos társaságában; sőt tréfás fellépése és regényes titkolózása valami különös
               vonzót kölcsönöztek megjelenésének, mely a tapasztalatlan leánykák szivét, kik
               azonban már hallották és olvasták Argylus királyfit, Grizeldisz történetét és
               mindazokat a regényes meséket, melyek már Beatrix királyné idejében beszivárogtak
               volt Olaszországból hazánkba: a titokteljes ifjuban is, szép külsője és finom modora
               mellett, legalább is valami incognitóban utazó herczeget képzeltek, ki azonnal
               megragadta és lebilincselte figyelmöket.</p>
            <p>Maga a vár asszonya, Losonczy Istvánné sem óvhatta magát a hatástól; mert habár nem
               osztozott is leányainak tulregényes felfogásában, annyit okvetlenül be kellett
               vallania, hogy az ifju Senki Pál, kit leányai bemutattak, okvetlenül előkelő
               családból való és nem tartozik azokhoz a kóbor gyerekekhez, a kik korábban mint
               vándordalnokok járták be Európa kontinensét.</p>
            <p>A nemes özvegy, kinek hős férje a temesvári őrség árulása miatt oly tragikus véget
               ért, még kevéssel lehetett több negyven évesnél; csak sötét gyászruhája és a komoly
               méltóság, melylyel megjelent, mutatták, hogy lemondott a világról s élete
               legvirágzóbb korszakában a matronák sorába állott be, hogy csupán gyermekei
               boldogitásának éljen.</p>
            <p>Egy pár faggató kérdésből, melyet az ifju dalnokhoz intézett, illetőleg az azokra
               kapott feleletekből sejteni kezdette, hogy az ifjut vagy valami kedvezőtlen családi
               viszony vagy kalandos nagyravágyás vezette ki a szülői házból; s miután annak
               feleleteiből nemes szív és magas elme tükröződtek vissza: nem folytatta tovább
               faggató kérdéseit, hanem vette ugy a dolgot, mint ama zivataros korszakban venni
               szokás volt és fedelet nyujtott a hontalannak, kenyeret az éhezőnek.</p>
            <p>Midőn a vár dobolóján az esti jelt megadták, egy fiatal lelkész estimája után
               vacsorához ült az egész társaság, mely magából az özvegy urnőből, Pekry Annából és
               két leányából állott az asztal belső felén; a fiatal lelkészből, Fodróczi Miklós
               várnagyból és az ifju lantosból az asztal külső oldalán.</p>
            <p>A czifrán faragott mestergerendák ékes ebédlőterem, melyet finom lakatos-műből
               összeállitott vascsillár négy viaszgyertyája világitott meg, keleti szőnyegekkel
               bevont falaival s azon Pekry és Losonczy ősök arczképeivel, a sürögve jövő-menő
               cselédséggel igen vonzó képet nyujtott; annak az otthonias, bizalmas fészeknek a
               képét, melyet az egymás iránt való bizalom és szeretet melege még az idegen előtt is
               azonnal otthonossá tesz. A nagy ebédlő-asztal, mely ezuttal csak ritkán volt beülve,
               az ablakokkal szemben álló fal mellett vonult el, s aranyhimzett munkával szegett
               kamuka-abroszán mesterek kezéből került arany- és ezüst-edények hirdették a vár
               urnőjének vagyonosságát és nemes izlését.</p>
            <p>Az estebéd nyájas beszélgetésben telt el; főtárgyát a kisasszonyok kirándulása
               képezte, melyet a két szép leány felváltva adott elé s melyet Balassa egy-egy tréfás
               megjegyzéssel fűszerezett.</p>
            <p>- Ebből csak az a tanulság, - mond végre édes anyjok - hogy ifju leányok még a vár
               közelében se tegyenek magokban sétát; különben ki lehetnek téve mindenféle ellenséges
               megtámadásnak.</p>
            <p>- Nagyságos asszonyom - mondja az ifju lantos - ugy látom, hogy a kisasszonyok még
               tiszteletreméltó anyjuknál is jobban tudják a hadi regulát. Mert ha egy vár magát jó
               erejében érzi: helyes dolog, ha kirontásokat tesz a várból, hogy az azt ostromló
               ellenséget nyugtalanitsa vagy annak éppen kárt is tegyen. Én legalább - folytatja
               mosolyogva - igy fogom fel a kisasszonyok mai hadipróbáját, mely annyira sikerült,
               hogy engem, szerencsétlent, foglyul is ejtettek; már most csak a jó Isten tudja, hogy
               mi lesz az én életem és szabadságom váltsága.</p>
            <p>- Azt már kijelentettük még elfogásakor - mondja bizonyos érdekeltséggel Fruzina
               kisasszony - kegyelmed, Senki Pál uram, egy igen szép dalt igért nekünk.</p>
            <p>- Ugy van, ugy van! - erősiti Annácska, miközben mélyen elpirult.</p>
            <p>- Gyászos özvegy házába, habár az özvegyi év már többszörösen letelt is, nem igen
               illik ugyan a lant és dal: de ám legyen, ha kis kobzos barátunk ugy akarja;
               reménylem, nem lesz az valami virágdal vagy nők körébe való szerelmi ének - mondja az
               özvegy urnő.</p>
            <p>A lantos felkelt és lantját, melyet a fegyverfogas egyik szegére akasztott volt,
               onnan leemelve, a hangszert felhangolá s az asztal elé állva, mintegy megnyugtatólag
               mondá az úrnőnek:</p>
            <p>- Nem, nagyasszonyom, eszembe sem jut, hogy a nagyságtok bizalmával visszaéljek. A
               dal, melyet a napokban szerzettem, a „Fejemet nincsen már hova hajtsam” kezdetü
               nótájára, a szép tavaszi idő dicséretéről szól.</p>
            <p>Ezután néhány futamot tett könnyü kobzán és a következő szép dalt énekelte:</p>
            <p>„Áldott szép Pünkösdnek gyönyörü ideje,</p>
            <p> Mindent egészséggel látogató ege,</p>
            <p> Hosszú úton járókat könnyebbítő szele!</p>
            <p>Te nyitod rózsákat meg illatozásra.</p>
            <p> Néma fülemile torkát kiáltásra </p>
            <p> Fákat is te öltöztetsz sok színű ruhákba.</p>
            <p>Néked virágoznak bokrok, szép violák,</p>
            <p> Folyó vizek, kutak csak néked tisztulnak.</p>
            <p> Az jó hamar lovak is csak tebenned vigadnak.</p>
            <p>Mert fáradtság után fejeket, tagjokat</p>
            <p> A szép harmatos fűvel hizlalod azokat.</p>
            <p> Uj erővel épitvén űzéshez inokat.</p>
            <p>Sőt még a végbeli jó vitéz katonák.</p>
            <p> Szép szagu mezőt kik széllyel béjárják,</p>
            <p> Most azok is vigadnak, az üdőt múlatják.</p>
            <p>Ki szép füven lévén bánik jó lovával.</p>
            <p> Ki vigan lakozik vitéz barátjával,</p>
            <p> S ki pedig vitéz fegyvert tisztittat csiszárral.</p>
            <p>Ujul még az föld is mindenütt tetőled</p>
            <p> Tisztul homályából az ég is tevéled,</p>
            <p> Minden teremtett állat megindul tebenned.</p>
            <p>Ily jó időt érvén Isten kegyelmébül</p>
            <p> Dicsérjük szent nevét fejenkint jó szivbül</p>
            <p> Igyunk, lakjunk egymással vigan szeretetbül.”</p>
            <p>A dalt általános taps és tetszés követte; maga a vár úrnője is kifejezte
               megelégedését mind a költeménynyel, mind a valóban szép és megragadó énekkel,
               melylyel az ifju Balassa rendelkezett.</p>
            <p>- Nagyon szép, nagyon gyönyörü! - hangzott minden oldalról és Pekry Anna ezzel az
               estebédet befejezettnek tekintve, éppen asztalt akart bontani, midőn Annácska kérő
               tekintetével találkozott, ki esdekelve mondá:</p>
            <p>- Ne, ne még, édes asszonyanyám; olyan szép volt e dal, hogy mi óhajtanánk belőle még
               többet is hallani.</p>
            <p>- Igaz - mondja Fruzina - és pedig váltsága fejében kobzos uram, nekünk egészen más
               dalt is igért.</p>
            <p>- A kisasszonynak igaza van - mondja a kobzos - én csakugyan más dalt igértem a
               kisasszonynak mai vitézi kalandjáról, de erre nézve nagyságos asszonyomnak előre
               kérem kegyes engedelmét, mivelhogy ezt csak úgy sebtében gondoltam ki; azonkivül egy
               kis tréfaság is lesz benne, ha nagyságod megengedi, hogy a „magam gondolván” nótáját
               elénekeljem.</p>
            <p>- Jól van - mondja az urnő - már ugyis benne vagyunk a nehéz bűn fertőjében; hát
               nosza, csak lásson hozzá, kobzos uram!</p>
            <p>Balassa néhány eleven és tréfás hangulatu futam után a következő dalt éneklé:</p>
            <p>„Áldott Júlia kiballagtába, Cupidót találá.</p>
            <p> Ki mérges nyíllal, szörnyü halállal veszteni akarta,</p>
            <p> Látván szép szemét, elveté íját s ugyan elámula.</p>
            <p>Kivel csak szivét és mesterségét Júliának adá.</p>
            <p> Mert szép szemétül hogy ő igen fél, rajta nyilván látá.</p>
            <p> Nagy szerelemmel villanó szemét azért reá forditá.</p>
            <p>Rettene ottan Cupidó s onnan mindjárt elfutamodék,</p>
            <p> Futtában íja, nyila, puzdrája ő róla leesék,</p>
            <p> Kiért féltében csak meg sem tére, minden ott hagyaték.</p>
            <p>Kit hogy megláta kegyes Júlia, a földről felvéve,</p>
            <p> Nyilat puzdrába, zsinórt íjába egyengeté, veté.</p>
            <p> S ottan felköté, kivel erősebbé szép személyit tevé.</p>
            <p>Azért már nála mind íja, nyila Cupidónak vagyon,</p>
            <p> Szemében nyila, a felett íja vonva áll haragoson,</p>
            <p> Kivel szivemet, mint czélúl tett jelt lövi, hogy kint valljon.</p>
            <p>Sokakat sebhet, de csak engemet gyakran inkább talál,</p>
            <p> Mert énnálamnál mint egy nagy czélnál, közelb senki nem áll.</p>
            <p> S ez oka, hogy én több sebét türvén, több kínt vallok másnál.”</p>
            <p>A félig tréfásan, félig komolyan előadott dal különböző hatást tett a jelenlevőkre:
               Fruzina kisasszony mosolygott rajta, mig a kis Annácskának a dal folyamán lassanként
               könyük gyültek lebocsátott szempillái alá; a várnagy és a lelkész gyönyörüséggel
               hallgatták, de Pekry Annának ott az asztal közepén pillanatra komoly felleg jelent
               meg homlokán.</p>
            <p>- A dal igen szép - jegyzé meg, a mint az utolsó akkordok elhaltak; - kegyelmedből,
               megjóslom, egykor hires lantosa válik az országnak; mert már most is szebb
               rigmusokat ir, mint a jó Tinódy Lantos Sebestyén, a kit személyesen ismertem; csak
               egy tanácsot engedjen meg kelmed nekem, melyet majdnem gyermekember létére egy ilyen
               tisztes matronától, mint én vagyok, bátran el is fogadhat. Azt tanácslom, hogy sohase
               játszék a tűzzel. A dalnak igen nagy hatalma van, kivált az asszonynemen lévő
               gyengébb szivüekre; de éppen ez a tisztességes lantosokat arra kötelezi, hogy
               csapodárságra fejöket ne adják és mindig csak olyasmit énekeljenek, a mit szivök
               valójában érez.</p>
            <p>- Köszönöm a jó tanácsot, nagyságos asszonyom, - mondja Balassa, ki Anna könyezését
               észrevéve, megértette, hogy a gondos anya mire czéloz - és felfogadom, hogy azt
               hűségesen fogom követni.</p>
            <p>- Azt nagyon jól teszi kegyelmed - mondja Pekry Anna jelt adva az asztaltól
               felkelésre, - mert meg vagyon irva a szent könyvben, hogy a kinek az Isten sokat
               adott, sokat is kiván meg attól. A lelki talentumok pedig még becsesebbek egyéb földi
               javaknál, mert nincsenek ugy kitéve a veszendőségnek.</p>
            <p>Mindnyájan felállottak és az udvari lelkész elmondva a szokott, éjszakára szóló,
               rövid imádságot: Losonczy özvegye nyájas mosolylyal és fejhajtással üdvözlé az urakat
               és belső szobáiba vonult.</p>
            
         </div>
         <div type="chapter">
            <head>
              Az éji dal.
            </head>
            <p>„Szerettem-e többet?...</p>
            <p> Tudod, kedveltelek egyedül tégedet!” </p>
            <p>Balassa.</p>
            <p> A gondos anya szemei észrevették, hogy a deli lantos ifju dala mennyire mély hatást
               gyakorolt kisebbik leányára; maga Balassa is sejtett abból valamit, de ő még abban a
               korszakban volt, midőn az ifju ember az egész világot nyitva látja maga előtt; komoly
               érzelmeket, a nevelésben átvetteken kivül maga sem érez, és másnál sem tud könnyen
               feltételezni. Miért is tehetne magának valami szemrehányást? Azért a kis tréfáért,
               melyet a vár aljában a két szép ifju leánynyal üzött; vagy azért a játszi
               dalocskáért, mely nem akart egyéb lenni egy kis megengedhető költői hizelgésnél?
               Hiszen az egész egy kis tavaszi tréfa, melylyel a nem várt vendég a vendégszeretetet
               igyekezett megszerezni és meghálálni!</p>
            <p>Csakhogy egy ifju leány szivében, mely éppen a magasabb érzelmek hurjainak első
               rezgését érzi, a legcsekélyebb körülménynek is mély nyomokat hagyó hatása van. Hogy
               trivialis hasonlattal éljünk: a mi a macskánál játék, az az egérre nézve halál
               lehet.</p>
            <p>Az elzárt várbeli élet éppen e zivataros korszakban nagyon kevéssé ütött el hölgyekre
               nézve a zárdai egyhangu magánynál. Nógrád megye már akkor határt képezett az egyre
               terjeszkedő török hatalommal szemben; és igy az előkelő társaság tagjai, kik egyik
               vagy másik végvárban vonultak meg, igen ritkán találkozhattak egymással; legfölebb
               nagyobb ünnepélyek alkalmával, midőn biztonság okáért kénytelenek voltak a várőrség
               egy részét fedezetül magukkal vinni. Ezenkivül benn a várban is gondos szülők nagyon
               óvakodtak attól, hogy leánygyermekeik magával a vár népével is érintkezzenek; mert
               a hosszas háboruk és csatározások, melyek a gyászos emlékezetü mohácsi csata óta
               csaknem folytonosan tartottak, a harczos ifjuság kedélyét nagy mértékben
               elvaditották; ugy, hogy a velök való érintkezés ifju hölgyekre nézve éppen nem
               lehetett kivánatos.</p>
            <p>Mindebből könnyen érthető, hogy Somoskő úrnőjének gyermekei idegen férfiakkal
               legfeljebb csak olyankor érintkeztek, ha valamely előkelő idegen vendég vagy társaság
               érkezett a várba; különben a női lakosztály, az ugynevezett „asszonyok háza” egészen
               el volt különitve és férfiak előtt teljesen elzárva. Igy élt elszigetelve a várbeli
               asszonynépség; szórakozását leginkább azon kézimunkákban keresve, melyekről a magyar
               hölgyek ez időben még hiresebbek voltak, mint ma. A női cselédség rendszerint igen
               számos volt s egy felsőbb és alsóbb osztályt képezett, melyek közül az első
               szegényebb nőrokonokból, vagy nemes családok leányaiból állott, kik a vár úrnőjének
               belső udvarát képezték és hivatásukhoz képest a belső szolgálatokat osztották meg
               egymás között, élénk társaságot alakitva a vár úrnője körül, ki, mint a nap a
               csillagrendszernek, az egésznek központját képezte.</p>
            <p>Mióta Losonczyné két leánya azt az elméleti oktatást, melyet e korban fiatal
               hölgyeknek adni jónak láttak és mely mindössze is egy kis vallástanitásból, irás-,
               olvasás- és számtanból állott - megnyerte: folytonosan anyja körében maradt, kinek
               főgondja volt, őket az akkori magyar gazdasszonyok jelességeibe, a háztartásba, a
               házi ipar külömböző műveibe föl egész a mesteri hímvarrásig bevezetni; és ezenkivül
               még kivételképen zenében nyertek oktatást egy énekelni és hárfázni tudó nőtől, ki az
               akkor divatos hangszerre az ifju urhölgyeket betanitá. E zeneoktatás Anna
               kisasszonynál ért el magasabb sikert, ki különben is jóval érzelgősebb volt nénjénél;
               gyönyörü hanggal rendelkezett és a hárfát mesterien játszotta. Anna kisasszonynál a
               zene valóságos szenvedéllyé vált; úgy, hogy ha a kellemes holdvilágos estéken a vár
               toronyszobájából kirugó erkélyen hárfájával megjelent és ezüstcsengésű hangján az
               ismeretes hymnuszok vagy népdalok egyikét énekelte: a vár alatt lakó pórnép kigyült
               háza elé s az élet terhét és gondjait, melyekkel e korban a magyar jobbágy oly
               sokszorosan volt sujtolva, az angyali hangok hallatára egy időre elfeledé; szivében
               az egyensulyt helyreállitani érezte; és miután a bájos hangok elnémultak, csendes
               megnyugvással tért éji nyugalmára, áldva magában azt az angyalt, ki onnan a magasból
               oly szent és édes érzelmeket szállatott le szivébe.</p>
            <p>Anna ez estén sokkal izgatottabb volt a szokottnál és jobban érzi annak szükségét,
               hogy lelke érzelmeinek hangot adjon; magához vette aranyos hárfáját és felséges
               hangja nemsokára átrezgett a néma vidéken, mint égből küldött angyalé, kit a
               gondviselés azzal bizott meg, hogy éreztesse a nyomorult emberrel azt a magasabb
               hatalmat, mely az emberek sorsát intézi és gondot visel nemcsak a magas várak büszke
               uraira, hanem a vár tövében megvonult szalmafedelü kunyhók lakóira is.</p>
            <p>A mélán rezgő hangok, kisérve a hárfa összhangzó accordjaitól, dicséretet zengettek a
               Mindenhatónak; és nemsokára Balassa figyelmét is felköltötték, ki nem állhatta meg,
               hogy szállása ablakán kikönyökölve, a gyönyörü dallamot férfias hangjával és kobza
               pengésével ne kisérje; s a két ifju lélek ez összeolvadása a zenében oly megható
               összhangot idézett elő, hogy még a durva faliőrök is egy helyben állottak meg,
               megszakitva őrsétáikat. Pekry Anna pedig a bübájos zene hatása alatt leroskadt
               imazsámolyára; és ugy tetszett neki, hogy gyászos özvegysége napja óta soha ily
               édesen ki nem sirta és ki nem imádkozta magát.</p>
            <p>Fruzina, a várerkély egyik oszlopába fogózkodva némán hallgatta a gyönyörü kettős
               dallamot, és bár jóval keményebb természetü volt nővérénél, sűrűn omlottak alá
               könyűi.</p>
            <p>Anna nem sirt, mert nem fájdalmat, hanem nagy boldogságot érzett szivében; és a mint
               arczát a telihold fényes karaja felé forditá, átszellemült arczával, vállaira leomló
               gazdag hajfürtjeivel s a könnyü esti szellőtől lebegő fehér öltönyében nemcsak
               külsőleg hasonlitott az angyalokhoz, eszményképéhez: hanem bensőleg, szívében is
               annak érezte magát, mintha bármely perczben csak tőle függene elhagyni a földet s
               röpülni az égiek hona felé, melynek előizletét már szívében hordá.</p>
            <p>Igen; ott a könnyen, de gyorsan dobogó szívben hirtelen megnyilott az ég: az első
               szerelem.</p>
            
         </div>
         <div type="chapter">
            <head>
              Az álomfejtés.
            </head>
            <p>„Álomban azt látám:</p>
            <p> Hát az, ki ez világon...</p>
            <p> Életemnél édesb...</p>
            <p> Előttem mintha megállapodott,</p>
            <p> Nagy kegyesen rám mosolygott.”</p>
            <p>Balassa.</p>
            <p> Milyen lehet egy ábrándozásra hajló leányka álma élete tizenhetedik évében, a
               lefolyt nap behatása alatt?</p>
            <p>A száraz krónika az egész eseményről csak annyit jegyezne fel, hogy ez s ez napon,
               Pünkösd havában „jöve egy idegen kobzos a somoskői vár alá, kit a vár nagyasszonya,
               özvegy Losonczy Istvánné, Pekry Anna, szivesen fogadott és meghivja vala uri
               asztalához. Estére kelve pedig az egész vár és falu népe álmélkodással hallgatja ama
               szép zsoltárokat, melyeket a vár ifjabbik kisasszonya, Anna leányasszony és a
               jövevény lantos ifju amaz fennt az „asszonyaim házának” kis tornyából, emez pedig az
               alsó várban levő vendégszobából szép harmóniában énekelnek vala.”</p>
            <p>Csakhogy ez az egész dolog egészen másként tünt fel az Annácska képzelete előtt azon
               a nagyitó üvegen át, melyet a félig gyermeki, félig szűzi érzelmek és képzelet az
               egyszer-máskor hallott tündérmesék alapján a habzó ifju vér színeivel fest maga
               elé.</p>
            <p>E nagyitott kép szerint, a boldog együgyüségben játszadozó leánykák közé egyszerre
               tündérszépségü ifju száll alá a mezőben. Elég egyszer látni, hogy az ember szemeit
               rajta feledje; elég egyszer hallani, hogy mindenki megszeresse. A tündér ifju késznek
               mutatkozik egy egyszerü kis leányért elhagyni tündérhonát, hogy az együtt érzett
               boldogságért leszálljon a föld porába; előveszi mennyei származásu lantját, hogy dalt
               énekeljen vele annak az együgyü kis leánynak, és oly hangon, minővel csak Gábor
               angyal énekelhet odafenn a magasban, énekli meg az együgyü kis leány iránt való
               szerelmét. Hogy tudna ennek ellentállni az együgyü kis leányka tapasztalatlan szíve,
               mely először érzi létezését, de mindjárt oly erővel mutatja hajlamát a tündér ifju
               iránt, mint ha ki akarna innen ugrani eddig csendes rejtekéből? és érezni kezd
               lelkében vágyakat, melyek létezéséről eddig semmit sem tudott; hajlamot érez, szállni
               fölebb-fölebb, az ég felé, honnan a hold tündéries világa mosolyog alá; emelkedni
               teli boldogsággal a szívben, az őt szerető tündér ifju karján, föl a csillagok felé.
               A boldogság hangja megelőzi őket a repülésben, összhangzóan száll az fel kettejök
               ajkáról az ég felé, dicsőséget zengve a magasban élő örök Istennek, melynek angyali
               kara gyönyörrel hallgatja éneköket és szerető mosolylyal vár reájok...</p>
            <p>- Gyermekem, Annácskám - szól ki édes anyja az erkélyre, midőn Annát képzelete már az
               egekig ragadta - jer be és feküdjél le; az est nagyon hűs, te pedig könnyen vagy
               öltözve; meghűthetnéd magad!</p>
            <p>Az Istendicsérő hymnusz elhallgat; az aranyos hárfát falhoz támasztják a kis fehér
               kezek; és bár alulról még felhangzik a koboz néhány accordja: a kis Annának vissza
               kell szállani a földre és elrejteni magát puha párnái közé...</p>
            <p>De az álom tovább folytatja a képzelet játékát. A tündér ifju csakugyan magával
               ragadja őt a földről; fel az ég csillagképletei közé, hol a nagy égi testek szent
               borzalommal töltik el ugy, hogy mind szorosabbra kell odahajolni a tündérifju
               kebelére, kinek hatalmas szárnyai merészen szegik át a véghetetlen ürt. Most áthatlan
               sötétségen, majd iszonyu jéghegyek fölött repülnek; egy-egy égi test közelében
               óriások és szörnyetegek süvöltése hangzik feléjök: de ő bizton érzi magát tündér ifja
               kebelén; a nagy sötétségben is világosság sugárzik reá annak szemeiből, s a jéghegyek
               dermesztő fagyában szívét fölmelegiti a tündér ifju suttogása:</p>
            <p>- Ne félj: szeretlek, megvédlek, boldogak leszünk!</p>
            <p>Már hallik az angyali kar szívemelő zenéje; ketté válik a magas ég kárpitja és
               tündéri fényben jelennek meg a menyország imára késztető alakjai; üde illat fogadja
               az érkezőket és üdvözlő kiáltás, melytől a szív reszket örömében... Midőn -</p>
            <p>- Mit álmodtál, kedves leányom? - szólal meg fölötte édes anyja szerető hangja,
               nyugtalan álmod lehetett: hol a borzalom, hol az öröm hangja hagyta el álmodban
               ajkaidat.</p>
            <p>És az édes anyja csókja illeti a szép márványhomlokot reggeli üdvözletül.</p>
            <p>- Azt álmodtam, hogy egy... tündér, egy angyal magával ragadott fel a menyországba.
               Közelből láttam a roppant égi testeket, azok óriás lakóival és szörnyetegeivel: de
               végre a menyország kapui megnyiltak előttünk; én igen boldog valék; mert éppen be
               akartam lépni az angyalok közé, midőn felköltöttél, édes anyám.</p>
            <p>- Nos hát, én ezt a szép álmot azonnal meg tudom fejteni - mondja Losonczy özvegye. -
               Ime egy levél, melyben a vitéz és hatalmas Ungnád Kristóf, ő felsége kapitánya és
               tanácsosa kijelenti, hogy reád, szegény árvára, vetette szemét, és ha Isten ugy
               akarja és nekem sincsen ellenvetésem: téged hajlandó eljegyezni örök mátkaságra,
               feleségül. E szerint csakugyan el akarnak ragadni tőlem, kedves gyermekem, és pedig
               egy derék, vitéz ember, hatalmas, gazdag férfiu, ki minden tulajdonsággal bir arra
               nézve, hogy megnyissa előtted a földi menyország kapuját.</p>
            <p>A szép leánynak nem volt felelete ez álomfejtésre; csak szemeit hunyta be, mintha
               tovább akarná álmodni tündéri álmát és a gyöngéden szerető anya, ki leánya ágyára
               ülve, annak gazdag fürteit simogatá el homlokáról; egy pár nehéz könycseppet látott
               leánya sűrű szempillái alól előszivárogni:</p>
            <p>- Úgy legyen, a hogy a jó Isten és az én kedves jó anyám akarja!...</p>
            
         </div>
         <div type="chapter">
            <head>
              A búcsu.
            </head>
            <p>„Ne kövessen azért senki ebben,</p>
            <p> Hanemha ki akar gyötrődni szívében:</p>
            <p> Mert egész éltében</p>
            <p> Hív szerelem mását nem leli mindenben.”</p>
            <p>Balassa.</p>
            <p> A vendégszeretet az időben még nagyobb mértékben volt divatos Magyarországon. A
               csárdát ugyan ismerték, a hova pusztai utazás közben „betekints” formára ellátogattak
               etetőre, vagy egy pohár borra, de a vendéglőnek még fogalma sem létezett; vendéglő
               volt minden nemes udvar minden tisztességes utas részére; mert hisz azon időben még
               öcsém, bátyám, néném, hugom volt az egész magyar nemzet egymásnak.</p>
            <p>A muzsikás, lantos vagy kobzos, ki jó kedvet hozott a házhoz, természetesen
               legszeretettebb vendég volt: mind a mellett Balassában megvolt az a sok embernél
               hiányzó finomabb érzék, mely megmondotta neki, hogy meddig lehet egy vendégszerető
               házánál mulatni oly embernek, kit ahhoz sem kötelesség, sem foglalkozás nem köt.</p>
            <p>Bálint azt vette észre, hogy a minő mértékben nyilatkozik iránta a két kisasszony,
               különösen a szelid és bájos Annácska rokonszenve: oly mértékben igyekszik a ház
               úrnője magát e fejlődő rokonszenvtől távoltartani; mintegy értésére adván az
               illetőnek, hogy magasra futott a szőllő, és az ő szép és gazdag leányai nem egy
               idegen kalandor róka számára termettek.</p>
            <p>Az ötödik nap estéjén Balassa kijelenté, hogy másnap reggel elhagyja Somoskő várát és
               tovább megy az ellenség által fenyegetett Egervára felé, hol talán nagyobb munka
               várhat egy ifju vitézre, mint a nők mulattatása; a háziak vendégszeretetét pedig
               először érzékeny szavakkal, majd egy ujra szerzett igen szép dallal köszönte
               meg.</p>
            <p>Pekry Anna marasztotta az ifjat várában továbbra is; sőt felhozta, hogy Somoskő sincs
               oly helyen, vagy oly távol az ellenségtől, hogy itt ifju hősöknek hasznát ne lehetne
               venni: de a marasztalás közben szemei kisebbik leányára estek, ki a lantos búcsuzása
               óta nem emelte fel szemeit tányéráról és bár rejtegette, egy pár forró könycsepp is
               szállott alá aranyhimzetű kötényére.</p>
            <p>Balassa elértette Losonczyné jelentékeny pillantását, és ez csak megerősitette
               elutazási szándékában.</p>
            <p>Estebéd után búcsut vett tehát még egyszer mindenkitől; de midőn Annához közeledett,
               ki mint látszék, akarattal kissé távolabb állott meg a társaságtól: ez halk hangon és
               reszkető ajkakkal igy szólt hozzá:</p>
            <p>- Kegyelmed nevét elrejtette előttünk: én szeretettel arra kérem, tudassa azt
               velem... Erősen akarom tudni... Kegyelmed engedelme nélkül nem árulom el senkinek
               soha!</p>
            <p>- Kisasszony - mond a lantos, dolmánya zsebéből egy iratot vonva ki - nem is
               szükséges szóval nevemet megmondanom. Itt van egy költemény, szép tisztán leirva;
               melyet amugy is kisasszonynak szántam, mivel azt mondá, legjobban szereti. A versek
               fejében menjen végig szemeivel a kezdőbetűkön; irja le azokat egy sorba és előtte áll
               az én valódi nevem.</p>
            <p>A leányka remegő kézzel vette át a költeményt és ajkai alig hallhatólag rebegték:</p>
            <p>- Köszönöm.</p>
            <p>Érzett-e és mit érzett Balassa Bálint, midőn a szép Losonczy Anna viseletéből és
               különösen búcsujából váltakozó halványsága- és elpirulásából, titkolt könyüiből
               észrevette, hogy annak vonzalma ő iránta nem közönséges, - arról talán maga sem
               tudott önmagának teljesen beszámolni.</p>
            <p>Előtte végtelen magasságban látszott állani a tiszta angyal, e gyermeki érzelmeiből
               alig kivetkezett szív, kivel midőn sorsát és helyzetét összemérte, oly távolságot
               látott kettőjük között, melyet magasan repülő képzeletével sem tudott betölteni.</p>
            <p>Mi volt ő? Egy sehonnai földönfutó, kinek lantján kivül semmije sincs és ki még
               álmában sem gondolhat reá, hogy e szende, magasrangu hölgy életpályáját a magáéval
               összemérje. Azon érintkezésekből, melyeket e néhány nap alatt tapasztalatai könyvébe
               igtathatott, Anna ugy tünt fel előtte, mint egy oltárkép, festve világhirü mester
               kezétől, mely egyszer látva, sohasem törülhető ki többé emlékezetünkből és
               valahányszor valami magasztost, szépet, istenit gondolunk vagy érzünk, mindig
               előttünk áll. Úgy tünt fel előtte a mennyei szépségű és ártatlanságú leányka, mint
               tanusága annak, hogy az ég és föld között csakugyan létezik összeköttetés és az
               isteni kegyelem különös adományából szállanak le a földre oly lények, kik előizletét
               adják a mennyei tisztaságnak és boldogságnak. Tapasztalatlan ifjoncz létére, ki csak
               most hagyta el iskoláit, sohasem volt módjában egy ily gyöngédebb szövetű lényt
               megismerni; mert azok, kikkel eddig életében találkozott, mind ama prózai lények közé
               tartoztak, kiknél legfölebb ifjú vérét érezte sebesebb lüktetésbe jönni, anélkül,
               hogy egyszersmind képzeletét is megragadva érezné. Hogy juthatott volna ezek szerint
               eszébe, hogy Anna képét is ezek közé sorozza, egy oly képet, melyet csakis imakönyve
               első lapján tartott volna méltónak megörökiteni? Az a merészség, hogy saját magáét, a
               földönfutóét, a szülői háztól elzüllöttét e kép mellé helyezze, még csak eszébe sem
               jutott.</p>
            <p>De azért a búcsúest éjszakáján többször megjelent álmában-a bájos angyal képe, mint
               valódi védszellemé, ki reá váró veszélyekben és szenvedések között kézen fogva vezeti
               át nehéz küzdelmeiben, és a csábok között, melyek reá várnak, utat mutat neki, mely
               nehéz és göröngyös ugyan, minő az erény utja lenni szokott, de végpontjánál a menny
               kapuja áll.</p>
            <p>Boldog, üditő álom volt ez, mely a bujdosó ifju szivét megerősité és azt a reményt
               csepegtette lelkébe, hogy keblén e talizmánnal nem fog megtántorodni és becsületet
               szerez a névnek, melyet most elrejteni kénytelen.</p>
            <p>Megkönnyült kebellel szökött fel ágyából, midőn a nap első sugarai szobájába
               hatoltak, s hirtelen felöltözve és egyetlen podgyászát, kis lantját, nyakába
               akasztva, ruganyos léptekkel indult ki a vár kapuján a hosszu és kétes pályára, mely
               előtte állott. Egyik kedves dalát fütyörészve érte el a vár alsó sánczát, melyre a
               felső várkert kis rácsajtaja nyilott, midőn annak küszöbén egyszerre Annát látta maga
               előtt, üdén és bájosan, mint egy pünkösdi rózsát, piroslón és mosolyogva, mint a
               természet épp e bájos virágát.</p>
            <p>- Balassa - mond a szép hajadon, a meglepett ifju elé lépve - mielőtt végképpen
               elhagyna minket, még egy szót akartam mondani kegyelmednek. Tegnap tudtomra adta édes
               anyám, hogy Ungnád Kristóf, a jeles és előkelő vitéz, kezemet megkérte... Ime -
               folytatja egy kis aranyhimzetű kendőcskét nyujtva - e nevemmel himzett kendőt nyujtom
               át örök emlékül kegyelmednek... Én egy hónapi gondolkodási időt kértem ki édes
               anyámtól: ha e hónap alatt kegyelmed e kendőcskéért másikat küld cserébe: én Ungnád
               Kristóf kezéről lemondok...</p>
            <p>E szavak után a kipirult arczu leányka megfordult s mint egy tündér tünt el a várkert
               bokrai között.</p>
            <p>Balassa szívére tette kezét; meglepetve, hosszan bámult arra a helyre, melyen egy
               percz előtt e csodálatos égi jelenség állott volt. Ugy tetszett neki, mintha egy
               pillanatra égiek szálltak volna alá, hogy a bujdosó utjából az akadályokat
               elháritsák, verejtékét letöröljék és keserű érzelmeit megédesitsék. Szívében
               elfogódva, csak nézte hosszan azt a helyet, hol kevéssel ezelőtt eszményképét, az égi
               tündért látta, mintha várná, hogy az még egyszer a léptei által megszentelt helyen
               megjelen; de midőn ez be nem következett, az érzelmei által megragadott ifju
               lassanként féltérdre ereszkedett és megcsókolta azt a küszöböt, melyen kevéssel
               ezelőtt a szép gyermek lábai pihentek.</p>
            <p>Azután, mintha az a cherub jelent volna meg előtte, mely Ádámot és Évát a
               paradicsomkertből kiűzte, sebesen indult lefelé a vár kanyargó ösvényén, vissza sem
               tekintve többé azokra a barna bazalt-oszlopokra, melyeken, mint megkövült czölöpökön,
               vagy egy óriás orgona sipjain feküdt Somoskő vára, az a nagy kincstár, melynek ajtaja
               végképpen bezárult ő előtte!</p>
            
         </div>
         <div type="chapter">
            <head>
               Az egri vitézek.
            </head>
            <p>„Vitézek mi lehet</p>
            <p> E széles föld felett</p>
            <p> Szebb dolog a végeknél!”</p>
            <p>Balassa.</p>
            <p> Ifju ember lelkében semmi sem száll olyan könnyen harczra, mint a dicsőség és
               szerelem.</p>
            <p>Balassa is még szívében hordta, mint az időben mondani szokták, „a kegyetlen Ámor
               nyilát”: de a mint a hires Eger tornyai, ama vérrel öntözött és dicsőséggel
               koszoruzott bástyák, feltüntek előtte, melyekről azon időben a főuri termek fogadott
               lantosa és a szántó-vető köznép ajkai egyaránt zengettek: a tündér leányka vonásai
               lassanként halványulni kezdettek előtte, és ugy tetszett neki, mintha ott a felhők
               mögé szálló nap biborában még most is a nagynevü hősök vére festekeznék az ormokon,
               és az esti köd felhő alakjai közül a fejedelmi Dobó kócsagos sisakja, török-rémítő
               arcza, óriási termete tünnék elé; ott látta Mecskey és Zoltay harczra biztató
               alakjait s a lángszellemü Bornemisszát, kinek agyában török-irtó eszmék teremnek.</p>
            <p>Minél közelebb ért a várhoz, annál magasabbnak látszott és magasztosabb szinben tünt
               az fel előtte, és midőn az utolsó halom tetejére ért, melyről a hirneves erődöt már
               szinről-szinre, vonásról-vonásra láthatá: a hazafias érzelem és a dicsőségben való
               részvételnek vágya oly magasra emelkedett lelkében, hogy érzelmeinek többé nem volt
               képes határt szabni; hosszában végig feküdt a pázsiton és tarsolyát előre forditva,
               felnyitotta csont-tentatartóját, előkereste tollát és hozzáfogott ama gyönyörü,
               buzditó, hazafias költeményének irásához, melynek sorait most századok multán is
               gyönyörködve és lelkesedéssel olvassuk:</p>
            <p>„Vitézek mi lehet</p>
            <p> A széles föld felett</p>
            <p> Szebb dolog a végeknél”...</p>
            
            <p>A hires Eger vára már dicsőséggel kiállotta volt azt a nagy élet-halál harczot,
               melyet a magyarországi pasák vittek volt falai alá. A ki ma látja Egert, el sem tudja
               képzelni, miként? A nem magasan fekvő várat csaknem minden oldalról uralgó magaslatok
               veszik körül, melyek némelyikéről talán még parittyával is el lehetne hajítani a vár
               közepéig: hogy volt lehetséges, hogy alig pár ezernyi ember száz ágyunak és majdnem
               annyi ezer ostromlónak meg tudott felelni e gyarló falak között? A tüzérség ugyan
               ekkor még gyarló állapotban volt, de azért az alig egy holdnyi területről huszezer
               ágyugolyót szedetett össze a vár parancsnoka, Dobó, a török ostromsereg elvonulása
               után. - Huszezer golyó egy kis fészekre dobva; ezerötszáz ember majdnem száz annyival
               szemben, hasztalan ostromok és diadalmas visszaverések: - e csodákat csak te tudod
               megfejteni, szent hazaszeretet!</p>
            <p>Ez időtől kezdve Eger volt a magyar vitézség iskolája, melynek bástyáit a magyar ifju
               nem is tudta másképpen képzelni, mint a dicsőség babérfűzéreivel koszoruzva. „Kivívta
               az egri nevet”, volt a példaszó azzal szemben, ki valamely téren dicsőséggel harczolt
               meg. Szólt az ének széltében és hosszában, hova csak magyar láb lépett, az egri
               vitézek dicsőségéről; és e dicsőséghez hozzáfüzte az egri nők lángoló
               hazaszeretetének emlékét is, kik lángoló hazaszeretettel vettek részt férjök vagy
               kedveseik oldalán a halálos küzdelmekben.</p>
            <p>A vár diadalmas parancsnokát, Dobó Istvánt, erdélyi vajdaságra emelte föl uralkodója
               elismerése: de miután az erdélyi politikai viszonyok miatt vissza kellett vonulnia
               állomásától, a dicskoszoruzott hős Egerbe tért vissza és itt tanitotta az ifju
               nemzedéket a magyar hadfolytatás tudományára.</p>
            <p>Volt mód a gyakorlatban is; mert bár a törökkel hol hosszabb, hol rövidebb tartamu
               békét kötöttek: ez nem zárta ki, hogy a végvárak őrségei ki-kirohanva, egymással
               megmérkőzzenek, mint ezt Balassa „Katonaének”-ében oly jellemzően adja elő:</p>
            <p>„Ellenség hírére</p>
            <p> Vitézeknek szíve</p>
            <p> Gyakorta úgy felbuzdul;</p>
            <p> Sőt azonkívül is</p>
            <p> Csak jó kedvéből is</p>
            <p> Vitéz próbára indul;</p>
            <p> Holott sebesedik,</p>
            <p> Öl, fog, vitézkedik,</p>
            <p> Homlokán vér lecsordul.”</p>
            <p>Dobogó kebellel és elfogódott szívvel lépett be az ifju dalnok a híres vár kapuján,
               melynek történetét jeles tanitója szivébe véste volt. Tarsolyában készen volt már a
               vitézi dal, a „Katonaének,” melynek verse és dallama egyszerre született lelkében.
               Mestersége jelvényét, a lantot, ott hordozta a válláról aláfüggő szalagon és ez
               akadály nélkül való bemenetet szerzett neki minden magyar várban a mulatni szerető
               vitézek közé, és igy Egerbe is.</p>
            <p>- Egy kobzos! - kiáltottak fel örömmel a kapuőrök.</p>
            <p>- Isten hozott, pajtás; már ugyis unjuk magunkat; ideje, hogy egy jó vitézi éneket
               halljunk!</p>
            <p>Most a főkapuőrség parancsnoka, egy óriás, torzonborz hajduhadnagy, lépett elő és
               fülig érő bajuszán nagyot törülve, reá kiáltott az érkezőre:</p>
            <p>- Csak ülj le, fiu, ide a kapu alatti lóczára és pihend ki magadat; azután pedig hadd
               halljuk azt a nótát, mert ez a kapu váltsága. Bor, pecsenye lesz elég, torkig-fülig
               eheted magadat - ha ugyan a nóta jó lesz - én mondom ezt, Virág László, az egri
               hajduk hadnagya!</p>
            <p>Balassa helyet foglalt a részére szívesen átengedett helyen; körbe is fogták a
               harczedzett vitézek, a vad hajdunépség, melynek hazája ott volt, hol fizették, és
               éltető levegője a harcz, melyben dicsőséget és zsákmányt szerezhetett. Festeni méltó,
               napbarnitotta, izmos termetü alakok, aláfüggő vagy szélesre kifent, arasznyi
               bajuszokkal, melyek alatt a ritkán borotvált állat többnyire tüskés serte boritotta.
               Nehéz, kanóczos fegyvereik sorba voltak rakva a kapuból bemélyedő „tüzelőben,” és
               bár egyenruhának még híre sem volt köztök: a bőr-ködmenek, rövid, nagygombu menték,
               torzonborz medvesüvegek, aláfityegő piros vagy kék nyelvekkel, az élénk szinü
               nadrágok és cserzetlen, nehéz csizmák, melyek többnyire hosszas használatra mutattak,
               az övükre kötött nehéz kard és annak markolatára akasztott vasgömbü tatárkorbács elég
               egyöntetüséget és festőiséget adtak a csoportnak.</p>
            <p>A felkiáltások hallatára a vár belsejéből, vagy a kik a városból jöttek fel, nyalka
               huszárok is szegődtek a hallgatókhoz, kik a csinos ifju lantos megjelenését örömmel
               üdvözölték és a sürgetéseikre mondott ujságokat mohó kiváncsisággal hallgatták.</p>
            <p>De végre ujra megszólalt a vastaghangu őrhadnagy, Virág László uram, kinek dörgő
               hangja előtt a vitézek utat nyitottak.</p>
            <p>- Elég volt a szóból, öcsém, a nap hanyatlik, itt-ott bekövetkezik a dobolás ideje, -
               hadd halljuk már azt a nótát!</p>
            <p>Balassa kezébe fogta és felhangolta kis kobzát és eldalolta előttük csak most
               szerzett, de később oly hiressé lett „Katonaénekét” gyönyörü szép hangján és művészi
               lantkisérettel, minőhöz hasonlót e vad harczosok még sohasem hallottak:</p>
            <p>„Vitézek mi lehet</p>
            <p> E széles föld felett</p>
            <p> Szebb dolog a végeknél!</p>
            <p> Holott kikeletkor</p>
            <p> A sok szép madár szól,</p>
            <p> Kivel ember ugyan él;</p>
            <p> Mező jó illatot</p>
            <p> Az ég szép harmatot</p>
            <p> Ad, ki kedves mindennél.”</p>
            <p>Azután áttérve a végvárak vitézeire, lelkesülten folytatja:</p>
            <p>„Az jó hirért, névért</p>
            <p> A szép testességért</p>
            <p> Ők mindent hátrahagynak;</p>
            <p> Emberségről példát</p>
            <p> Vitézségről formát</p>
            <p> Mindeneknek ők adnak.</p>
            <p> Midőn mint jó solymok</p>
            <p> Mezőn széjjel járnak,</p>
            <p> Vagdalkoznak, futtatnak.”</p>
            <p>Azután leirja a végbeli vitézek csatázási módját és áttér a költemény legszebbik
               versére:</p>
            <p>„A nagy széles mező</p>
            <p> S a szép liget, erdő</p>
            <p> Sétáló palotájok;</p>
            <p> Az utaknak lese</p>
            <p> Kemény harczok helye</p>
            <p> Tanuló oskolájok;</p>
            <p> Csatán való éhség</p>
            <p> Szomjuság s nagy hévség</p>
            <p> Fáradság, - mulatságok.”</p>
            <p>És a csata végeredményének leirása után végzi dalát egy hatalmas felszólitással és
               áldással:</p>
            <p>„Oh végbelieknek,</p>
            <p> Ifju vitézeknek,</p>
            <p> Dicséretes serege!</p>
            <p> Kiknek e világon</p>
            <p> Szerte-szerént vagyon</p>
            <p> Mindeneknél jó neve:</p>
            <p> Mint sok fát gyümölcscsel.</p>
            <p> Sok jó szerencsékkel</p>
            <p> Áldjon Isten mezőkbe!”</p>
            <p>Lehetetlen leirni azt a lelkesedést, melyet e harczi dal a marczona harczos csoportra
               tett. Riadó „éljen” reszkettette meg az egész várat; azután a fiatal huszár-leventék
               oda rohantak az ifju lantoshoz; össze-vissza ölelték és csókolták és kézről-kézre
               adták, hogy alig tudott lábra állni.</p>
            <p>Ezalatt Virág hadnagy uram szobájából kihozott egy nagy mennykő orros kancsót és
               odatartotta Balassa orra elé.</p>
            <p>- No, öcsém! - kiáltja recsegő hangján, - a nótának, látom, mestere vagy: de itt ez
               az öreg kancsó, telesteli egri bikavérrel, milyenhez hasonlót még a nagyapád sem
               ivott, hadd látom, meg tudsz-e ennek is felelni?</p>
            <p>Balassa húzott egyet a kancsóból s köszönettel adta vissza a vitézlő hadnagynak, ki
               gunyos nevetéssel mondá:</p>
            <p>- No már ehhez én egy kissé jobban értek! - kiáltja és bajszát két felé simitva,
               olyan huzamosat ivott az orrosból, hogy az idő alatt el lehetett volna számitani
               százig.</p>
            <p>- Hagyjon kend nekünk is! Bizony még utolsó cseppig kiiszsza! - kiáltják minden
               oldalról, s husz vagy harmincz kéz nyult az öblös edény után; szerencsére jól meg van
               alkotva, különben darabokra szaggatták volna.</p>
            <p>- El ne törjétek a kancsómat, a ki Pilátusotok van! - dörgi a hadnagy, jókedvüen
               nézvén a vitézek dulakodását - mert a ki eltöri, megetetem vele a cserepét!</p>
            <p>Az intés használt; a kanta épen maradt, de pár percz alatt kiitták az utolsó
               cseppig.</p>
            <p>Erre aztán még magasabb fokra hágott a lelkesedés.</p>
            <p>- Hogy volt az a vitézi nóta? - Hogy? - kiáltják minden oldalról.</p>
            <p>- Vigyük a vajda uram elé, hadd fujja el még egyszer ott! - inditványozza egy deli
               fiatal huszár.</p>
            <p>Az inditványt azonnal egyhangulag elfogadták: Balassát mint egy könnyü labdát emelték
               vállaikra és megindultak vele - nagy éljenzés közben, a vártér közepén álló
               parancsnoki lakás elé.</p>
            <p>A parancsnoki épületben, mely jókora és izmosfalu, négyszögalaku és egyemeletes volt,
               egyhamar nem is igen tudták, hogy mire véljék azt a nagy kiáltozást és zajt,
               melylyel a folyvást szaporodó tömeg a vár nyugalmát felverte; és a midőn a nagy
               néptömeg Balassát magasan hordozva, a kapu elé ért, egyszerre minden ablak megnyilott
               és azokon részint meglepett, részint tudvágyó férfi és nőarczok tekintettek ki.</p>
            <p>A kapu feletti ablakban a főparancsnok, Dobó István tisztes alakja tünt fel derékig
               érő szürke szakállal és rövidre nyirott hajjal, melyeket már az ősz dere megcsapott;
               de szemeiben az egykori egri hős villámló tüzével, mely nemes vonásu arcza és atlétai
               termete mellett, megjelenésének tiszteletgerjesztő, mondhatni félisteni tekintetet
               adott.</p>
            <p>Az épület jobb szárnyán még egy jelentékeny egyént látunk az egyik ablakból
               kihajolni: egy igen csinos, de idegen arczkifejezésü szőke lovagét, az akkori német
               hadak tiszteinek viseletében; hegyes, szőke, spanyol szakállal és bajuszszal, nyakán
               széles, keményitett csipkegallérral s mellén az akkor divatos remekmüvű augsburgi
               lemezvérttel, melynek arany gombjain és virágain fényesen tündököltek a hanyatlóban
               lévő nap sugárai. Ábrándos sötétkék szemeit kérdőleg és kiváncsian szegezte a
               tömegre, melynek csoportosulását egyelőre nem tudta megfejteni. Ez Ungnád Kristóf,
               az Egerben lévő német őrség kapitánya, kiről mint Losonczyné leányának kérőjéről, már
               a somoskői várban hallottunk.</p>
            <p>A többi ablakokat jelentéktelen alárendelt egyének foglalták el, kivéve balra a
               legszélsőt, melyből egy ritka szépségü fiatal nő hajolt ki.</p>
            <p>Ez Dobó István leánya, a szép Krisztina volt, ki beteges férje, Várday Mihály
               távollétében atyjánál mulatott.</p>
            <p>E különös szépségü hölgyet, ha néha ablakában megjelent, még a legutolsó egri vitéz
               sem tudta bámulat nélkül szemlélni. Gazdag sötétgesztenyeszin haját keleti gyöngygyel
               átfonva, többszörös pártaszerű fonadékban viselte és még igy alig tudta a kisded főn
               és homlokon elhelyezni; az apróbb szálak természetes göndörséggel vették homlokát és
               fülecskéit körül, s majdnem összeértek vastag sötét szemöldökeivel, melyek alól két
               veszélyes fényű szem ragyogott elő azon határozatlan kékes és zöldes szinben, mely a
               tenger hullámaira emlékeztet. Finoman metszett, kissé pisze orrocskája, sötétpiros
               szájával és tojásdad arczával csábitó összhangokat képeztek, melyet még emelt a
               hévtől duzzadó ajkak vastagsága, mely azokat kinyiló sötét rózsához tette hasonlóvá.
               Kivágott nyakú sötétveres selyemruhája vakitó nyakat és vállakat tüntetett fel
               rendkivüli üdeségben és a karcsu derekához képest csaknem szoktalan teliségben.</p>
            <p>A szép hölgy különös érdekeltséggel nézte a jelenetet és még aranyos cserépben lévő
               rózsáit is félre tolta, hogy az ablak külső párkányára könyökölve, a máskor unalmas
               egyhanguságban élő vár e rendkivüli eseményeit annál jobban láthassa. Figyelme
               főtárgyát természetesen az ifju dalnok képezte, ki most a főparancsnok
               megpillantásánál süvegét levéve állt ott a magasban, a nyüzsgő tömeg feje fölött,
               mig vállaira hulló, amugy is aranyszinű fürteit a nap valódi átlátszó aranynyá
               változtatta, mely, mint valami szentnek diszkoszoruja, vette körül a szép ifju
               arczát, mely e fölhevült állapotban s kipirulva valódi eszményi szépséget tüntetett
               fel, hasonlót ahhoz, minőt nagy festők az isten izenetet hozó Gábor angyalnak
               festenek.</p>
            <p>A szép asszony tekintete odatapadt e ritka jelenségre, és mintha a körzet egyéb
               jelenségeiről semmit sem tudna, egy perczig sem vette le a lantosról szemeit, ki
               véletlenül a hölgy ablakára tekintve, szintén zavarba látszott jönni és egy
               pillanatra félénken sütötte le kék szemeit.</p>
            <p>- Mi történik itt? - kérdé komoly méltósággal a parancsnok, kinek dörgő hangjára az
               ujjongás elnémult.</p>
            <p>- Egy kobzost fogtunk, nagyságos uram! - kiált fel egy közelebb álló daliás
               huszár-hadnagy - a ki olyan szépen énekel és oly gyönyörüséges verseket mond, hogy
               méltónak találtuk ide vezetni nagyságodhoz.</p>
            <p>- Mi a neved és mi járatban vagy? - kérdé méltósággal a parancsnok.</p>
            <p>A balsors megfosztott nevemtől, nagyságos uram, s azóta bujdosó, Senki Pál vagyok, ki
               sorra járom a végvárakat, vidámitani, lelkesiteni, a vitézeket; kenyerem,
               foglalkozásom e lant.</p>
            <p>- Jól van. Halljuk énekedet! - mond Dobó parancsoló hangon.</p>
            <p>Az ifju nehány futamot tett kis kobzán és azután ezüst hangján, átszellemült arczczal
               énekelte végig a kapuban eldalolt vitézi éneket.</p>
            <p>Gyönyörrel hallgatta azt a fejedelmi Dobó is, s a lelkesitő ének hallatára arcza
               föllángolt és szemeiben nemes tűz égett.</p>
            <p>De Balassa is még nagyobb hévvel mondta el most a vitézi verseket s hangja
               meg-megremegett, édesen lágyult el, midőn szemei találkoztak legfigyelmesebb
               hallgatójáéval, ki oly ámulattal csüngött rajta, mintha szíve, lelke az ifju
               lantoséba költözött volna. Midőn az ének s a dörgő „éljen”-ek elhangzottak, a
               főparancsnok megszólalt:</p>
            <p>- Te derék lantos vagy, s örülni fogok, ha minél hosszasabban mulatsz váramban. Most
               eredj a vár porkolábjához, Szénássy Mihály uramhoz, kinél eltartásodról
               tisztességesen gondoskodom. Ti pedig, vitézek, oszoljatok lakásaitokra!</p>
            <p>A parancsnok betette ablakait; a vitézek elszéledtek, utasitva a megkedvelt kobzost a
               porkoláb lakására, mely a kastély bal oldalával szemben állott.</p>
            
         </div>
         <div type="chapter">
            <head>
              Egy szál rózsa.
            </head>
            <p>„Ez széles világon</p>
            <p> Mennyi virág vagyon</p>
            <p> Mindaz sem ér egy rózsát”</p>
            <p>Balassa.</p>
            <p> Akár milyen magas legyen a költő dicsősége: a vége mégis csak az, hogy e magaslatról
               le kell neki szállani a prózai élet porába. Ez volt a sorsa Balassának is, kit a
               várparancsnok parancsszavára a lelkesedett hősök letettek vállaikról és azután kiki
               eltávozott haza, mert már a vár mindnégy sarkán verték a dobot esti takarodóra.</p>
            <p>Balassa magára maradt; homlokán még a pár óráig élvezett költői dicsőség koszorujával
               és arczán a lelkesedés pirjával, melyeket azonban a hirtelen leszállás és magára
               hagyatás lassanként lehűteni kezdett.</p>
            <p>Hát minden igy mulik el, a mit a föld és az emberek nyujtanak! - elmélkedék magában.
               A dicsőség, a lelkesedés elmulnak, mint a tavasz virága, és utánok még csak illat sem
               marad, hanem az élet prózája és a csalódás! Ime még pár percz előtt százan meg százan
               vették körül, „éljen”-eket riadozva a költőnek és dalnoknak, most pedig odahagyta
               mindenki és átadták őt az élet prózájának; mintha elég lenne egy költő lelkének az a
               tudat, hogy lesz hová hajtania fejét és van gondoskodva estebédjéről... De hát
               csakugyan senki sem gondolna többé vele? kérdezte a költői hiuság s e kérdésnél
               akaratlanul vetette föl szemeit a parancsnoki épület bal szárnyára.</p>
            <p>Nem, mégsem hagyta el mindenki; van egy lény, még pedig a legkiválóbb mindannyi
               között, kinek részvéte nem oszlott el az első mámorral és a ki még most is az est
               szürkületében figyelemmel és biztatólag tekint le reá: a szép nő ott a rózsákkal
               rakott ablakban.</p>
            <p>Balassa nem is vette volna le róla többé szemeit és akaratlanul meglassultak léptei,
               a mint ott ment el a reá letekintő ablaka alatt.</p>
            <p>És ime abban a pillanatban, midőn az ablak alá ért volna, egyszerre egy szál sötét
               rózsa hull eléje, melynek szára papirba van szoritva.</p>
            <p>Ez már azután igazán költői jutalom volt, méltó az ajándékozóhoz és méltó az
               elfogadóhoz; meg is köszönte azt oly módon, mint dalnokhoz illik: megállt s a rózsát
               elébb szivéhez, majd ajkaihoz szoritva, hódolatteljes bókkal távozott el. Hiában,
               dalnoknak csak legkedvesebb az a költői jutalom, melyet egy szép hölgy keze nyujt;
               Balassa is visszanyerte dicsőségének önérzetét és lépteit sokkal hetykébben folytatá
               a porkoláb lakása felé, mint eddig.</p>
            <p>A gyönyörü setét rózsaszál, mely oly méltóan jelképezé adományozónőjét, még mielőtt a
               porkoláb lakása elé ért volna, odacsúszott be szive fölé, dolmánya zsebébe, hol
               legdrágább emlékeit tartá! édes anyjának elefántcsontra festett parányi arczképét és
               azt a kis arany himzetű kendőt, melyet a somoskői várban kapott, eszményképe,
               Losonczy Annától, dalai Juliájától.</p>
            <p>A nyájasarczu édes anya képe nem szüntette meg mosolygását, midőn fiának uj diadalai
               emléke közelébe jutott; de Anna kisasszony kis kendőcskéje sok sebet kapott az uj
               vendég töviseitől, melyek belé akadtak finom, pókhálószerű szövetébe és
               összelyukgatták az eddig csak könyüktől és csókoktól illetett kendőcskét.</p>
            <p>Nem érezte-e meg az ifju lantos közel dobogó szive a különböző helyekről kapott két
               ajándék eme titkos harczát? Talán igen; mert miután a nyájas porkolábné fiatal
               vendégét gazdag vacsorával ellátta és a számára megrendelt csinos szobácskába
               elvezette; Balassának szük kezdett lenni a vadgalambszin selyem kamuka dolmány és
               első gondja volt, hogy azt felgombolva, zsebét kiüritse és drága emléktárgyait a
               lámpa fényénél maga elé rakja.</p>
            <p>A drága anya képe oly édesen mosolygott most is reá; nem tehette, hogy ajkait
               tiszteletteljes csókjával ne érintse: de mennyire össze volt bonyolódva egymással a
               más két emlék! A rózsa finom tüskéit alig lehetett a kendő szövetéből kibontani és e
               tüskékből talán bele is tört abba egy-kettő, midőn azokat egymástól elválasztá.</p>
            <p>Még mindig előnyt adott az ifju lantos a kendőcskének; jól esett annak
               bársonysimaságu szövetét ajkaival illetni, - csak ezután esett tekintete a ritka
               szépségü sötét rózsára.</p>
            <p>De miért van annak alsó része finom papirszalaggal körültekergetve? Csak most jutott
               eszébe ennek lehető jelentősége, s azért a papirszalagot óvatosan szétbontá, hogy a
               beléakadt tövisek kárt ne tegyenek benne. Érdekeltsége nem csalódott: a papirszalagon
               csakugyan volt egy sor irás, melyet kis lámpája világához tartva, nagy meglepetéssel
               olvasott el: „A második őrváltáskor a palota hátulsó kertajtajánál várlak.
               Óvatosan, zaj és egyetlen hang nélkül.”</p>
            <p>Ennek már fele sem volt tréfa: az ifju lantos szíve nagyot dobbant reá. Hogy a rózsa
               ajándékozója ritka szépségü fiatal hölgy, azt szemeivel látta, hogy előkelőnek kell
               lennie, azt bizonyitják dús öltözete és a parancsnoki palotában lakása.</p>
            <p>Lehet-e egy ily meghivást fiatal lovagnak elutasitani? Szíve dobogása és lázongó vére
               azt felelték reá: nem; de annak a kis kendőnek aranyhimzete oly halaványan reszketett
               a lámpa lobogó fényénél és ugy tetszett, mintha az egykori könycseppek ujra
               megjelentek volna rajta, talán csak a képzelet játéka, vagy talán az a rózsa volt
               megöntözve, hogy üdesége tovább tartson és az hagyta rajta a nedvesség
               nyomait?...</p>
            <p>Egyszerre erős küzdelem támadt az ifju szivében; és a mint le- és föl kezdett járni a
               kis toronyszobában, szemei hol a kendőcskére, hol a gyönyörü rózsára estek és ugy
               tetszett neki, hogy a kendő egyre halványabb, összeesettebb, mig a rózsa egyre
               vakitóbb biborfényben ég.</p>
            <p>Végre is a rózsa győzedelmeskedett, csakhogy győzelmét álokoskodások alá rejté.</p>
            <p>Illik-e egy ifju lovagnak előkelő urhölgy meghivását egyszerüen mellőzni? Akarhatja-e
               a kis kendő, hogy lovagi kötelességeit elhanyagolja? Azután ki tudja, mit akar az a
               szép ifju hölgy vele közölni? Hátha csak egy nemes pártfogónő kegyéről van szó, ki
               részvétet érez az ifju bujdosó iránt és magas pártfogásában akarja részesiteni?</p>
            <p>Egyszóval, minél tovább gondolkozott, a rózsa annál inkább előtérbe lépett, ugy hogy
               midőn a második őrváltás kiáltásai fölhangzottak, az ifju lantos keblébe rejté a
               rózsát s a más két emléket asztalán hagyva, végiggombolta dolmányát és zajtalan
               léptekkel indult meg a kijelölt helyre.</p>
            <p>Nyugoti szellőtől langyos májusi éjjel, kósza felhők között bujdosó holdvilág,
               akáczok és borostyánok illatától terhes lég: lehet-e kedvezőbb idő és alkalom titkos
               szerelmi találkozásra? A boldog madárvilág elfelejtette a perzselve repülő golyókat,
               az ágyuk dörejét és a haldoklók sikoltozásait: a fecske visszatért és fölrakta
               fészkét a békésen terjengő házfedelek alá és most együtt csicsereg a fákat meglepett
               madársereggel, lágyan és suttogóan; ki tudja, minő édes családi titkokat beszélgetnek
               egymás közt? Csak a csalogányok lesznek árulói édes érzelmeiknek; versenyben
               csattogtatják hivogató dalaikat az illatos borostyán közé rakott fészekben.</p>
            <p>És te, jámbor lantos ifju, kinek eszméi oly könnyen szárnyalnak s érzelmei az ifju
               vér hevétől sarkalva oly könnyen tapadnak mindenhez, a mi szép és magas, - miként
               képzeled, hogy a természet összes elemi erejének, mely benned és kivüled él, ellent
               fogsz állani; vagy ha megjelen előtted a rejtélyes szépség s föltárja előtted
               szerelemtől dagadó kebelét, megkinál ajkai illatos csókjával, szívét szívedre veti,
               hogy együvé dobogjon és átérezze mindazt, mi az égi boldogságból lenn maradt a
               földön? - Hova lesz akkor az a szent érzelem, mely Losonczy Anna nevéhez és drága
               emlékéhez fűz?</p>
            <p>Pedig az intő jelek nem hiányoznak: kétszer is megbotlik a láb az utcza kövében, míg
               az ifju a kijelölt helyig ér; a Bolyki-bástya öreg tornyában visszataszitó hangon
               szólal meg a vésztjósló halálmadár s az ódon szentegyház tornyai közt prédára leső
               vércsék sivitása hallik le a magasból.</p>
            <p>De hát elnyomja-e mindez a lángoló képzeletet, mely kalandra vágyik, s az ifju sziv
               vére lángolását, mely eseng ismeretlen boldogság után?</p>
            <p>Nem; még midőn belépve a kert kis rácsajtaján, dolmánya szárnyába a pünkösdi rózsa
               tövisei beleragadnak; - ez sem tartja őt vissza; hiában, az illat erősebb a tövisnél,
               a vágy hatalmasabb az ész józanságánál és a képzelet rajongás-szülte képeinél!</p>
            <p>A következő pillanatban már egy sűrű borostyánlugas tárult fel előtte, melynek
               keskeny nyilatát egészen betölti a légies női alak, mely reá vár. A kétes
               szürkületben jól kiveheti gyönyörü termetü nő körvonalait; ki még azt is, a midőn
               jobbját felemelve, rózsaujjacskáját a hallgatás jeléül duzzadó piros ajkaira
               illeszti...</p>
            <p>Még egy percz, egy röpke pillanat - s mindketten ott állnak a lugas belsejében,
               egymás karjai közt, szív a szíven dobogva, élvezve a szerelem ama mindenhatóságát,
               mely rögtön születik, mint a villám a felhőben, midőn azt megtalálta ellentétes és
               mégis rokonszenvező társát és ezer szikra kicserélésével elégiti ki azt a mohó
               vágyat, mely belsejét égette, és a kicserélés után a boldogságot keltő egyensulyba
               tér vissza...</p>
            <p>Mennyi idő telt el fejük felett, mig ők a boldogság édes tengerében usztak - arról ők
               maguk legkevésbé tudtak volna beszámolni; a boldogságnak még az örökkévalóság is csak
               egy percz, a boldogtalanságnak egy percz is örökkévalóság...</p>
            <p>A szerelem boldogságát az illuziók adják s ezektől elragadtatva, a szívnek boldogléte
               csak egy rövid álom, melynek édessége nagyobb, hogysem tartamát és izét meg lehetne
               határozni.</p>
            <p>Csak arra serkentek fel szerelmi mámorukból, midőn fölöttük megdördült az ég és nagy
               esőcseppek hullottak át a viráglugas sűrűjén.</p>
            <p>Erre kifejlettek egymás karjaiból s a nő édesen suttogá:</p>
            <p>- Most válnunk kell, de el fogsz jönni, ugy-e?</p>
            <p>- Mindig.</p>
            <p>- És szeretni fogsz örökké?</p>
            <p>- Mindörökkön örökké! - volt reá a felelet.</p>
            <p>És egy forró csók után a nő ellebegett a kastély felé s az ifju lantos óvatos
               léptekkel hagyta el a kertet.</p>
            <p>E közben fenn a magasban is kicserélték villámaikat a rakásra gyült felhők s erős
               zápor zuhogott alá, mely hazáig az ifju lantos könnyü öltözetét az utolsóig
               átáztatá.</p>
            <p>Midőn odahaza kialvófélben levő kis lámpája előtt megállott, hideg borzongás futott
               végig tagjain; ugy érezte, mintha egészen mássá alakult volna, mint a ki előbb volt,
               s lankadtan ereszkedett le karszékébe.</p>
            <p>- Ez hát a szerelem! - kiáltott fel - egész magasságában és mélységében?</p>
            <p>S midőn maga előtt a már elhervadott sötét rózsát s mellette a hófehér kendőcskét
               megpillantá, bár még minden tagja reszketett a szerelem égető hevétől, a szív már
               kezdett lassabban dobogni s a biráló ész kezdette visszanyerni előbbi hatalmát.</p>
            <p>E pillanatban megjelent előtte Losonczy Anna bájos és mégis szende alakja, s a kedves
               leány tekintete szemrehányásként hatott lecsillapodott szivére.</p>
            <p>- Ah, én hűtelen lettem hozzá! - kiáltott fel olyszerü érzettel, minő Ádámé lehetett
               a paradicsomban, midőn az Évától nyujtott tilos gyümölcsöt megizlelé. Elégedetlen
               volt önmagával; szemeit le nem vette a tisztán és fényesen ragyogó kendőcskéről,
               melynek hófehérsége oly határozott ellentétet képezett a most már hervadt rózsaszál
               haragos vörös szinével. Ugy tetszett neki, mintha az a kis kendőcske valami
               szentséggé változott volna, melyet bűnös kezeivel nem illik és nem szabad érintenie;
               csak nézte, nézte hosszan, mintha imádkoznék, vagy bocsánatért könyörögne.</p>
            <p>- Megbocsátasz, ugy-e? - tört ki végre ajkain a könyörgő szó - hiszen én is ember, és
               pedig gyarló ember vagyok!</p>
            <p>Ugy tetszett, mintha a fehér kendőcske szánalommal és könyörülettel tekintene reá;
               mire szabadságot vett magának a kendőt felragadni, szivéhez és ajkaihoz emelni;
               azután hirtelen dobta le magáról átázott öltözetét és valamivel nyugodtabban tért
               fekhelyére.</p>
            <p>Midőn másnap reggel a jámbor porkolábné vendégét fölkereste: egészen elbámult az ifju
               arczának átváltozott vonásain, melyek erős lázban égtek. Hasztalan szólott hozzá, az
               ifju zavart feleleteket adott és több hét telt el, mig lázbetegségéből magához tudott
               térni. Ez egész idő alatt bizonyos Juliáról ábrándozott és azt a kis aranyhimzetű
               kendőcskét le nem tette kezei közül.</p>
            
         </div>
         <div type="chapter">
            <head>
              Meglepetések.
            </head>
            <p>„Istentűl mindenben adatott időben változás, bizonyos vég.”</p>
            <p>Balassa.</p>
            <p> Szokása a lázbetegnek, hogy a körülötte lévő tárgyak alakjaiból szeszélyes képeket
               alkot, a szerint, a mint bizarr képzelete vezérli a sarkukból kifordult érzékeket. A
               legegyszerübb tárgy elég arra, hogy az ily beteg képzelmét órákig
               elfoglalkoztassa.</p>
            <p>Az ifju lantos közelében volt egy kékre festett karszék és annak támláján,
               köznépünknél még most is divatozó szokás szerint, egy szivalaku nyilás; a betett
               vörös függönyü ablak tábláján is volt ilyen, melyen esténkint be-betört a leszálló
               napsugár és az előtte lévő veres függönyön át megjelent ott a vérző szív. A beteg
               ifju ezt a vérző szivet a Losonczy Annáénak nézte és midőn az a napsütéstől
               kivörösödött, olyankor az ifju beteg igen szomoru volt és utána rosszul érezte magát.
               A másik üres szív azé az ismeretlen nőé volt, a melyet képzeletében nem tudott
               eszmékkel, csak a kéj és fájdalom érzelmeivel betölteni; és midőn tekintete erre az
               üres szivre esett; a szék csakugyan felöltötte előtte a szép nő egész alakját, mely
               tele volt gyönyörrel és csábbal mindenütt, de szíve - az egészen üresen maradt.</p>
            <p>Volt olyan idő is, midőn nem tudta, valóban-e vagy képzeletileg - az a bizonyos,
               csábos nő ott látszott ülni a széken; suttogott is a beteghez édes nyájas szavakat és
               finom kezét odatette a beteg lázas homlokára: de mindez nem hogy enyhitette volna a
               beteg ifju fájdalmait, hanem ellenkezőleg, minden vérét lázba hozta, fejébe kergette,
               mig végre egészen elvesztette eszméletét.</p>
            <p>Ekkor az oly élénken odaképzelt alak eltünt és helyét nemsokára az a másik szelid
               angyal foglalta el, kinek szíve vérzeni látszék s kinek ha kezét homlokán érzé, láza
               csillapulni kezdett, szíve vésztjósló dobogása megszünt, ugy hogy csendesen
               eszméletéhez kezdett térni és egész valóján nagy könnyebbülést érzett. Az első órák
               rendesen az éj első felére, az utóbbiak éjfél utánra estek. Szerencsére az ifju erő
               meg tudott birkózni lassanként a láz hatalmával, az esteli kinórák egyre
               rövidebbekké, a reggeli enyhék egyre hosszabbakká váltak, mig végre teljesen
               felüdült, s mintegy öt hét leforgása után elhagyhatta kórágyát.</p>
            <p>A porkolábné asszony, ki őt oly hiven ápolta, nagyban örvendezett felgyógyulásán, és
               az ifju lantos is melegen köszönte meg neki az anyai gondoskodást.</p>
            <p>- A jó Isten és a nagyasszony nélkül - mondja Balassa - bizonyára elpusztultam volna;
               a gondviselő Ur Istennek tiszteletére betegségem utolsó pár napján gondoltam is ki
               két szép zsoltárt, melyet igazi háladatosságom tanuságára nagyasszonyomnak fogok
               ajándékozni.</p>
            <p>- Azt én meg is köszönöm az ifiurnak - mondja a nagyasszony - mert a szép zsoltárokat
               magam is szeretem, szoktam is a templomban énekelni; de azt ne higyje ám az ifiur,
               hogy csak magam gondoskodtam volna róla; egy nagyon rangbeli szép asszony, kit az
               ifiur alighanem ismer, mindennap kétszer is tudakoztatott utána, sőt mikor igen
               rossz állapotban volt, személyesen is meglátogatta.</p>
            <p>Balassa tudta, hogy az senki más nem lehetett, mint a szép ismeretlen hölgy, ki miatt
               mindent megtagadott, mit szíve azelőtt szentnek vallott.</p>
            <p>De alig ért reá a mult emlékeire vonatkozó gondolatait összefűzni, midőn egyszerre
               megjelent a várparancsnok iródeákja, a fiatal Bocsáry Miklós, azzal az izenettel,
               hogy a parancsnok ő nagysága beszélni akar vele, és ha annyi erőt érez már magában,
               jelenjen meg parancsnok uram ő nagysága asztalánál. Az ifju lantosnak erre nem
               lehetett más felelete, mint hogy azonnal szolgálatára lesz ő nagyságának, habár
               némileg tartott attól, hogy Dobó István, mint nagybátyja, illetőleg nagynénjének,
               Sulyok Sárának férje, ki őt néhány év előtt, mint gyermeket látta, könnyen
               fölismerheti. Midőn azonban a fölmenetelhez öltözködött, észrevette, hogy betegsége
               alatt eddig alig pelyhedző bajusza és szakálla jóformán megnőtt és ez némi reményt
               adott a felismeréssel szemben; igy némileg megnyugtatva indult neki a parancsnoki
               palotának.</p>
            <p>Midőn ide felért, Dobó egyik ifju ajtónállója azonnal beereszté az ebédlő palotába,
               hol a cselédség már asztalteritéssel foglalkozott. A fal mellett elvonuló hosszu
               asztalra finom kamuka-abroszt teritettek, és a teritékek sokasága mutatta, hogy Dobó
               e napon számos vendéget vár asztalához. Majd a megaranyozott ezüst serlegeket,
               tányérokat, csigákból, kókuszdiókból készitett arany és ezüst diszműveket raktak fel
               az asztalra; evőeszközöket nem, mert azokat még ez időben mindenki magával szokta
               hordani.</p>
            <p>Midőn mindennel készen voltak, a parancsnoki lak udvarán fölhangzott az ebédre hivó
               csengetyű és azon ajtónál, mely az ebédlőből a várur szobái felé vezetett, kétfelől
               két asztalnok állott fel, kezében ezüst mosdótálat és karján finom fehér törülközőt
               tartva.</p>
            <p>A meghivott vendégek közül elébb a kisebb rangu tisztek, azután a rangosabbak és
               idősebbek jelentek meg az ajtóban, mig végre az ölmagas Dobó, az ország ünnepelt hőse
               is megérkezett, karján azzal az ismeretlen szép hölgygyel, ki Balassának annyi álmát
               rabolta el s kinek jelentős tekintete most is az ifju arczába kergeté a vért.</p>
            <p>- Mosdjék uram kegyelmetek! - mondja ki a főparancsnok a szokottas vezényszót, mely
               rendesen nagy vitát szokott előidézni a magyar vendégségeknél, mert szerénységből a
               kor és rangkülönbség meghatározásában mindenki előzékenynek akart mutatkozni
               vendégtársával szemben.</p>
            <p>Itt azonban e vita kevés ideig tartott, mert a katonai helyzet és rang önként megadta
               a kellő sorozatot. Sorban léptek oda a mosdóeszközöket tartó ifjak elé és egy
               harmadik asztalnok hosszunyaku ezüstkorsóból töltött mindenki kezére néhány csepp
               vizet, mert hiszen az egész inkább ősi szokás volt, mint az amugy is megszokott
               tisztaság szükséglete.</p>
            <p>Ez alatt a parancsnok házigazda az ifju lantos elé lépett s merően reá szegezve
               szemeit, komoly hangon szólalt meg:</p>
            <p>- Nem tudom honnan, de arczod nagyon ismerősnek tetszik előttem; vonásaid és az az
               igazi magyar virtus, mely katonaénekedből kitetszik, arra vallanak, hogy nem
               közönséges emberek gyermeke vagy. Ha igy van, a mint én gondolom és a mint te
               legjobban tudod, tőled függ nemcsak az, hogy szolgálatomban maradj, hanem, ha arra
               születésednél fogva méltónak tartod magad, helyet is foglalj asztalomnál.</p>
            <p>- Vezér uram, - mond szerényen az ifju - helyzetem nem engedi meg, hogy születésem
               titkát, valamint azt az okot, a miért nevemet titkolnom kell, még most eláruljam; de
               azt hiszem, lesz idő, midőn azt megtehetem, és nagyságodnak nem lesz oka, hogy
               irántam való kegyességét megbánja. Az egri Dobó tiszteletében növekedtem fel és
               mindenkor hű szolgája leszek nagyságodnak, a mig boldogtalan sorsom valamely más
               vidékre el nem vet.</p>
            <p>A nagyhirű vezér kedvtelve nézett végig a szép ifjun, aztán jobbját annak vállára
               téve, élénken mondá:</p>
            <p>- Szavaid nemesek, mint tartásod és egykor hallott szép éneked; örömmel fogadunk
               legbensőbb szolgáink közé, annyival is inkább, mert magyar szívhez szóló vitézi
               énekeidre szükségünk van. Azt is örömmel elhiszszük, hogy mellettünk a kardot is
               épp ugy megtanulod forgatni, mint a hogy a lantot pengeted. Mától fogva a mi belső
               emberünk vagy!</p>
            <p>E szavak után a parancsnok reá mutatott egy helyre az asztal végén s maga visszatért
               a mosdókészüléket tartó ifjakhoz, hogy a mosdási szertartást elvégezve, maga is
               helyet foglaljon az asztalnál.</p>
            <p>Dobó István neje, Sulyok Anna nem élt már, s az asztalnál más hölgy nem foglalt
               helyet az ifju lantos szép ismeretlen nőjén kivül. Természetes, hogy mindnyájan
               megvárták, mig a főparancsnok s a jobbjára ülő hölgy helyet foglalnak: a legutolsó az
               ifju lantos volt, ki koránál fogva is igen szerényen huzódott meg az asztal alsó
               végén.</p>
            <p>Nem sokára megnyilt a palota ajtaja s a cselédek hosszu sora egymás után hordta be az
               ételeket: a levesféléket fedett ezüst, a sült- és tésztanemüeket pedig nehéz és nyilt
               czintálakon. Étel közben pohárnokok jártak le és föl az asztal nyitva hagyott részén
               és a vendégek poharát tetszés szerint most Eger vérpiros borával, majd Tokaj
               szinaranyával töltötték teli. Már javában folyt a lakoma s egyre fesztelenebb és
               jókedvűbb lett a társalkodás, midőn egyszerre fölnyilt a palota ajtaja s egy csinos
               ifju bejáró ezüsttálczán levelet hozott be, melyet könnyü fejhajtással tartott a
               parancsnok elé.</p>
            <p>- Megbocsáttok, urak - mondja Dobó a levelet feltörve - e levél, mint látom, vőmtől,
               Várday Mihálytól Bécsből jön, ki, mint amugy is beteges ember, nem igen szokott
               csekély ügyben tollat fogni.</p>
            <p>- Férjemtől? - kiáltá a Dobó mellett ülő szép hölgy elpirulva, és e fölkiáltással
               elárulta Balassa előtt, hogy ő Dobó Krisztina várparancsnok leánya és Balassa
               Bálintnak unokatestvére.</p>
            <p>Az ifju kezéből e rögtöni felfedezésre a villa kiesett, és a lelkében rögtön
               keletkezett önvád miatt nem volt többé bátorsága a szép szalmaözvegyre, felfedezett
               unokanővérére tekinteni; de egyuttal azt is érezte, mintha annak lángoló tekintete ő
               rajta nyugodnék, és ez minden vért arczába kergetett.</p>
            <p>Ez alatt Eger nagyhirű hőse átfutotta a kezében tartott levél sorait, miközben eddig
               vidám arczkifejezése egyszerre sötétre változott; magas és méltóságos homlokán a
               harag pirja és ránczai jelentek meg, és öklével olyat ütött az asztalra, hogy azon
               minden serleg tánczolni kezdett.</p>
            <p>- Ide hallgassatok, urak! - mondja tüzes fekete szemeit körülhordozva Eger vitézein,
               - csak nem rég ontottuk vérünket nagy bőséggel hazánk és királyunk oltalmában: és ime
               ellenségeink befeketiték nevünket ő felsége előtt elannyira, hogy, mint vőm irja,
               engem és sógoromat, Balassa Jánost, felségsértési perbe akarnak idézni!</p>
            <p>- Atyámat! - kiáltja az ifju lantos, halotthalaványan ugorva fel az asztaltól, - hisz
               az lehetetlen!</p>
            <p>- Mit, te Balassa János fia, Bálint vagy? - kérdé Dobó, kinek figyelme a
               vendégsereggel együtt azonnal az ifju felé fordult - mindjárt sejtettem ezt, a mint
               először megpillantottalak. Nincs különben, öcsém - folytatja - Várday Mihály nem
               olyan ember, ki haszontalan szó-fia beszéden megindulna: az én és sógorom szabadsága,
               sőt élete valóban komoly veszedelemben forog.</p>
            <p>- Akkor még ma visszaindulok édes atyámhoz! - kiált fel az ifju.</p>
            <p>A házigazda asztalt bontott s a vendégsereg felháborodott kedélyhangulatban oszlott
               szét.</p>
            
         </div>
         <div type="chapter">
            <head>
              Előkészületek.
            </head>
            <p>„Fényes sok szép szerszám, vitézlő nagy szépség</p>
            <p> Katona-találmány, uj forma ékesség...”</p>
            <p>Balassa.</p>
            <p> Balassa János, Bálint édes atyja, kinek nem volt a bécsi udvarnál oly meghitt
               embere, mint Dobónak, még semmit sem sejtett a fejére tornyosuló veszedelemről, csak
               elhült, midőn egy kora reggel végképpen elzüllöttnek hitt fia lépett eléje kékkővári
               szobájába.</p>
            <p>Az idő szerint még sokkal patriarchálisabb viszonyok uralkodtak a családok életében,
               s kivált az atya még felnőtt gyermekei fölött is korlátlan hatalmat szokott
               gyakorolni. Hiszen még a XVII-ik századi egyik krónikásunk is azt irja, hogy egyik
               gyermeke annyira jámbor volt, hogy valahányszor megpirongatta, mindannyiszor térdre
               vetette magát és atyja lábait csókolta meg.</p>
            <p>Balassa Bálint is térdre vetette magát édes atyja előtt, annak kezét
               tiszteletteljesen csókolá meg, bocsánatot és feledést kérve a multakért; míg az öreg
               ur, ki tulszigoru bánásmódját régen megbánta volt s kinek összeesett arczvonásain
               valóban meglátszott, hogy fia eltűnése sok bánatot és gondot okozott neki: könyüs
               szemekkel emelte fel és ölelte meg fiát, miközben szeretetteljes szemrehányással
               mondá neki:</p>
            <p>- Megjöttél, te rossz, tékozló fiu? Azt hittem, már örökre idehagytad idős, beteges
               atyádat!</p>
            <p>- Visszajöttem, édes atyám, hogy megmentsem szabadságodat és életedet, melyek komoly
               veszedelemben vannak - mondja élénken a fiu.</p>
            <p>- Miféle esztelen beszéd ez? - kérdé az öreg ur megütődve, - talán egy kósza török
               csapat kergetett idáig és te attól félted Kékkő várát? Ne félj, állunk eléje!</p>
            <p>- Nem, atyám - felel Bálint komolyan - a baj sokkal veszélyesebb helyről jő;
               atyánkfia, Várday Mihály, a királyi főpohárnokmester, Dobó István bátyámhoz sürgős
               levelet intézett, melyben tudatja, hogy mind téged, mind őt, valami titkos
               összeesküvés vádjába kevertek és felségárulási pörbe akarnak fogni.</p>
            <p>Az öreg ur egyszerre elkomolyodott s az előbb fia érkeztén kiderült arcza a rémület
               sápadtságát ölté fel.</p>
            <p>- Gondolom, honnan fú a szél; bizonyosan eszelős és mindig furó-faragó bátyánk,
               Balassa Menyhért levelét fogták el, ki sohasem tud bőrében megférni, habár ajánlatait
               már több izben visszautasitottam. És mit tanácsol Várday Mihály öcsém?</p>
            <p>- Midőn Dobó István bátyámtól elbucsuztam, ekként szólott hozzám: „Öcsém, mondd meg
               atyádnak, hogy engem lelkiismeretem semmivel sem vádol: ha ő is ily tisztának érzi
               magát: menjünk fel mindketten Bécsbe, Rudolf herczeg koronázására, melyre amugy is
               meg vagyunk híva, és tekintsünk szembe, mint férfiakhoz illik, titkos
               ellenségeinkkel.” Ezt mondá leghelyesebbnek - folytatja az ifju elpirulva - Várday
               Mihályné is, ki elbucsuzásomkor ott volt édes atyjánál.</p>
            <p>- Nem lenne rossz tanács - mondja a tapasztalt főur - csakhogy azt hiszem, emlékezel
               Aesopus ama meséjére, melyben az oroszlán barlangjáról van szó, hová a lépések csak
               befelé vezetnek, de kifelé nem. Hej! Sok jó magyar hazafi ment már oda fel jó
               hiszemben, ártatlansága érzetében és soha sem tért onnan többé vissza!</p>
            <p>- Én meg azt tartom, édes atyám, hogy a bátortalanság rossz tanácsadó; én magam is
               elmegyek veled; eléje állunk a lovagias fejedelemnek s megmondjuk neki: ime
               eljöttünk, uram, meghallani azt a sötét vádat; lemosni kardunkról és nevünkről a
               szennyet. Lelkünk nem vádol, s ha Isten velünk, ki ellenünk!</p>
            <p>Az öreg ur meghatottan ölelte meg fiát s örömkönyüs szemekkel mondá:</p>
            <p>- Igazad van, gyermekem, a te ifju bátorságod az én szivembe is reménységet önt;
               azután nem is állunk olyan rosszul az udvarnál: Várday Mihály öcsém nagy befolyásu
               ember és utasitani fog a többi teendőkre nézve. Keresd fel ruha- és fegyvertárunkat,
               válogass össze mindent, a mi szép és becses, mert szükséges, hogy a lehető legnagyobb
               diszszel jelenjünk meg az udvarnál.</p>
            <p>Bálintnak szüksége volt az elfoglaltatás által nyujtott szórakozásra, mert szivében
               az érzelmeknek oly csodálatos csatározása indult meg, mely csaknem teljesen
               összetörte.</p>
            <p>Az a balvégzetes viszony, melybe Dobó Krisztinával, unokatestvérével, mondhatni
               akarata ellenére keveredett, mindaddig gyakorolta reá hatalmát, mig e nagy szépségű
               asszony körében mulatott. Annyival veszélyesebb volt pedig ez reá nézve, mert
               Várdayné még a rokonság felfedezése után sem látszott semmi bünbánatot mutatni;
               ellenkezőleg, ha közelében volt, folyton rajta nyugtatta tekintetét, azzal a
               büverővel, melyet a kigyók egy fajáról beszélnek a természettudósok, mely
               tekintetével leszéditi a mókust a fán lévő biztos helyzetéből. Az elbucsuzás
               alkalmával is Bálint elégnek tartotta volna a rokoni kézszoritást, de a büvös
               szépségű menyecske nyakába ugrott s a közeli rokonság czime alatt oly forró csókokkal
               illette ajkait, hogy azok heve még akkor is ott égett, midőn már régen elhagyta hires
               Eger várának kapuját.</p>
            <p>Utjában hallotta meg, hogy Somoskőben már készülnek a lakodalomra, melyet egy
               szavával vagy levelével megakadályozhatott volna; és bár utja ott vitte el az előtte
               egykor oly kedves vár közelében, még fel sem mert oda pillantani, abba a
               paradicsomba, honnan saját hibája által örökre számüzte magát.</p>
            <p>Pedig azalatt, mig Dobótól kapott hires Ráró lova Egerből Somoskőig vitte, a háta
               megett hagyott tájékkal együtt mind jobban halványult a szép, de bünös menyecske képe
               is; és a mint Somoskő orma föltünt a láthatáron, föltünt egyszersmind a kis Losonczy
               Anna angyali alakja, a közeledéssel folyvást erősbödve és élő szemrehányásként
               esedezve az ifju lovag szerelmes szivére.</p>
            <p>Ez érzelem nyomása alatt hánykódott szive egész haza érkeztéig; be kellett vallania
               magának, hogy az egyetlen lehető boldogságot eljátszotta, és az a bánat, mely e
               fölött szivében keletkezett, egymást kergető száz bus rimben olvadt fel, melyek
               később a „Juliához” intézett szép költeményekben az egész országban énekelt kedvelt
               dalokká váltak; s talán az ő szivét is enyhitették, de többé meg nem gyógyithatták
               soha.</p>
            <p>E bánatra nézve talán éppen jól esett, hogy az atyát fenyegető balsors indulatait más
               irányba terelte, de még ez sem volt képes teljesen kiszoritani azt a lelkébe örökre
               benyomult képet, mely egykor a somoskői vár kertjében, mint égi tünemény jelent volt
               meg előtte, s mely mindannyiszor nagyobb hatást gyakorolt lelkére, valahányszor a
               földi salak porát le tudta rázni magáról.</p>
            <p>Bálint már ifju korában érzé azt, mit mások jóval később korban szoktak felfedezni
               önmagukban: azt a különös kettős lényt, mely bennünk létezik s melyek egyike nagy
               erővel ragad az ég, az eszményi felé, mig a másik vissza-visszavonz a földre, a
               gyarló emberi szenvedélyek hatalma alá. Hasztalanul kárhoztatta magát, mert
               akárhányszor megtörtént vele, hogy mig szelleme és költészete örökre eljátszott
               mennyországa, Anna körül forgott és lelke annak emléke előtt borult le: egyszerre
               hatalmába ejté fellázadt ifju vére; a Krisztinával töltött kéjes óra emléke
               tovarebbentette az ábrándokat s minden érzéke fogva volt a visszaidézett emlékezet
               által, hogy azután a következő órában bánkódva, sőt undorral forduljon el az érzéki
               szerelem eme képeitől.</p>
            <p>Az egyetlen különbség lelki állapotában csak az volt, hogy mióta a szép nő bűvköréből
               eltávozott, annak képe ritkábban, eszményképe pedig gyakrabban jelent meg
               előtte.</p>
            <p>Most is Losonczy Anna emlékének áldozott, midőn a kékkői vár gazdag ruha- és
               fegyvertárában öltözeteket válogatott saját maga és atyja számára. Arról kétsége sem
               lehetett, hogy Ungnád Kristóf fiatal nejével szintén meg fog jelenni Rudolf herczeg
               koronázásán; csak arról nem volt bizonyos, hogy nem jő-e fel a pozsonyi ünnepélyekre
               Dobó Krisztina is, kinek férje, Várday Mihály, betegsége daczára is hivatott volt
               éppen a koronázás körül udvari szolgálatokat teljesiteni. Krisztinát a férje iránt
               való forró szerelem ugyan nem vonta, de annál inkább vonhatta a női feltünés és
               tetszvágy, melynek egy ily nagy ünnepélyen elég széles tér kinálkozott.</p>
            <p>De Bálint most csak eszményképére gondolt s midőn a nagy, gerendázott, sötét terem
               ékszerei és öltönyei között válogatott: folyton az lebegett előtte, hogy eltalálja
               Anna nemes izlését, mely inkább a halavány szinek felé vonzódott; és miután volt
               miben válogatni, egy ezüstszövetű, egy ezüsttel áttört halaványkék és egy világos
               tengerzöld öltözetet választott ki a mindenikhez hozzá illő ékszerekkel; majd a
               pozsonyi szabók dolga lesz, azokat jobban testéhez alkalmazni s az esetleg elavult
               zsinórzat helyett ujakat tenni.</p>
            <p>Ez előkészületek mellett mult el egy rövid nap és másnap reggel atya és fiu különböző
               érzelmek között indultak Bécs felé.</p>
            
         </div>
         <div type="chapter">
            <head>
              „A bécsi szép Zsuzsánna.”
            </head>
            <p>„Szit tüzet Zsuzsánna szivemben magára.”</p>
            <p>Balassa.</p>
            <p> Kisvárdai Várday Mihály uram királyi tanácsos és főpohárnok mester, valódi udvari
               ember volt, az ott legkedveltebb fajtából. Szülői a magasabb tudományokra már Bécsbe
               adták - azután pedig fokonként emelkedett fel az udvari hivatalok létráján; ismerte
               az udvari élet minden csinját-binját, föl is használta ugy gyöngéd, mint gyönge
               eszközeit: e szerint nem csoda, hogy fel is emelkedett a létra egyik legmagasabb
               fokára, melyhez a nagy, hires családú és igen nagy tehetségű, vagyonu ifjunak
               különben is igénye lehetett; és nem is került az egyébbe, mint egészsége és részben
               hazafisága feláldozásába. Midőn Dobó Krisztinát nőül vette, már akkor a harminczkét
               éves férfi egészen kopasz és annyira megtört egészségü volt, hogy nem sokkal a
               menyegző után Bécsbe kellett visszatérnie, miután odavaló hires orvosa tanácsait és
               segélyét nem nélkülözhette. Ekként maradt Krisztina abban a szalmaözvegyi állapotban,
               melyben Balassa Egerben találta.</p>
            <p>Ez volt az a főrangú férfiu, kihez egy szép estve a bundába burkolózott Balassa János
               és fia, Bálint bekopogtattak.</p>
            <p>A kiaszott és meggörnyedt főúr meglepetve állott fel a minden bejelentés nélkül
               berohanó vidéki urak zajára és vékony lábai majd leroskadtak, midőn a két mázsát
               meghaladó sulyos magyar főispán atyafiságos szeretettel nyakába esve, kedves öcscse
               urát jobbról-balról agyoncsókolgatá.</p>
            <p>- Per amorem dei! - kiált fel a vékony pénzű főur, kedves „bátyja ura” alól valahogy
               kiszabaditva magát - mit keresnek itt kegyelmetek? Hogy jöhetnek ide - a halál
               torkába?</p>
            <p>Az öreg Balassa csaknem az ajtóig hőkölt vissza.</p>
            <p>- Nem megmondtam - kiáltja Bálintra az öreg ur - hogy nem jó magyar embernek Bécsbe
               jönni? Már most itt van: ökörtől lótanács!</p>
            <p>- De mikor Dobó István bátyám, a nagyságos bátyám uram levele után tanácsolta, hogy
               édes atyám feljőjjön ide.</p>
            <p>- Apósomnak igaz, hogy tanácsoltam - mondja Várday Mihály - mert ő róla semmi sincs
               egyéb, mint az, hogy Balassa Menyhért egyik levelében az ő nevét is emliti; de
               másként áll a dolog urambátyámmal, kiről több levélben tesz emlitést, azon
               hozzátétellel, hogy az összeesküvőkhöz csatlakozást nyilván megigérte volna.</p>
            <p>- Óh, a zsivány, az akasztanivaló! - káromkodik az öreg úr, kinálás nélkül is levágva
               magát egy öreg karszékbe.</p>
            <p>Ezzel is növelte Várday Mihály aggodalmát, ki most már nemcsak a fölött aggódott,
               hogy az erősen compromittált magyar főurat valaki nála lepi, hanem afölött is, hogy
               az a finom faragásu karszék, melyen az öreg úr helyet foglalt, le talál alatta
               törni.</p>
            <p>- Miféle alkalmatossággal jöttetek? - kérdi kinos nyöszörgéssel Bálinthoz
               fordulva.</p>
            <p>- Egy bécsi landkutscherrel, mely még most is itt áll a ház előtt.</p>
            <p>- És megvizsgáltak-e benneteket a vámnál? - kérdi tovább.</p>
            <p>- Nem. A landkutscher ugy látszik jó viszonyban van a vámossal, ez be sem nézett a
               nagy bőrernyő alá, csak kezet szoritott szekeresünkkel és mi bekoczogtunk a
               városba.</p>
            <p>- No hát kedves öcsém, azon módon koczogjatok vissza, ha édes atyád élete és
               szabadsága kedves! Édes urambátyám! - mond aztán kezeit összedörzsölve, sima és
               behizelgő hangon - rossz atyafi lennék, ha egy perczig is titkolnám, hogy nálam egy
               rövid órára sem maradhat, mert ha valaki itt találná, mi akármelyik perczben
               megtörténhetik, egy óra mulva már itt lenne az elfogatási parancs, s azonkivül az én
               csekély befolyásom is, melyet a familia javára fordithatnék, végképpen el lenne
               játszva.</p>
            <p>- Megmondtam, megmondtam! - nyögi keservesen az öreg úr, miközben kék
               vászonzsebkendőjével a kín és még le nem vetett farkasbőrbunda által előidézett
               verejtéket törölgeté homlokáról.</p>
            <p>- De nagyságos bátyám uram - mond Bálint, Várday kezét megragadva, - én tudom, hogy
               édes atyám ártatlan: hát egyáltalában semmit sem tehetnénk az ő kegyelme javára?</p>
            <p>Várday Mihály csak most tekintett szemébe az ifju Balassának és egy hosszu perczig
               némán legeltette szemeit annak nemes arczvonásain és deli termetén. Azután ugy
               tetszett, hogy hirtelen mentő eszme villant fel agyában.</p>
            <p>- Látszik, hogy jó gyermek vagy, öcsém, és ez mindig kedvező ajánlat ifju emberre
               nézve. Egy gondolatom támadt, mely, ha atyádért áldozatokra kész vagy, atyádat meg
               fogja menthetni.</p>
            <p>- Ő kegyelmének tartozom mindennel e világon, még életemmel is - mondja Bálint,
               Várday kezét oly hévvel szoritva meg, hogy az felkiáltott:</p>
            <p>- Csak ne oly hevesen, ifju ember, a gyémántos gyűrűmet egészen beleszoritod az
               ujjamba! Aztán jobbját fájdalmasan rázogatva, folytatá: Az első dolog, hogy atyádat
               azonnal félretegyük az útból, mi legkönnyebben ugy történhetik, ha ugyanezzel a
               landkutscherrel bármi áron megalkuszol, hogy ő kegyelmét azonnal visszaszállitsa
               Pozsonyba, honnan aztán könnyen utat veszithet. Készen áll-e erre, urambátyám? -
               kérdi nagyokat fuvó és sóhajtozó Balassa Jánostól.</p>
            <p>- Hm, vacsora és meghálás nélkül? - mondja fejcsóválva az öreg úr - nagy sor ez,
               kedves öcsém uram, mégis! Az ördög hozott minket ebbe az istenverte német
               városba!</p>
            <p>- Majd gondoskodni fogunk, hogy a kocsiban enni való és egy pár palaczk ruszti legyen
               - biztatja Várday Mihály udvariasan, abba pedig reménylem, beleegyezik urambátyám,
               hogy Bálint öcsém a familia javára itt maradjon nálam.</p>
            <p>Az öreg úr beleegyezett, de annál inkább morgott a lépcsőkön, midőn vissza kellett
               mennie a szekérhez; az is időbe telt, mig Bálint a szekeressel megalkudott, hogy egy
               külvárosi vendéglőben megétetve, még azon éjjel átszállitsa a magyar határon és
               elvigye egész Pozsonyig. Mindezért természetesen jó összeg bért kellett a
               landkutschernek fizetni; a sietség okául azt adván, hogy hírt vettek a család egyik
               tagjának veszélyes megbetegedéséről.</p>
            <p>Midőn Bálint saját bőröndjét felszállittatva, visszatért a főur szobájába, Várday
               Mihály mindkét kezét rokona vállaira téve, kémlőleg tekintett szeme közé:</p>
            <p>- Nos, öcsém - kérdé - valóban ugy van-e, a mint mondád: kész vagy-e minden áldozatra
               atyád s illetőleg családotok megmentéseért?</p>
            <p>- Mindenre, nagyságos bátyám uram, mi csak becsületemmel összefér.</p>
            <p>- No, no, öcsém - felelt nevetve a főur - ne véld, hogy valami nagy és nehéz dologra
               akarlak kényszeriteni. Mindössze is arról van szó, hogy egy ember szívét megnyerjük,
               melynek meglágyitásától függ a többieké; és ehhez bizony... egy kis simulnitudás és
               akarás szükséges lesz.</p>
            <p>- Én férfinak hizelkedni nem tudok - felel Bálint daliás önérzettel.</p>
            <p>Várday Mihály elmosolyodott.</p>
            <p>- Milyen szerencse mindkettőnkre nézve, hogy éppen az a szív, melyet megnyernünk
               kell, nem férfié, hanem nőé.</p>
            <p>Erre aztán Bálint pirult el a lehető legmélyebben; eszébe jutott, hogy ő akaratlanul
               is megnyerte egy bizonyos nő szívét, a ki ezt a mézes-mázos főurat igen is közelről
               érdekli.</p>
            <p>- Látom, hogy elpirultál és ez jó jel; én is szeretem a könnyen piruló fiatal
               embereket, de a nők még jobban. És mit gondolsz, édes öcsém, ki kormányozza ezt a mi
               nagy világunkat itt Bécsben, s kitől függ a kegyelemre szorult embereknek jó és
               balsorsa minálunk?</p>
            <p>- Kitől mástól, mint a mi felséges királyunktól? - mond az ifju hódolatteljes
               tisztelettel.</p>
            <p>- No, no, - felel nevetve Várday - ha már ugy neki indultál, mehettél volna fölebb
               is, mert hiszen a magyar közmondás szerint „szegény ember szándékát boldog Isten
               birja”; de hát a legnagyobb urak szívéhez is szokott lenni egy bizonyos kulcs, és ez
               a kulcs rendesen női kezekben van. Biz’ ugy, kedves öcsém, egy szép asszony szívét
               kell megnyernünk, s ha azt megnyertük, minden nyerve, - ha nem, minden veszve van.
               Azért csak siess szobádba és öltözzél fel legcsinosabb köntösödbe, mert egy fél óra
               mulva indulnunk kell.</p>
            <p>- De ily késő esti órában? - kérdi csodálkozva az ifju.</p>
            <p>- Ott, a hova mi megyünk, a szép Susanne herczegnőnél, most kel föl a nap. Csak eredj
               és szedd össze minden szeretetreméltóságodat!</p>
            <p>A háromszáz év előtti Bécset, a mainak képe után, épp oly nehéz elképzelni, mint
               Párist, Londont vagy Budapestet. Európának akkori nagyobb városai inkább erőditmények
               vagy megerősitett védhelyek csoportozatai voltak, melynek sánczait és előtereit csak
               később töltötte be az idő és czivilizáczió. Minden főuri lak vagy kolostor egy-egy
               külön bekeritett várat képezett, melyhez csak engedélylyel lehetett hozzáférni,
               mindannyi külön hatósággal.</p>
            <p>Bécs belvárosa, a Burg vagy királyi lak és a most már egygyé olvadt külvárosok külön
               bekeritett és megerősitett helyeket képeztek; maga a város és a császári vár között
               még meg volt az igen mély árok, „Tiefer Graben” név alatt, melyet Balassa Bálint
               „Tifingrál-utczának” nevez; de már össze volt kötve a két városrész, a Burg és
               belváros, ama körfalakkal, melyek csak napjainkban omlottak le, hogy Bécs legszebb
               részének, a Ringnek adjanak helyet.</p>
            <p>E szerint a tanácsos úr hintójának nem kellett hosszu utat tenni meg a Bálint
               „Tifingrál utcájáig”, habár Várday a Burg azon részén lakott, mely annak ma is
               legkeletibb részét képezi. De ezen rövid idő alatt is minden képessége felől
               kikérdezé Bálintot a tanácsos úr és igyekezett őt a helyzetről lehetőleg
               tájékozni.</p>
            <p>- Tudnod kell, kedves öcsém, hogy tulajdonképpen nem egy, hanem két előkelő úrnővel
               lesz szerencséd megismerkedhetni. Az idősebb Anna Mária, a fiatalabb Zsuzsánna, vagy
               mint francziásan nevezzük: „Züzánn.” Az elsővel egyéb dolgod nem lesz, mint az, hogy
               mint kincsőrzőnek bemutatlak neki; mert hiszen ő szerez nekünk s illetőleg neked
               belépési engedélyt Susanne herczegnőhöz. Mert mi „herczegnőknek” nevezzük őket, bár
               vannak itt sokan, kik király- vagy istennőknek is elfogadnák, ha e nagy szépségü
               hölgyeknek közelökbe juthatnának. Különben is a női szépségnek sincs szüksége
               családfára; az ő családfájok az az éden kerti almafa, melynek leszakitott
               gyümölcsével Éva anyánk megrontá a világot. Mindenekelőtt arra figyelmeztetlek, hogy
               mindannak, mit ott ma és ezután látni vagy hallani fogsz, örök titokban kell maradni
               közöttünk; mert annak, ki atyád ügyén segithet, csak távolról sem szabad sejteni,
               hogy minő úton történt a pártfogás. De el kell hallgatnod azt, édes öcsém,
               mindörökre, még odahaza is; mert meg kell vallanom neked, hogy e nők idősbbje, Anna
               Mária, nekem még házasságom előtti ismerősöm, és nem szeretném, ha erről ott Eger
               tájékán valamit meghallanának. Igaz, Krisztinát, unokanővéredet csak ismered?</p>
            <p>- Láttam, uram, egy párszor Egerben - mondja Bálint és ha a hintó lámpái jobban
               bevilágitottak volna, a tanácsos úr megláthatja öcscse zavarát és arczpirulását.</p>
            <p>- Nos hát neki, az én kedves Krisztinámnak legkevésbé szabad erről a mi életmentő
               kalandunkról tudni, mert az én szép és drága oldalbordám egy kissé heves vérű
               asszony, és ha ezt a dolgot megtudná, ezt a kevés hajamat, a mi még megmaradt,
               könnyen leszedhetné a fejemről. No de te nem vagy már gyermek; azután azt is tudod,
               hogy ebbe a nagy titokba csak te és az ő édes atyja javáért avattalak be... Bizony,
               édes öcsém, mig az ember itt az udvarnál felvergődik, sok czukros és keserű
               kása-hegyet kell keresztül ennie; ha idáig jutsz, mint reménylem, tapasztalni fogod
               ezt te is.</p>
            <p>E felvilágositások alatt Bálintnak nagy kő esett le szívéről. Ime, tehát ez az ember,
               kinek odalenn fiatal, gyönyörü felesége van, még most is üzi régi szerelmi
               kalandjait; habár, mint mondani szokták „csak hálni jár belé a lélek.” E fölfedezés
               nagy részben kimenté előtte Krisztina viseletét és könnyebbité a hiba önvádját,
               melybe egykor véletlenül és akaratlanul esett volt...</p>
            <p>- Megérkeztünk! - mondja Várday, midőn a hintó megállott és legénye annak ajtaját
               kinyitá - csak maradj benn, elébb szét kell tekintenem, ha alkalmas-e a percz
               bemutatásodra?</p>
            <p>A nagy vaskopogtató háromszor ütött a nehéz kapura, mely előtt a hintó megállott és
               Várday eltünt az előtte kinyitott kapu sötétében.</p>
            <p>Bálint pár perczig magában maradt és emlékezetében hirtelen végig futott multja
               emlékein. Föltünt előtte Anna angyali képe és a csábos Krisztináé, mindkettő
               fenyegető arczczal, mintha tiltakoznának ez előtte álló harmadik kaland ellen. De hát
               mit tegyen? Azok ugyis elveszettek voltak rá nézve; és most csupán szemérmes
               vonogatózásból veszni hagyja édes atyját és tönkrejuttatni családját?... Ez
               esztelenségnek látszott előtte.</p>
            <p>De nem is volt sok idő a fontolgatásra, mert a következő pillanatban megnyilt a ház
               egyik földszinti ablaka, melyből Várday felhivó hangját hallá:</p>
            <p>- Jöhetsz!</p>
            <p>Csúcsives boltozatu kapu alatt jutott be Bálint a titokszerű lakásba, melyben a
               korhoz képest minden előkelőséget és kényelmet lelt. A szobának, hová bevezették, még
               padozatát is drága keleti szőnyegek fedék; a falakon mythologiai jeleneteket ábrázoló
               tapéták diszlettek és a megaranyozott butorok selyemszövetü párnákkal, szövetekkel
               voltak befödve.</p>
            <p>Anna Mária, egy harmincz-negyven közötti ritka szépségű nő, kinek Várday azonnal
               bemutatta, igen nyájasan fogadá; és bár Bálint csak törte a német nyelvet, mi
               gyakran idézett mosolyt a szép nő ajkaira: a társalgás egy percig sem akadt meg, mert
               Bálint annyi nőknek való érdekességet tudott beszédének kölcsönözni, hogy a kopasz
               főúr csaknem megsokalta magában a házi nő érdekeltségét és sürgette, hogy öcscsét
               Susanne előtt bemutassa.</p>
            <p>A szép barna hölgy, engedve a sürgetésnek, végre csakugyan fölkelt és elhagyta a
               szobát, mire Várday, kiben alkalmasint egy kis féltékenység forma is fölkelt, Bálint
               vállára ütve mondá:</p>
            <p>- Ne vesztegesd itt szeretetreméltóságaidat, hanem tartsd azokat a Susanne herczegnő
               számára.</p>
            <p>- Félek tőle, hogy röviden jövök ki velök - mondja szerényen az ifju - már Anna Mária
               is igen kiváló szépségü hölgy, milyen lehet még unokahuga! Ne itéljen meg, kedves
               bátyám uram, de én az ilyesekben még járatlan vagyok és kivált nagy szépségű hölgyek
               társaságában szívem jobban elfogódik, mintha csatába kellene mennem.</p>
            <p>- Az sem egészen baj - mondja utángondolva Várday, - vannak nők, kikre nézve még
               hizelgőbb, hogy ha a szépségeiken elálmélkodott ifju ember zavarba jön.</p>
            <p>E pillanatban visszaérkezett Anna Mária s az ajtót kitárva háta megett, hamiskás
               mosolylyal mondá Bálintnak:</p>
            <p>- Susanne hugom várja önt; tessék!</p>
            <p>Bálint gyorsan ugrott fel, meghajtva magát a szép hölgy előtt, ruganyos léptekkel
               haladt tova a virágos szőnyegzeten s lépett be az előtte feltárt ajtón. De annyit még
               meghallott s ez bátoritólag is hatott reá, hogy Anna Mária azt mondá:</p>
            <p>- Ritka szépségü ifju s a mellett kellemes, szinte lehetetlen, hogy Susanne
               elutasitsa kérését.</p>
            <p>De azután a mit látott, az a tündéri fény, csaknem teljesen elkábitá érzékeit.</p>
            <p>Az ajtó hosszú és terjedelmes téli kertbe nyilt, melyet rózsaszin lámpák fénye
               világitott meg, oly képet tárva elé, minő még az ő költői képzeletét is jóval
               fölülhaladta. A délszigetek összes növényzete terjeszté elé bűvös szépségét és kábitó
               illatát: óriási pálmák terjeszték föléje legyezőszerű leveleiket, narancsok és
               czitromok sorfala, megrakva gyümölcscsel és virággal, még sohasem látott kaméliákkal,
               azaleákkal és rhododendronokkal váltakoztak; óriási kaktuszok és áloék csillagszerű
               tölcsérekkel képeztek menyezetet feje fölött és az egyenes utat itt-ott sűrű
               fikusz-erdő zárta el, melynek kövér leveleit el kellett háritania, hogy a fölvett
               út-irányt ujra megtalálja.</p>
            <p>Ez a növényzet, ez a tündérvilág teljesen ismeretlen volt előtte, és még lábaira is
               vigyáznia kellett, nehogy az ott feslő portulakkák vörös és arany csillagait
               eltapodja. Azok a gyermekmesék jutottak eszébe, melyeket dajkája a réz-, ezüst- és
               aranyerdőről mondott, de azok merev disze sem volt e tündérvilághoz hasonlitható. És
               a mi legfőbb, ennek a csodálatos tündérvilágnak sehol sem volt vége, határa; fenn a
               csodálatos fák lombjai felett az ég csillagait látta tündökölni, csakhogy sokkal
               fényesebben és közelebb, mint közönségesen; látása határa pedig bizonyos titokszerű
               félhomályba veszett el, egyre sötétebb lombozatok árnyékában. A természet és
               művészet egészitették itt ki egymást, a valóság üde zöldjét és buja virágait ügyes
               festő keze tovább adta a boltozaton s az oldalfalakon. Az ifju költő valódi
               gyönyörrel élvezte a természet ez összehalmozott szépségeit és ugy tetszett neki,
               mintha több percz mult volna már el, midőn a kert mohaszőnyegén egyszerre egy kis
               görög templomszerű fehér márvány épületet ért el, mely sétájának mintegy határt
               szabott és véget vetett. Valódi mestermű volt ez, régi görög templomok mintájára,
               csinos előcsarnokkal, mely négy aranyfejü korinthi oszloppal volt ékitve s fenn az
               épület deltájában, vagy háromszögű homlokán művész kezektől vésett márvány Ámorka
               hajlott elé, kis arany nyílát szegezve a közeledőre.</p>
            <p>Bálint maga sem tudta, minő bűvös hatás alatt áll; a látottak szépsége és a kert
               kábitó illata egészen elandalitották, és a pár percz alatt, mig ezeket élvezé,
               kezdette beleélni magát ama regevilágba, melyet tanuló korában a klasszikus költők
               hőseiről olvasott, csakhogy a vándor Ulyssesnek most saját magát képzelé. Ugy tünt
               fel előtte, hogy egy regének vált álmodozó hősévé, talán olyan Ulysses formává, ki a
               vihartól partra vetve, a végzetek által Calypso nympha karjaiba sodortatik.</p>
            <p>Föl is ment a kis templom márványlépcsőin és ime, mintha csak lépte nyomására
               történnék, hirtelen szétnyilt előtte a kis templom aranyvirágu szőnyegajtaja és azzal
               szemben, puha, égszin-bársony kereveten, könyökére dőlve csakugyan ott találta e
               tündérvilág Calypsoját, a szép Susanne herczegnőt.</p>
            <p>És mily nagy volt meglepetése, midőn e ritka szépségü hölgyben eszményképét, az
               angyali Losonczy Annát vélte ujból feltalálni! Ugyanaz a tojásgömbölyü arcz, az a
               sötétgesztenye haj és mély tüzü, sötétkék szemek, melyek egykor őt a somoskői vár
               kertjében, Anna első látásakor elbűvölék; csakhogy a felülről világitott szentély
               rózsaszin fényénél más volt a szín és más az árny; a gazdag hajzat hullámzó fürtei
               közé aranyszinü fény lopózott, mint midőn nehéz idők alkalmával villamos láng rezeg a
               táj növényzetén; a szemek szelid kékje háta mögül is valami erősebb fény látszott
               előtörni és a szeliden mosolygó ajkak fölött alig látható finom pehelykeret
               mutatkozott. A termetről még beszélni sem jó óvatlan órában; a teliség határán állott
               az és a természet ösztönétől adott izlésnél fogva az apró aranycsillagocskákkal
               hímzett, áttetsző fehér ruha akként ömlött el rajta, hogy mindent sejtessen, de sehol
               se mutassa a szoborszerü alak tökélyeit. Egy szóval „a bécsi szép Zsuzsánna” első
               tekintetre külsőleg olyan volt, mint Losonczy Anna, kinek megjelenése meghódolásra
               készteti a szívet és lelket, csakhogy Zsuzsánnánál ahhoz a külső bájhoz még a
               mesterkéletlen csáb is járult, mely forrásba hozta Bálint ifju vérét.</p>
            <p>A herczegnő nyájas mosolylyal fogadta az érkezőt, kinek ajkain elhalt az előre
               készitett szó; csak féltérdre ereszkedett ott a szép nő kerevete előtt elnyujtott
               párduczszőnyegen és lehajtott fővel várta a megszólitást.</p>
            <p>Ezt megelőzőleg azonban gyöngéd kéz érintését érezte homlokán, mely végig simitott az
               aranyló szőke fürtökön, villamosságával összerezzentve a fiatal dalnok minden
               idegét.</p>
            <p>- Nos, mit akarsz tőlem, te szép ifju? - kérdé a lágyan és édesen csengő hang; -
               nagynéném azt mondja, hogy kérésed van hozzám.</p>
            <p>Balassa még most sem tudott szóhoz jutni; az a lázongó Balassa-vér, melyet őseitől
               örökölt, sebesen lüktetett minden erében s nyelvétől, ajkaitól elrabolta a szót.</p>
            <p>- Szólj hát, kedves gyermek - mondja a gyönyörü hölgy, rózsaszín ujjacskáival Balassa
               fürtein játszadozva - te oly jónak és kedvesnek látszol, hogy kérelmed megadását, a
               mennyiben tőlem függ, már előre is igérem. De kelj fel, ne térdepelj előttem; én is
               csak oly földi lény vagyok, mint a többi halandó; ülj ide mellém és add elő
               kivánságodat.</p>
            <p>Könnyü volt azt mondani, de nehéz volt megtenni. Először történt életében, hogy
               Bálint nem tudott ura lenni helyzetének; a vélt magas rang, melyet a ritka szépség és
               csáb csak emeltek, oly nagy ürt állitott közéje és a herczegnő közé, melyen képzelete
               sem tudott átszökkenni. Maga is érezte viselete szögletességét, midőn fölállott és
               mint valami eklézsia-követő, a tőle telhető rossz németséggel előadta atyja
               helyzetét, a vészt, mely családját fenyegeti és a szép herczegnő pártfogásáért
               esdekelt.</p>
            <p>Az pedig mosolyogva és gyönyörrel nézte az ifju zavarát; azután, hogy az mondókáját
               elvégezte, hangos nevetéssel kiáltott fel:</p>
            <p>- No, jól van, jól van! Ugy adod elő a dolgot, mintha birád előtt állnál, s mondhatom
               neked, hogy ezzel az előadással könnyen elveszthetnéd peredet előtte; szerencsére
               csak egy gyarló asszony előtt állasz, ki mindent megtesz éretted egyetlen feltétel
               alatt.</p>
            <p>- Parancsoljon herczegnő; rendelkezzék életemmel!</p>
            <p>- Óh, óh, ne vegyük oly komolyan a dolgot! Mit csinálnék én a te életeddel? Az én
               föltételem sokkal kisebb és abból áll, hogy saját czélod elérésére nekem mindenben
               engedelmeskedjél.</p>
            <p>- Tűzbe, vizbe kész vagyok beugrani parancsodra, herczegnő, - mondja Bálint ritka
               lelkesedéssel.</p>
            <p>- Sem tűzről, sem vizről nincsen szó, csak arról, hogy mindazt szigoruan megtedd, mit
               utasitásul fogok adni. De ne gondold, hogy ez oly könnyü lesz: én szeszélyes,
               elkényeztetett gyermeke vagyok a sorsnak és ellenmondást nem türök.</p>
            <p>- Gondolatod is parancs lesz előttem, herczegnő!</p>
            <p>- Jó. Most először is azt parancsolom, hogy ülj ide mellém és csevegjünk
               bizalmasan.</p>
            <p>Bálint engedelmeskedett.</p>
            <p>- Igy - mondja a szép hölgy, Bálint kezét megfogva - most először is vallatóra
               veszlek: van-e valami ismeretséged itt Bécsben?</p>
            <p>- Várday Mihályon s egy pár magyar főuron kivül senki.</p>
            <p>- Bohó! Mi közöm a férfiakkal? Másodszor azt kérdem - de már erre igazán felelj -
               voltál-e már szerelmes valakibe? No látom elpirulsz; csak ki vele bátran!</p>
            <p>- Nem tagadom - mondja Bálint ünnepélyes hangon - volt egy nő, egy angyal, ki után
               gyermekészszel rajongtam, de kit balvégzetem végképpen elragadott tőlem.</p>
            <p>- És ki volt ez a nő?</p>
            <p>- Egy szende angyal, ki vonásról-vonásra hasonlitott hozzád herczegnő; de kinek nevét
               most már csak imádságaimba foglalhatom, Losonczy Anna, Ungnád Kristófné.</p>
            <p>- És ő viszontszeretett téged?</p>
            <p>- Azt hiszem, igen; bár szóbeli nyilatkozatra alig került köztünk a dolog.</p>
            <p>- Ez hát csak gyermeki ábrándozás volt és te egészen szabad vagy?</p>
            <p>- Egészen szabad - mondja sóhajtva Bálint.</p>
            <p>- Akkor minden rendén van; mert tudd meg, hogy a főherczeg koronázása napjáig
               senkivel sem szabad érintkezned, sem szóval, sem irásban. Ráállsz-e ez egyetlen
               föltételemre?</p>
            <p>- Lovagi becsületszavamat adom.</p>
            <p>- Akkor reménylem, meg fogjuk menthetni atyádat. És többet ne beszéljünk e komoly
               dologról. Azt hallom, hogy kitünő lantos és tánczos vagy.</p>
            <p>- Hazámban szivesen meghallgatják énekeimet - mond Bálint szerényen.</p>
            <p>A herczegnő fölkelt s egy elfüggönyözött fülkéből gyöngyházzal és keleti gyöngyökkel
               ékitett kobozt vett elő.</p>
            <p>- Hát énekelj nekem valamit - mondja a hangszert átnyujtva Bálintnak - valami édes
               szerelmi dalt.</p>
            <p>- Félek, hogy nem fogom tetszésedet megnyerhetni, herczegnő, - mond Bálint, a lantot
               átvéve - mert nem érted meg a dal magyar szövegét.</p>
            <p>- Semmit se félj, - mond mosolyogva a hölgy, - a hangokat még a vadak is megértik;
               azután majd lassanként megértjük egymást: te megmagyarázod nekem a szöveget, én pedig
               majd német dalokra tanitlak; mert én is tudok ám valamit.</p>
            <p>És pár percz mulva felhangzott a gyönyörü kéjlak Balassa férfiasan szép énekétől,
               melynek végét a szép kezek tapsa követte; azután Susanne csalogány hangjától
               reszketett a téli kert illatterhes levegője és utoljára édes összhangba olvadt
               mindkettő.</p>
            <p>Az idő pedig repült; mig végre Mária Anna és Várday Mihály tapsa hangzott fel a
               szőnyegajtó előtt.</p>
            <p>- Gyermekek, már éjfél van - kiáltja az első; - hangversenyek ideje lejárt!</p>
            <p>Susanne herczegnő, mint egy édes álomból ébredve kelt fel a kerevetről és Balassának
               kezét nyujtva, jelentékeny tekintettel mondá:</p>
            <p>- Minden második este, ugyanez órákban megtartjuk a zeneleczkéket. Elvárlak!</p>
            
         </div>
         <div type="chapter">
            <head>
              A legjobb tánczos
            </head>
            <p>„Igen meginditott,</p>
            <p> De még el nem hajtott,</p>
            <p> Régi szeretőmtől el sem szakíthatott.”</p>
            <p>Balassa.</p>
            <p> Már most hogy ismerjem ki saját magamat? - kérdé az ifju, midőn késő éjjel a Várday
               uram palotájában kijelölt szobájában magára maradt. - Van egy hölgy, kit az ittasság
               pillanatában megszerettem és a ki határtalan hatalmat gyakorol fölöttem, ha közelében
               vagyok; ha pedig távol van tőlem, még csak eszembe sem jut. Ez Dobó Krisztina,
               Várdayné. Van egy második, vagy mit mondok, egy első és örökre elsőnek maradandó,
               kinek emlékére szívem minden húrja, még a távolról is megrezdül és térdeim
               akaratlanul meghajolnak; az én védszentem, az én őrangyalom, Losonczy Anna, Ungnád
               Kristófné. És most itt a harmadik, ama mennyei angyalnak földi képe, a megelevenűlt
               Anna-szobor, kinek minden hajszálából a szerelem tüze árad ki s ki annál hóditóbb,
               csábosabb, mert személyét, helyzetét titokszerű köd boritja, melynek homályán nincs
               megengedve áthatolnom!</p>
            <p>Érzem, hogy mihaszna, semmirekellő teremtés vagyok; el tudtam feledni, habárcsak egy
               percre Annát egy Krisztináért; és czudar, áruló szívem most azonosítja ezt a
               titokszerű herczegnőt, ki végre is igen földi teremtésnek látszik, - Annával, az egek
               legszentebb angyalával. De hát tehetek én minderről; és ha vádolhattam magamat a
               véletlennel és önfeledéssel Krisztina irányában, visszavonulhatok-e most, hogy
               hódolva egy ábrándkép hatalmának, megrontsam szegény atyámat és tönkre tegyem egész
               családomat?</p>
            <p>Igy füzé tovább gondalatait az ifju költő s keresett okot és ürügyet a felségsértés
               mentségére, melyet eszményképén elkövetett.</p>
            <p>De végre is csak megnyugtatta szíve háborgó érzelmeit, melyek csakis az első
               találkozás után léptek fel ily erőteljesen; az ifju egészség követelte jogát s nem
               sokára éppen abban a tündérvilágban folytatta álmodozásait, melynek csábos úrnője
               iránt tanusitott akaratlan hódolatáért szemrehányásokat tett volt magának.</p>
            <p>E közben az idő nappali unalom és éjjeli vidám mulatozás közben, könnyen repült tova,
               mignem elérkezett a nagyszerű ünnepély ideje, melyre az udvarnál már hetek előtt
               történtek a készülődések, hogy a magyarok előtt Pozsonyban minden ugy folyjon le,
               hogy a nem minden eljárással megelégedett magyarságot lehetőleg az udvar és ujon
               koronázott király részére hóditsa.</p>
            <p>Az utolsó estén, melyet Pozsonyba indulás előtt Bécsben tölthetett, Bálint megkapta
               utasitásait a szép herczegnőtől.</p>
            <p>- Ügyed - mondja ez - a legjobban áll azoknál, kik sorsodra elhatározó befolyást
               gyakorolhatnak. Az egészben legnehezebb volt arra találni módot, hogy mint eddig
               alig szerepelt ifju ember, mind a császár ő felsége, mind a meghivott uralkodók,
               követek, szóval az egész udvar előtt feltünhessél. Sokat törtem e fölött fejemet, de
               a nappal nem volt jó tanácsadó; végre a mult éjjel Ámor megsugta azt nekem... Folyton
               arról gondolkoztam, mi által nyerhetnéd meg az egész udvar tetszését, még a nőkét is,
               mert azoktól legtöbb függ. Gondoltam, hogy valami hős tettet kellene elkövetned,
               melylyel ő felsége trónja iránt való hűségedet előnyösen mutatnád be: de most, hála
               Istennek, nincs háboru; és ha lenne is, önzésem nem engedné meg, hogy oly helyre
               küldjelek, hol vitézséged kitüntetése mellett könnyen életedet vagy épségedet
               veszithetnéd. Mint költő jeles vagy és kitünő énekes, de a német nagy urak és hölgyek
               előtt a te szép magyar dalaid értetlenek maradnának és elvesztenék hatásukat. Nem
               marad hátra egyéb, mint az a gyönyörü táncz, melyet egy izben előttem és nagynéném
               előtt bemutattál, az a szép magyar soló, mely ügyességedet, és ne vedd hizelgésnek -
               de ifju szépségedet is annyira feltünővé teszi. Ének és dal amugy sem illik be a mai
               udvari szokások keretébe, mert a wartburgi dalnokversenyek kora rég lejárt, de a
               fényes beigtató ünnepélyek s a királyi ebéd után, mint biztosan tudom, táncz is lesz,
               és gondoskodva van róla, hogy egy alkalmas szünet idején a felséges udvarnak
               soló-tánczodat bemutathasd. Nincs kétségem benne, hogy ha fényes magyar öltözetben
               daliás tánczodat elroptad, mindenki és különösen a nők el lesznek ragadtatva s
               mutatványodat általános taps fogja kisérni. Ekkor te egész bátorsággal, de hódoló
               tisztelettel a császár és király elé lépsz és féltérdre ereszkedve mondasz köszönetet
               a megengedett kitüntetésért. Gondoskodva lesz róla, hogy e pillanatban ő felsége
               mellett álljon valaki, ki névleg is bemutasson ő felségének, a császárnak és hatalmas
               közbenjárásával kieszközölje atyád és elvádolt társai megkegyelmezését. A felől sincs
               kétségem, hogy a jóindulatu és kegyes császár a kérést nem fogja megtagadni és e
               pillanatban atyád szabad ember...</p>
            <p>Bálint hevesen és hálásan vonta ajkaihoz a herczegnő kezét.</p>
            <p>- Csak lassan - mondja a herczegnő, csábitó szemeit az ifjura függesztve, s ajkán
               azzal az édes mosolygással, mely ellenállhatlanná tette - nem vagyunk oly kevéssé
               önzők, hogy egy kézcsókkal ki hagyjuk magunkat fizettetni.</p>
            <p>- Rendelkezzél életemmel! - kiáltja Bálint a szép nő előtt térdeire esve.</p>
            <p>- Életeddel nem, csak szabadságoddal - felelt a hölgy, mindkét karját az ifju nyaka
               körül füzve. Atyád szabad lesz, de te az én rabom maradsz!</p>
            <p>- Örökre! - kiáltja lelkesülten Bálint.</p>
            <p>- Akarom, hogy oly szép légy, mint a legszebb tündér-ifju, minőt költői képzelet
               alkothat; akarom, hogy száz meg száz női szempár gyönyörrel és vágygyal függjön
               rajtad és titokban ezer női szív esengjen birtokodért: te pedig ott hagyva az udvar
               csalfa fényét és azt a sok, érted lelkesülő, gyönyörü és előkelő urnőt: térj vissza
               ide az én csendes magányomba és maradj az enyém mindörökké!</p>
            <p>- Mindörökké! - kiáltja Bálint a bűvös-bájos teremtést keblére ölelve, mig ajkaik
               hosszu csókban forrtak össze.</p>
            <p>- És most eredj! tedd meg uti készületeidet, én dobogó szivvel várom az eredményt,
               melyről nem kétkedem s tárt karokkal várlak téged ide vissza!</p>
            <p>Minden ugy történt meg, a mint a szép Susanne herczegnő megjövendölé; csak a
               végeredményben tért el egy kissé a dolog.</p>
            <p>Az ezerötszázhetvenkettedik év szeptember huszadikára gyültek fel az országgyülés
               tagjai Rudolf főherczeg megkoronázására. Nagy történeti neveket ez ünnepélyen nem
               látunk, mivel az ország első hősei, Zrinyi Miklós, a szigeti hős s méltó társa, Tury
               György, már a megdicsőültek örök álmait aludták; a török foglalásból még megmaradott
               Magyarország keleti része, a protestáns János Zsigmondhoz szegődve, a nem rég
               választott katholikus Báthori Istvánhoz is hű maradt; a protestáns főurak, miután
               sérelmeik orvoslását hasztalan sürgették, a Miksához hű felvidéki megyékből is
               kimaradtak, a többiek nagy része pedig, Balassával és Dobóval együtt, gyanu alatt
               állottak és nem nagy kedvük lehetett Bécs közelében megjelenni. Azért ez ünnepélynél
               az örökhű magyar főuri családokból is, mint az Erdődyek, Pálffyak, Széchenyiek - alig
               találunk egy-kettőt; ellenben erősen volt képviselve az osztrák, cseh és horvát
               főnemesség, a Salmok, Schwarzenbergek, Schwendiek és Rüberek; mindannyian magas
               katonai vagy udvari tisztségeket viselve; ott volt a két horvát bán, Draskovich
               György és Zluny Ferencz; Magyarország egyházi és világi főhatalmát is a szláv
               származásu jeles történetiróban és főpap személyében, Verancsics Antal esztergomi
               érsekben látjuk egyesitve, kit éppen ez időben nevezett ki Miksa király Magyarország
               helytartójává. Magyar részről a fölkapaszkodni vágyó középosztály néhány hivatalt
               viselő férfia s a főuri osztály fiatal nemzedéke, mely mintegy bemutatás végett és
               jobb jövő reményében jelent meg az udvar előtt.</p>
            <p>Annál nagyobb fénynyel igyekezett megjelenni a bécsi udvar, mely a harcztéren
               szenvedett kudarczait és a magyar főnemesség csekély voltát udvara és a hadsereg
               fényes kiállitásával igyekezett ellensulyozni: ugyanazokkal, kiknek bárgyusága és nem
               egyszer rosszakarata miatt, hazáért és trónért hasztalanul vérzettek el a történelem
               világra szóló hősei: egy Zrinyi, Losonczy, Szondy és Tury György. Azután fényesen
               volt képviselve a külföld is: a választófejedelmek többnyire személyesen jelentek
               meg, a több európai udvarok pedig fényes követségek által helyettesittették magokat.
               Maga a császári és királyi család, a spanyol ágat leszámitva, teljes számban volt
               képviselve mindkét nemben.</p>
            <p>Az ódon szt. Mihály-egyház öreg harangjai már korán megzendültek, mire a pozsonyi
               négytornyu vár bástyáin megdördültek az ágyuk, az utczákat és a diszesen elkészitett
               koronázási domb terét nagyszámu német és vallon katonaság lepte el, visszaszoritva a
               bámuló néptömeget az utczák és terek széleire.</p>
            <p>Nem sokára volt is mit bámulni. Ezüst-, arany-szerszámu ágaskodó paripákon, drága
               kövekkel rakott öltönyű főuri ifjuság bandériuma indult meg a királyi várból, lassan
               vonulva a főegyház felé; utánok az országgyülés tagjai mentek lóháton vagy nehéz
               hintókban; ezután a többnyire helyettesitett zászlós urak, a már csak név szerint
               birt magyar melléktartományok lobogóival s utánuk az ifju főherczeg, a megnyerő
               külsejű, de inkább tudományszeretetéről, mint harczias és politikai képzettségéről
               hires Rudolf, kit egész csoportban nagybátyjai, tyroli Ferdinánd és steyeri Károly és
               fiatalabb testvérei, Mátyás, Miksa, Albert és Ernő főherczegek követtek. E nagyfényü
               csoportot a császári családhoz tartozó hölgyek hosszu kocsisora zárta be, nehéz és
               körülüveges hatlovas hintókban, melyek után a választófejedelmek és követségek
               hintóinak hosszu sora vonult; az egészet az udvari hivatalnokok, hadvezetők és
               császári testőrség fényes csapata zárta be.</p>
            <p>Megtörtént az egyházi szertartás, a királyi eskü letétele és az ujon koronázott
               királynak szent István pallosával a királydombon megjelenése s a világ négy tája felé
               irányzott kardcsapása; az „éljen”-ek fölharsogtak, a harangok kongottak, a vár ágyui
               dörögtek s a helyettesitett tárnokmester szórta a nép közé a fényes ezüst dénárokat
               az ujon választott király előtt.</p>
            <p>Igy vonult vissza a diszes koronázási menet; és a feszességnek és fénynek elég erős
               ellentéteül szolgált a dénárok felett dulakodó utczagyerekek egymáson hentergő
               csoportja és a nép legszegényebb osztályának verekedése elébb a háromszinü posztó
               fölötti osztakozása közben, mely a királydomb körül volt leteritve, majd a Dunaparton
               felállitott sült ökrök és teli hordók körül, honnan sok enni vágyó szegény ember vitt
               el örök emlékü - kék foltokat.</p>
            <p>Ezalatt odafenn a pozsonyi magas várban már megtörtént a fényes királyi lakoma; az
               asztalokat is szétszedték, hogy a tágas ebédlő-palotában helye legyen a király
               előtti bemutatásoknak és szokásos udvari bálnak.</p>
            <p>A szertartásos ebéd végeztével, hol fényes udvari hivatalt viselő főurak, a
               főtárnokmester és főpohárnokmester szokták az ujon választott magyar királyt
               kiszolgálni: egyszerre föltárultak az ajtók s minden oldalról fényesen öltözött,
               idősebb és fiatalabb növendékek s a még délelőtti pompáikon megbámult előkelő
               ifjuság özönlött be a terembe, mialatt az udvar és legelőkelőbb vendégei néhány
               perczre a belső termekbe vonultak, hogy azután, a mint a fényes csillárok világa a
               termeket megtölté és a karzaton a zene rázendült, ujra megjelenjenek a terem
               előrészén, hol számukra lépcsőzetes emelvény állott, aranyozott vörös bársony
               karszékekkel.</p>
            <p>A kor divatja szerint a táncz a lassu lengyellel kezdődött, mert a franczia divat még
               nem volt uralgó Európában. A lassu lengyel, valamint az azt követő magyar
               palotás-táncz is, inkább csak a párok feltüntetésére szolgáló sétatáncz volt, melyet
               idősb férfiak és hölgyek is járhattak; sőt maguk a fejedelmi és egyházi személyek is
               részt szoktak benne venni, az utóbbiak nem kezét, csak zsebkendőjét fogva meg a
               tánczosnőnek.</p>
            <p>A lassu lengyel a később feltalált minéthez hasonlitott, melyben a párok minden
               második lépés után összenéztek; a magyar palotás valamivel délczegebb és elevenebb,
               lassu fordulásokkal és a tánczos részéről összevert sarkantyu-bokázással. Az elsőben
               az ifju főherczegek is résztvettek, az utóbbit a magyar főurak és ifju daliák
               mutatták be a királyi családnak és a külföldi vendégeknek.</p>
            <p>Midőn a két táncznak vége volt, Várday Mihály, a főpohárnokmester, meghajolt az öreg
               király előtt s mélyen meghajtva magát, ekként szólt:</p>
            <p>- Felséges császárom és apostoli királyom! Egy előkelő ifju rokonom óhajtaná
               felségtek előtt a magyar solo-tánczot bemutatni, mely Magyarországon is ritkán
               látható, mert igen nagy testi ügyességet igényel.</p>
            <p>- Vendégeink - mondja a császár - bizonynyal szivesen fogják a mutatványt megnézni;
               hisszük, hogy az urhölgyeknek is tetszeni fog.</p>
            <p>Várday mély tisztelettel hajolt meg s jelt adott a karzaton lévő czigányoknak, kiket
               e fényes ünnepélyre az ifju Nádasdy hozott fel Vas megyéből s felöltöztetett - mint
               akkor nevezték - vörös angliaposztó dolmányokba, arany paszománttal ékesen.</p>
            <p>Mintha egyszerre valami eddig lekötött szellem szabadult volna el, melyet az ünnepély
               szigorú szabályai fogságban tartottak, akként harsant fel a barna czigányhad ropogó
               zenéje, hol a hegedű és bőgőhurok hangjai közé a klarinét és tárogató riadó harsogása
               kezdett vegyülni. Még a nem magyar ifjuságban is sebesebben kezdett lüktetni a vér, a
               magyar urak ajkairól pedig harsány „éljen” kiáltás zendült fel, mig a kamarások
               helyet csináltak a terem közepén a magyar solotánczos számára.</p>
            <p>A magyar népies elem felvillanyozó betörése volt ez a szertartásos, pedáns udvari
               körbe; az első, melyet történészeink a Habsburg-család idejéből följegyeztek, s
               egyszersmind az utolsó is, egész a legujabb időkig.</p>
            <p>A néptömeg hátteréből egyszerre fiatal lovag szökkent elő, ki már megjelenésével
               azonnal az összes közönség figyelmét magára vonta. Keskeny szakállgyűrűvel köritett,
               csaknem nőies lágyságu és szépségű arcz, magas értelemre mutató, erősen kifejlett
               homlok, büszke sasorr és villogó kék szemek, mindez körüllebegve gazdag és
               göndörségre hajló aranyszőke fürtöktől; az erős daliás termet, fényes ezüstszövetű
               dolmányba szoritva, gyémántos övvel és gombokkal és zsinórzat helyett nagyszerű
               keleti gyöngyökkel, melyek komoly fénye nemesen enyhitette a csillogó szövet vakitó
               viszsugárzását. Égszinü nadrág és aranynyal gazdagon kivarrott sárga topánok,
               hatalmasan pengő aczélsarkantyukkal egészitették ki az ifju lovag öltözetét, ki
               egyszerre, mintegy beleugrott a zene ütemébe, s azon toborzó tánczba, mely az egész
               társaságot felvillanyozta; hol kigyózó lépésekben, hol mesterileg szétvetett és ujra
               összerántott lábakkal oly daliás és mégis müvészi tánczot járt el, mely közbámulatot
               idézett elő. E táncz menetei mindig előretörők voltak egészen a trónmenyezet utolsó
               lépcsőjeig s azután ujra visszavonulók, délczegen és daliásan és az ütemet kiverve a
               sarkantyu pengésével, ugy, hogy a zenének egyetlen hangja sem veszett el a tánczosra
               és nézőre nézve.</p>
            <p>Midőn az ifju tánczos, mutatványát befejezve, Maximilián császár előtt mélyen
               meghajolt: általános taps és éljenzés hangzott fel az egész teremben, minden szem az
               ifju kipirult arczára volt szegezve és kivált a nővilág oda volt a tetszéstől és
               ámulattól.</p>
            <p>- Most érkezett el a percz, valamit tenni a szerencsétlen ifjuért, - mondja Károly
               főherczeg, a ma koronázott Rudolfhoz lépve; a császár jó kedvében van és nem fogja
               kérésedet megtagadni.</p>
            <p>Rudolf király helyeslőleg intett bátyjának s atyja, a császár elé lépve, mély
               fejhajtással szólalt meg:</p>
            <p>- Felséges atyám, a szép ifju, ki tánczával tetszésedet megnyerni szerencsés volt,
               Balassa János főispán fia, ki sulyos vádak miatt van perbe fogva; könyörgök, mentsd
               fel atyját és társait az életöket és szabadságukat fenyegető vádak sulya alól,
               kegyelmi uton, a mai nap emlékére. Meg vagyok győződve, hogy e kegyelmednek az összes
               magyarságra nézve igen kedvező hatása fog lenni.</p>
            <p>- Legyen meg! - mondja a császár kegyteljesen; add tudtára atyja és társai
               felmentését.</p>
            <p>Az uj király lement a trón lépcsőin Balassához.</p>
            <p>- Ön atyjának és társainak, kiket a közvádló sulyos perbe fogott - mondá - atyám, a
               császár ő felsége, kérésemre s a mai nap emlékére, megkegyelmezett. Reméljük, hogy
               mind atyja, mind ön, állandó hűségök által fogják ezt meghálálni.</p>
            <p>- Felséges uram! - mondja Balassa fölindulástól remegő hangon - mig egy csepp vér
               lesz bennem, az folyton édes hazám és Felségtek trónja szolgálatára álland.</p>
            <p>E közben Károly főherczeg lassu hangon mondá a császárnak:</p>
            <p>- Jó lesz az ifjut Egerbe, Ungnád Kristóf keze alá küldeni, kinek hüségében
               megbizhatunk; ott a törökkel szemben legkönnyebben bebizonyithatja Felséged iránt
               való hüségét.</p>
            <p>A császár helyeslőleg intett fejével s lemenve a lépcsőkön, fia által bemutattatá
               magának Balassát, ki féltérdre ereszkedett.</p>
            <p>- Atyádnak megkegyelmeztünk - mond a császár - téged pedig hadnagygyá nevezünk ki
               Egerbe, Ungnád Kristóf hivünk keze alá, hol hüségedet vitézség által leghamarább
               bebizonyithatod.</p>
            <p>Ezzel kiséretestől tovább ment, hogy körsétáját megtegye a teremben.</p>
            
         </div>
         <div type="chapter">
            <head>
            Az egri szép napok.
            </head>
            <p>„Egriek, vitézek, végeknek tüköri,</p>
            <p> Kiknek vitézségét minden föld beszéli!”</p>
            <p>Balassa.</p>
            <p> - Már kedves öcsém - mondja Várday Mihály, midőn éjfél után szállásukra visszaértek
               - én arról, hogy a dolog nem mindenben ugy ütött ki, a hogy óhajtottuk volna, nem
               tehetek. Valaki, a ki a te szép kis herczegnőd iránt interesszatus, neszét vehette a
               te esteli látogatásaidnak és - hinc illae lacrimae; ebből származhatott, hogy téged
               Bécs helyett jobbnak látnak hires Eger várába helyezni el, hol ugyan szép herczegnőt
               nem látsz, de török és bikavért ihatol eleget.</p>
            <p>Pedig a ravasz főúr maga is rajta volt Bálint eltávolitásán, nehogy az ő nagysága
               turpisságának nyomára jőjjenek és a szép Anna Máriától őt is bellebbezzék in
               partibus infidelium, a hitetlenek országába.</p>
            <p>Bálint nem volt kétségbe esve sorsának eme váratlan fordulata fölött; bécsi mulatása
               ugy tünt fel előtte, mint egy tündérálom, melyet ő egészen akaratlanul s a fiui
               érzések kényszere alatt élt át. Czélját elérte: atyját megmenté és most megjelent
               előtte annak képe, kit ő költeményeiben Juliának nevez, s kinek közelébe bizony nem
               érezte nagy szerencsétlenségnek számkivetésbe menni.</p>
            <p>- A felséges hatalmaknak, nagyságos bátyám uram, nem parancsolhatunk - mondja
               félig-meddig tettetett bánkódással - már most csak arra kérem, adja elő a dolgot és
               mentsen ki a mi drága kis herczegnőnk előtt, kinek visszatérésemet és örök
               rabszolgaságomat igértem.</p>
            <p>- Jó, jó öcsém, ezt eligazitani az én dolgom; a sors hatalma ellen senki sem
               rugódozhatik, külömben pedig régi magyar közmondás: „Ember tesz fogadást, Eb a ki
               megállja.” Hanem már most nekem is van egy kérésem hozzád: a Bécsben látottakról és
               hallottakról soha egy szót se bocsáss ki ajkadon senki előtt, legkevésbé pedig
               feleségem, Krisztina előtt, ki édes atyjával utnak indult, de az öreg úr annak
               hallatára, hogy az egri kapitányságot elvették tőle, rosszul lett s betegen fekszik
               Galgóczon, hol meglehet, találkozni fogsz velök. És most, Isten veled, öcsém,
               mindketten fáradtak vagyunk s neked már reggel indulnod kell, mert a felség parancsa
               halasztást nem tür. Üdvözöld nevemben édes atyádat; mondd meg neki, hogy igen örülök
               e szerencsés kimenetelnek.</p>
            <p>- A melyben kedves bátyám uramnak legnagyobb része van és miről örök hálával fogunk
               megemlékezni.</p>
            <p>A két atyafi összeölelkezett és ekkor látták egymást utóljára. A nagy egri Dobót sem
               látta többé egyik sem, mert a hős férfiut utjában kora sirba vitte a megaláztatása
               miatt érzett bánat.</p>
            <p>Bálintra nézve életének legszebb korszaka következett be. Annak közelében élhetett,
               kit először és valóban szeretett életében, kinek áldott emléke soha sem törlődött ki
               szívéből, kinek köszönhette mind azt, mi szép és nemes volt életében és gondolatában,
               az ő költészetének és imádatának tárgya: Losonczy Anna mellett.</p>
            <p>Szíve repesett örömében, midőn az egri határt elérte és énekelni kezdett, mint a
               dalos madár, midőn a tavasz első melegebb napsugárait kezdi érezni. Azok a szép dalok
               tértek vissza emlékébe, melyeket Julia nevére írt s melyek már akkor szerteszét
               hangzottak az országban.</p>
            <p>...Julia két szemem, olthatatlan szenem, véghetetlen szerelmem.</p>
            <p> Julia vig kedvem s néha nagy keservem, örömem és gyötrelmem</p>
            <p> Julia életem, egyetlen egy lelkem, ki egyedül bir velem.</p>
            <p>- Hej, urfi, urfi! - mondja az öreg János, a fiatal lovag idős huszárja - nem
               szeretem, hogy az urfinak olyan nagy kedve van péntek napon; majd szomoru lesz a
               vasárnap!</p>
            <p>- Sohse aggódjál azon jó öregem - mondja Bálint - szegény atyámat kiszabaditottuk
               bajából és ott, a hova most megyünk, abban a hires Eger várában, nem érheti nagy baj
               a magyar katonát.</p>
            <p>- No a mi igaz, igaz - mondja a huszár, széles bajuszán egyet törölve - hogy
               régebben, mikor magam is itt katonáskodtam, mint az egri püspök ő nagysága huszárja,
               nem ment rosszul a dolgunk. A piros borból volt elég; a menyecskék takarosak voltak
               és nem nagyon tartottak reá; a mi pedig a dicsőségből kellett, azt a magunk jó
               kardjával megszereztük magunknak.</p>
            <p>- Ne busulj jó öregem - mondja Bálint - ugy lesz az most is - és azzal tovább
               fütyörészte kedvencz dalait s csak a városba érve hallgatott el; de annál inkább
               szoritotta Rárót, hogy minél elébb láthassa azt, kinek látásáért szive már oly rég
               óta epedez.</p>
            <p>A kapunál álló őrség már élénk éljenzéssel fogadta jól ismert vitézi lantosát, kinek
               értékét most még jobban emelte az előttük, hogy kilétét is megtudták.</p>
            <p>Előre kijelölt szállására érve, Bálint alig várta, hogy öreg huszárja a mentéjét
               kiporolja, azonnal sietett a parancsnoki palotába.</p>
            <p>Ungnád Kristóf - baljóslatu neve daczára - ama jó fajtáju német származásu emberek
               közé tartozott, kik sokszor rendületlenebb hazafiakká válnak a tősgyökeres
               magyaroknál. Terem ilyen, hála Istennek, még most is elég, - kivált a Szepességen.
               Ezenkivül a főparancsnok megnyerő külsejü, nyilt és lovagias jellemü férfiu volt,
               kiben a határozott jellem bizonyos patriarchalismussal, bizodalommal az emberekben és
               valódi ős-német kedélylyel párosult. Tisztjei és katonái szerették; készek is voltak
               érette és mellette tüzbe-vizbe rohanni. Külseje is olyan volt, mint jelleme: öles
               termet, nyilt és férfias arcz, szabad homlokkal és átlátszó kék szemekkel, hatalmas
               fejlett mellel és karokkal, melyek jobbja mindig készen állott a kézszoritásra.</p>
            <p>A parancsnok Balassát is szokott nyiltsággal és derültségével fogadta.</p>
            <p>- Isten hozott, öcsém - mondja, nagyot csapva a magát bemutatott ifju tenyerébe, már
               megkaptam Erneszt főherczeg stafétáját ide való kinevezésedről, a minek nagyon
               megörültem és azonnal elhatároztam, hogy egyenesen magam mellé veszlek, mint
               segédtisztet. Nagy szükség van az ilyen pennás emberre, a ki ne csak parancsokat
               tudjon irni, hanem, ha kell, lelkesitő, vitéz éneket is.</p>
            <p>- Köszönöm jó véleményét, parancsnok úr - mondja Bálint szerényen meghajolva.</p>
            <p>- Igy négyszem között csak hivjuk egymást öcsémnek, bátyámnak, - mondja élénken a
               parancsnok - mert hiszen szegről-végről atyafiak is vagyunk... No jer, most mindjárt
               bemutatlak a feleségemnek!</p>
            <p>És az ifju lantost karonfogva, bevezette neje, a szép Anna szobájába, ki még semmit
               sem sejtett Bálint megérkeztéről, hanem ott hímzett nyugodtan valami veres bársony
               takarón, finom aranymunkával, férje számára, az egyik ablakmélyedésben.</p>
            <p>- Ime, kedves feleségem, bemutatom neked, kit hirből amugy is ismersz, Balassa
               Bálintot, jövendőbeli segédtisztemet és ajánlom őt gazdasszonyi gondodba és
               atyafiságos szeretetedbe; mert ő mától kezdve nálunk is fog lakni és étkezni, -
               egyszóval, családunk uj tagjaként tekintheted.</p>
            <p>Könnyü pír futott át a szép asszony lehelletfinomságu arczán, miközben hímzőrámájától
               felállott, mig Bálintnak minden vére szívére irányult s arcza halvány lett, mint a
               liliom.</p>
            <p>Ungnádné azonban gyorsan összeszedte magát és nyilt, angyali tekintetét férjére
               irányozva, ezüst hangja megzendült:</p>
            <p>- A költő Balassát, a sok szép dal szerzőjét, melyik nő nem ismerné ez országban?
               Különben mi személyesen is ismerjük; pár napig felviditotta a mi gyászos családi
               magányunkat Somoskőn.</p>
            <p>- No, annál jobb - mondja bizonyos szeles nyiltsággal, mely természete volt, Ungnád -
               legalább lesz miről beszéljetek egy rövid negyed óráig, a mig nekem valami török
               foglyok átvételére távoznom kell. Egy ifju menyecske, ki szereti a költeményeket s
               egy fiatal költő csak találnak tárgyat együtt a társalgásra. Hát a viszontlátásig! -
               fejezi be Ungnád, ott hagyva Balassát, ki még süvegét szorongatá kezében, - és nehéz,
               sarkantyus léptei végig koczogtak a szomszéd termeken.</p>
            <p>Bálint térdei megtörtek a szép hölgy előtt, kinek előbb kezeit - s hogy ezt nem
               engedé - köténye aranyszegélyét csókolá.</p>
            <p>- Anna, egyetlen Annám! Meg tudsz-e nekem bocsátani? - kérdi esengve.</p>
            <p>- Mit bocsássak meg? - kérdi az, nehezen palástolt keserüséggel - kinek van itt
               megbocsátani valója? Gyermeki csalódás volt az egész, milyenen nem egyszer esünk át
               az életben. Keljen fel, kegyelmed! A jó Isten másképen akarta; és azt hiszem,
               egyikünknek sincs oka a történteket megbánni.</p>
            <p>- Oh, ha tudnád, mennyire van? Legalább nekem van okom megátkozni balsorsomat, mely
               megfosztott attól az egyetlen boldogságtól, mely a földön várakozott reám! Hányszor
               öntöztem könnyeimmel párnámat s hányszor sirtam el fájdalmaimat a Julia nevére, mely
               alatt a te angyali alakod rejtőzködik!</p>
            <p>- No lám! - mondja könnyü megrezzenés után a szép hölgy - én azt hittem, hogy
               kegyelmed valóban kapott magának egy kedves Juliát és látja kegyelmed, én meg örülni
               tudtam boldogságán. De mire a visszahozhatatlan elmultakról beszélni? Üljön le
               kegyelmed arra a karosszékre és beszélgessünk nyugodtan, mig én engedelmével
               folytatom himzésemet. Mert, lássa kegyelmed: ha az isteni akarat állotta utját
               vonzalmunknak, akkor az ő szent végzésén meg kell nyugodnunk; ha pedig kegyelmed
               akarta ugy, a hogy történt, - akkor kegyelmed még előbb megnyugodott, mint én.</p>
            <p>- Oh, dehogy nyugodtam! - kiált föl keserüen Balassa - az erdők s a mezők gyakran
               hallották kiáltásaimat, melyekkel szerencsétlen esetemet átkoztam és az a kis kendő,
               melyet még ma is szivemen hordok, sokat beszélhetne fájdalmaim nagy voltáról.</p>
            <p>- Hagyjuk el e dolgot és ne beszéljünk többé róla, mert az emlékezet nemcsak
               kegyelmednek, de nekem is fáj. Én megnyugodtam sorsomon: tegye azt kegyelmed is.</p>
            <p>- Oh Anna - mondja az ifju kezeit tördelve - nem hiában, hogy Ungnádné lettél, mert
               szívedben nincs kegyelem számomra!</p>
            <p>- Nem mondom, hogy ha kegyetlenségről van szó, nem engemet, de valaki mást érhetne a
               szemrehányás - mondja megindultan Anna.</p>
            <p>- Oh eleget bünhődtem hibámért; a pokol minden kinja gyötrötte végig lelkemet -
               kiáltja kétségbeesetten Bálint.</p>
            <p>- De mire vezetne ezekről már most beszélni? - folytatja Anna, szemeit angyali
               nyiltsággal szegezve az ifjura. - A föld közönséges boldogságát a sors elrabolta
               tőlünk és e tekintetben a földnek különböző két végpontjára helyezett; de hiszen
               kegyelmed költő, ki tud másként gondolni és érezni, mint a közönséges emberek. Hát
               nem lehet érzelmeket táplálni önzés és földi salak nélkül? Hisz kegyelmetek, poéták,
               beszélnek erről legtöbbet!</p>
            <p>- Hát megengeded, hogy tovább is szeresselek? - kérdé az ifju hévvel és ujabb
               kisérletet téve a szép asszony kezének megragadására, melyet azonban az ujból
               visszavont.</p>
            <p>- Kegyelmed azt állitja, hogy a távolban is folyvást szeretett; most sorsunk egymás
               közelébe hozott, mindennap láthatni és hallhatni fogjuk egymást: hát nem javulás-e ez
               az előbbi állapothoz képest? Lássa kegyelmed, nekem végtelenül jól esik, hogy ujból
               láthatom, hangját hallom és közelében lehetek; miért kivánnánk ennél többet, holott
               ezeken túl minden lépés már csak boldogtalanná tenne mindkettőnket?</p>
            <p>- Oh Anna! - kiált fel szenvedélyesen az ifju - olvastál-e valamit a görög mythologia
               Tantalusáról, ki arra volt itélve, hogy éhtől és szomjtól epedő ajkai előtt lássa és
               érezze az izletes gyümölcsöt és a csermely vizét, a nélkül, hogy ajkaival
               érinthetné?</p>
            <p>- Kegyelmed elfelejti, hogy oly Tantalus, ki akarattal választotta magának e sorsot;
               én pedig Ungnádné vagyok, hittel és becsülettel kötelezve arra, hogy férjemen kivül
               mást még gondolatban se boldogitsak? Ha kegyelmed, a férfi, nem érzi magát elég
               erősnek arra, hogy közelemben lemondjon minden földi vágyról: óh, akkor fusson e
               helyről, mert én ime ujból esküszöm, hogy igaz testvéri vonzalmon kivül, mást
               kegyelmednek nem nyujthatok!</p>
            <p>És midőn ezt mondá, a szép nő fölemelkedett himző munkájától és ugy állott ott, mint
               egy égből alászállott cherub, fölmagasztosult női önérzetében, angyali arczával s
               égre emelt tekintetével és jobbjával. A háta mögött lévő ablakon beözönlő
               napsugarak valódi dicssugárt vontak e gyönyörü alak körül és egész megjelenését oly
               fenségessé tették, hogy a fiatal költő ujból féltérdre rogyott és bünbánólag emelve
               reá tekintetét, felkiáltott:</p>
            <p>- Igazad van!... Tied a dicséret és dicsőség; enyém a pironság és bánat! Legyen ugy,
               a hogy te mondád: egy földi gondolat se merje megközeliteni a te szent valóságodat;
               csak annyit engedj meg az én összetört szivemnek, hogy itt közeledben te légy tárgya
               imádságának, mint az egykori lovag viselhessem szineidet és meghallhassak hazám és a
               te védelmedben.</p>
            <p>- Amen! - mondja remegő ajkakkal a nő, miközben szépen csendesen visszahelyezkedett
               előbbeni helyére és, mintha semmi sem történt volna közöttük - barátságos társalkodó
               hangon szólott a szenvedélyét legyőzött ifjuhoz:</p>
            <p>- Pozsonyból visszatérőktől hallottuk azt a szép sikert, melyet kegyelmed ő felségeik
               előtt előadott solotánczával elért. Itt mi közöttünk még nagyobb dicséret tárgya volt
               a fiu, ki atyja megszabaditására oly merész lépéshez folyamodott, mint maga a
               bámulatra méltó szép táncz és az ügyes tánczos. Ugy-e bár, egykor, ha a mi
               vitézeinkkel valami szép győzelemről hazatérnek, nekünk is megmutatja kegyelmed azt
               a hires tánczot?</p>
            <p>Balassa még jobban bámulta e nagyszerü nő rögtöni mérsékletét, mint előbbeni nemes
               fölindulását; ő még alig tudta indulatát annyira legyőzni, hogy a könnyű társalgási
               hangon odavetett kérdésre hebegve válaszoljon:</p>
            <p>- Oh minden bizonynyal, hogyne, ha nagyságtoknak öröme telik az ilyesmiben... Talán
               még nekem is lehet valamikor tánczos kedvem.</p>
            <p>A visszatérő férj már mindkettőjüket nyugodt és derült társalgásban találta; de most
               Ungnád Kristóf maga volt egy kissé kuruczos kedvében.</p>
            <p>- Csak képzeljétek - kiáltja - a törökök arczátlansága már annyira megy, hogy
               portyázóik a hatvani várból egész idáig eljárnak! Tegnapelőtt Makláron a hetivásárt
               verték fel s azonfelül, hogy a várost több helyen fölgyujtották, két-háromszáz főre
               való jámbor népet, nagyobbára nőt és gyermeket, hajtottak el! Huszárainknak egy
               csapatja, mely esetleg arrafelé portyázott, behozott ugyan néhány foglyot, kiket a
               rablott borból elázva az utczákon talált: de ez csak nem elégtétel egy egész vásár
               felverésével szemben. Ideje, hogy Hasszán uramnak, a hatvani bégnek derekasan a
               körmére verjünk. Mit gondolsz, Bálint öcsém?</p>
            <p>- Én nagyságodnak, bátyám uramnak, köteles hű szolgája vagyok és követem akárhova,
               még a bizonyos halálba is! - felelt határozott hangon Bálint.</p>
            <p>- No lásd, kedves Annácskám, az ilyen fiatal embert szeretem én - mondja Ungnád,
               katonásan Bálint vállára ütve. Engedelmesség és mindenkori készség a vitéz katona
               katekizmusa! Ugy-e bár jól választottam?</p>
            <p>- Mindenesetre jól, - mond Ungnádné nyájas mosolylyal - mert a kegyelmed uj hadnagya
               nemcsak karddal, hanem ha kell, lanttal és énekkel is megveri az ellenséget, mint a
               hogy azt valahol a görögök Tyrteusáról olvastam.</p>
            <p>- No hát csak elő azokkal a vitézi énekekkel, öcsém. Mert itt van az ideje, hogy mint
               hires vitézi énekedben mondád:</p>
            <p>„Ellenség hirére</p>
            <p> Vitézeknek szive</p>
            <p> Gyakorta ott felbuzdul,</p>
            <p> Sőt azon kivül is</p>
            <p> Csak jó kedvéből is</p>
            <p> Vitéz próbára indul.”</p>
            <p>A költő szeme felvillant.</p>
            <p>- Hát már nagyságod is ismeri az én hitvány versemet? - kérdi szerényen.</p>
            <p>- Már hogyne ismerném, holott Egerben az utolsó gyermek is énekli? Hallanád csak,
               midőn öreg huszáraink ellenségre menésük közben dörmögő vastag hangon, de vitézi
               tartással éneklik:</p>
            <p>„Az jó hirért, névért</p>
            <p> A szép tisztességért</p>
            <p> Ők mindent hátrahagynak;</p>
            <p> Emberségről példát,</p>
            <p> Vitézségről formát</p>
            <p> Mindeneknek ők adnak.”</p>
            <p>Bizony, édes öcsém, török legyen ám az, a ki ilyenkor meg mer állani előttük; és ha
               mégis megáll, bizonynyal mondom, vagy ott hagyja fogát, vagy tisztelettel emlegeti
               meg az egriek nevét!</p>
            <p>- És minő tervei vannak nagyságodnak a közelebbi időkre? - kérdé élénken Bálint.</p>
            <p>- Szent-Mihály napig valami nagyobb próbát nem teszünk és csak azért járkálunk ki a
               végekre, hogy egy-egy kis összecsapással őket is s a mi vitézeinket szintén a harczi
               munkához szoktassuk; de Szt.-Mihály napra, mikor török uraiméknak már fázni kezd a
               plundrájok, vissza akarom nekik adni a maklári tromfot. E tájban vásár szokott lenni
               Hatvanban és ennek örve alatt majd magunk is ott leszünk és amugy huszárosan részt
               veszünk a vásárban. Addig te is jól begyakorolhatod magadat a csetepatékban, milyenek
               itt a végeken mindennap fordulnak elő.</p>
            <p>Bálintnak nem is kellett sok biztatás, hogy részt vegyen az egri vitézek
               kirándulásaiban, hol mind vakmerő bátorságával, mind ügyességével nagy mértékben
               kitüntette magát. A keze alá adott vitézek, kiket dallal és tettel egyaránt tudott
               lelkesiteni, odaadó ragaszkodással viseltettek ifju hadnagyuk iránt s az egész
               vidéket betöltötték vezérök dicsőségével, melyről egy későbbi utóda igy énekel:</p>
            <p>„Tizenegy bajt egy nap vítt erős fegyverben</p>
            <p> Annyiszor részesült a győzelmekben</p>
            <p> És annyi kopia-vitéz törésekben.”<hi xml:id="ftnref1">[1]</hi>
            </p>
            <p>Bálint elég fogékonysággal birt a harczi dicsőség iránt is: de sokkal kedvesebb volt
               szivének az a nyájas mosoly, melylyel harczi kalandjai után bájos urnője fogadta.</p>
            <p>Életének ezek voltak legszebb napjai. Érzelmeiben nem volt semmi földi salak; mély
               imádattal határos érzelem volt az, melyet Ungnádné iránt érezett, ki szintén sok
               jelét adta iránta való igaz vonzalmának, kiről tudta, hogy szeret és szenved, mint ő,
               habár a martyrságot, közönséges nők szokása szerint, sohasem szenvelegte.</p>
            <p>Egész kis gyüjteménye volt már a költőnek az imádott nő apró adományaiból, melyek
               legdrágább jutalmai voltak vitézi tetteinek; de a „Juliához” irott versek is egész
               halomban hevertek; meghallgatta azokat nem egyszer az est óráiban, férje oldala
               mellett ülve, Anna is, és a szép szemeiben megjelent pár könycsepp elárulta, hogy
               tudja, kihez vannak intézve az édes-bús dalok és érzi azt szivének minden húrja.</p>
            <p>Volt-e sejtelme Ungnádnak e gyöngéd érzelmekről, nem lehetett tudni; de ismerte neje
               jellemét, azt az igazat és szentet - és jól tudta, hogy nincs a világnak olyan
               férfi-szépsége, mely az ő angyalát egéből alárántsa.</p>
            
         </div>
         <div type="chapter">
            <head>
             A szerelmes Fatime.
            </head>
            <p>„Bezzeg nagy bolondság volt a balgatagban</p>
            <p> Cupidót ki irta gyermek-ábrázatban</p>
            <p> Mert nem gyermek, a ki bir mindent világban.”</p>
            <p>Balassa.</p>
            <p> A régi szép idők!</p>
            <p>De vajjon szebbek voltak-e a mostaniaknál? A midőn szent István palástja három részre
               volt szakitva: a gallérja a német császár tulajdona volt: a jobbik és szebbik uszálya
               a töröké; a kisebbik, a bal, az erdélyi fejedelemé? Aztán, ha háboru volt,
               pusztitották egymás földjét, ölték egymás népét kötelességből; ha pedig békesség
               volt, felgyujtották egymás falvait és városait, felverték szüretjét és vásárját,
               csupán hadgyakorlatból és mulatságból. És az a föld, melyet pusztitottak, minden
               részen a drága magyar föld volt; és a nép, melyet kiöltek, megraboltak, mindenütt
               ujra a magyar nép. Akkortájban ez volt a divat; az emberek természetesnek találták,
               a költők megénekelték. Hiszen nem is olyan régi divat ez: Európa most, a mi időnkben,
               adja vissza a kölcsönt Törökországnak s a Mahomed próféta köpönyegén éppen ugy
               osztozkodik boldog, boldogtalan, mint akkor Magyarországon.</p>
            <p>Az egri várparancsnok is beváltotta szavát Hasszán hatvani parancsnok
               garázdálkodásaival szemben, és visszaadta a kölcsönt a maklári vásár
               fölveréseért.</p>
            <p>Hatvan nem régi foglalása volt a töröknek és az erőd, melyet odaállitott, inkább csak
               rögtönzött elővédjét képezte a szolnoki és budai váraknak. Akkoriban nem igen
               csináltak nagy dolgot az erődök épitéséből s nem is forditottak reá milliókat, mint
               ma. Leszámitva azt a néhány régi országos várat, melyek keletkezése még a mongolok
               betörése idejére esik, az e korban szereplő várak akként készültek, hogy valamely
               kiválasztott s ha lehet, kimagasló pontot a köznépnek reáhajtott kényszermunkájával,
               földsánczokkal vették körül; azután ugyanazon munkaerővel levágatták a közelebbi
               erdőt, behordatták felvágatva s a gerendákból hatalmas palánkfákat készitettek a
               sánczok háta mögé és a bejárókhoz, ugyanaz a szegény nép korbácsmunka alatt végezte
               el a legközelebbi folyónak csatorna általi összekötését a vár sánczaival, és ime,
               készen volt a vár. Igy készült a Zagyva egyik ága mellett a hatvani vár is,
               hasonlóan a szolnokihoz, székelyhidihoz; és innen van, hogy miután idők fordultával
               e sánczokat egyszerüen bevonták, ma már a régi erődöknek, hol egykor annyi vér folyt
               el, nyomait is alig találni meg. Az ilyen erődök néha az egész várost
               körülkeritették, mint ez Szigetnél vagy Ecsednél történt, de közönségesen a város
               kivül esett a tulajdonképeni erőditésen s ilyenkor csak könnyü futó-árkokkal, deszka-
               vagy tövispalánkozattal keritették be, inkább csak portyázó haramiabandák betörése
               ellen, mert ilyenféle vállalkozó csapat is volt az időben elég.</p>
            <p>A török hódoltsági városokban, a mint a viszonyok valamennyire rendezve lettek, az
               ipar és kereskedés is lábra kapott, ugy a hogy, és kivált béke idején, a szokottas
               vásárokat megtartották. Sőt bizonyos tekintetben e vásárok élénkebbek voltak a
               maiaknál, a mennyiben a kezdetleges iparczikkeket áruló magyar gazdák és iparosok
               között az uj gazda, a török is megjelent és ponyva- vagy csergesátorokban kirakta
               fényes keleti szöveteit, köves ékszereit, fegyvereit és déli gyümölcsét. E szerint
               nem volt érdektelen kép a rátartó magyar csizmadia vagy nyelves magyar kofa mellett
               ott látni a turbános, kaftányos törököt, egykedvüen keresztbe vetett lábakkal és
               komoly méltósággal árulgatva czikkeit.</p>
            <p>Különösen élénk szokott lenni ilyenkor a baromvásár; mert a török had lovai
               nagyrészét ilyenkor szerezte be, és a félszázados érintkezés folytán az idősebb török
               katonák és lókupeczek már megértették és folyton beszélték egymás nyelvét; török és
               magyar urak még többre vitték ezt, mert képesek voltak levelezést is folytatni
               egymással a két nyelven.</p>
            <p>Még kora reggel volt; a vásár megnyitására még nem is doboltak, de már meglehetős
               mennyiségű nép nyüzsgött mind a külső, mind a belső vásárban.</p>
            <p>Szép száraz őszi nap volt és a külömböző irányból jövő utak, Pest, Jászberény,
               Gyöngyös és Eger felől csak ugy porzottak a vásárra hajtott marhák, lovak és egymást
               érő szekerektől.</p>
            <p>Utak alatt természetesen nem olyan korunkbeli rakott utakat kell érteni, minő Hatvan
               vidékén még ma is kevés van, hanem amolyan mezei utcsapás félét, melyet akkor is
               kerülgetni szoktak, mikor sár van, akkor is, midőn szárazság; kerülgetve hol a sárt,
               hol a port.</p>
            <p>- Ugy látszik, hogy nagy vásárunk lesz - mondja Hasszán aga, a hatvani vár
               parancsnoka, a mellette álló öreg Feruz bégnek, kivel együtt nézték az északi
               szegletsánczról azt a változatos és mozgalmas képet, mely lábaik alatt elterült.</p>
            <p>- Legkivált Pest felől özönlik a népség és ugy látszik, hogy igen sok lovat
               hajtanak.</p>
            <p>- A biz a, - mondja Hasszán, tekintetét az irány felé forditva - olyan nagy port
               vernek fel, mint egy lovas sereg; ha Eger felől jönnének, azt hinném, hogy az egri
               hitetlen kutyák gondoltak ki megint valamit.</p>
            <p>- Amarról minden csöndesebb - felel az öreg bég; - a végbeli helyekről még vásárra
               sem igen szivesen jönnek ide.</p>
            <p>- Nem is nagyon szivesen látom őket - mondja a parancsnok - mert ennek a gyaur
               magyarnak az a természete, hogy mindent megámul-bámul és könnyen kikémelik a vár
               gyönge oldalát. Hanem ha már annyi lovat hajtanak Pest felől, magam is lenézek, mert
               Gödöllő, Aszód tájékáról néha napján csinos állatokat szoktak hozni.</p>
            <p>Hasszán, semmi rosszat nem sejtve, alásétált a sánczról és a vár-udvarra érve, lovát
               kérte elő; példáját nemcsak az aga, hanem a török tisztek és a néhány száz főnyi
               közkatona népek is annyira követték, hogy a várban szokott mindennapi őrségen kivül
               alig maradt valaki. A nőket természetesen nem értve ide, kik a kisebb-nagyobb,
               többnyire kerités közé épitett lakásokban a külvilágról legfölebb annyit tudtak, a
               mennyit keresztény cselédeiktől hallottak, vagy pedig azokon a kis fecskefészekszerű
               függő erkélyek sűrűn rostélyozott ablakain át láthattak.</p>
            <p>Hej pedig jó lett volna Hasszán uramnak ezen a napon egy kissé figyelmesebbnek lenni!
               Mert azok az egri kutyák nem kutyák voltak ám, hanem ordas farkasok, kik éjnek idején
               mintegy öt-hatszázan az egri utról a gyöngyösi uton keresztül átkullogtak abba a
               kerek kis erdőbe, mely egész a pesti utig ért le; itt virradatkor felverték a hatvani
               őrség legelő lovait és azok legszebbjeit pányvára vetve vitték be a hatvani vásárra,
               de nem eladás végett, hanem, hogy minél gazdagabb zsákmánynyal megterhelve szállitsák
               őket Egerbe.</p>
            <p>Mintegy kétszáz darab fiatal nyalka huszár, az egriek javából, Balassa Bálint
               vezérlete alatt képezte az előcsapatot, kik után mintegy kétannyi nehéz vasas németet
               vezetett maga Ungnád Kristóf, az egri vár kapitánya.</p>
            <p>Ezek voltak azok a „lókupeczek,” kiknek fölvert porát Hasszán az éjszaknyugoti
               bástyáról megpillantotta volt.</p>
            <p>- Hej urfi, mondja az öreg Pál, ki éppen Hasszán két gyönyörü vezetéklovával Bálint
               mellett ügetett, - bezzeg, ha ez a mai próbánk sikerül, kijut ám az egri szép
               menyecskéknek és leányoknak a részök a köves fülbevalókból, a drága selyem viganóból,
               meg az aranyos papucsból.</p>
            <p>- Azt hiszem magam is - mondja Bálint fölemelt hanggal - csak arra vigyázzatok fiuk -
               folytatta, szavait az egész csapathoz intézve - hogy egymástól a zsákmányolás közben
               se szakadjatok el távol és hitfeleinket, a keresztény szatócsokat lehetőleg
               kiméljétek. Most pedig azon legyünk, hogy előbb érjünk be a vásárba hirünknél;
               szoritsátok azt a pejkót; kard, buzogány kéznél legyen!</p>
            <p>Mint a nekizudult vihar tört előre a jól gyakorlott huszárcsapat, mely elől bámulva
               és rémülten tért jobbra-balra a vegyes népség; a megrémült törökök átkot, a magyarok
               áldást kivánva a vakmerő vállalathoz.</p>
            <p>Pár percz alatt már le volt sujtva a városkerités kapujánál lévő egy pár török őr, és
               a következő pillanatban ott állt az egész nyalka csapat a vásártéren, jobbra-balra
               osztogatva a kard- és buzogánycsapásokat, a hol csak egy kaftányos és turbános
               törököt látott.</p>
            <p>Képzelhetni azt az iszonyu jajveszékelést és zavart, a mely, az ugyszólva égből
               cseppent lovascsapat megjelenésére az egész városban keletkezett. A török és görög
               szatócsokat bezzeg most elhagyta szokott egykedvüségük; hátukra szedték, a mit
               hirtelen fölragadhattak és menekültek, a mint csak lehetett, fülsiketitő
               jajveszékeléssel.</p>
            <p>A vásárban szerteszét lézengő várbeli katonaság keleti szokás szerint magával hordta
               ugyan oldalfegyverét, de annyi ideje alig volt, hogy azt használhassa, annyival
               kevésbé verődhetett tömegbe, hogy az ádázul vagdalkozó tömeges huszárságnak
               ellentállhatott volna.</p>
            <p>Mig Balassa huszárjaival a vásártért barangolá be, Ungnád a vasasokkal egyenesen a
               várkapunak tartott, megkisérlelni, hátha egy ügyes megrohanással azt hatalmába is
               ejthetné; ha pedig nem, legalább a városban levőket elzárni az ide menekülhetéstől és
               a várbelieket a segélynyujtástól.</p>
            <p>Itt azonban kemény ellentállásra talált; a régi tapasztalt janicsár-őrség
               visszaszoritotta a lovasokat és erős küzdelem közben felvonta a dobogót; a tüzérség
               is megjelent a sánczokon és ágyuival kezdette lődözni Ungnád lovasságát, habár kevés
               sikerrel.</p>
            <p>Egy rövid óranegyed időköz alatt Bálint teljesen kitisztitotta a tért és
               összehordatta a roppant zsákmányt a piacz közepére. Azután maga ment öreg huszárjával
               jelentést tenni Ungnádnak, kivel akként egyeztek volna meg, hogy annak pihentebb és
               erősebb lovu csapata vegye magához a közös zsákmányt, s az elvonulókat, a netalán
               utánok rohanó ellenségtől, Bálint és huszárai fedezzék.</p>
            <p>- Te csak arra figyelj, édes öregem, hogy azt a kezeden lévő fehér mént, mely tiszta
               arabs vér és felér hat pasa fejével, ki ne bocsásd a kezedből; mert ez lesz az én
               összes részem a zsákmányból - mondja Balassa öreg huszárjának.</p>
            <p>A terv teljesen sikerült; a kaland közben két-háromszáz török katonát a huszárok
               összevagdaltak, néhány tisztet fogságba ejtettek és számitásba véve a hatvani őrség
               elhajtott lovai értékét, a vásári sátrak ékszer-, szőnyeg- és szövettartalmát, a
               zsákmány pár százezer forintra volt tehető, mely az akkori időkhöz mérten igen nagy
               összeg volt.</p>
            <p>Már Ungnád nehéz vasasai messzire jártak a jól felpakolt zsákmánynyal, Bálint
               huszárjai is menetkészen állottak a hatvani piaczon, de a hatvani várban még nem
               látszott mozgalom az üldözésre; hihetőleg a künrekedt Hasszán és a többi tisztek,
               kiknek sikerült a támadás alkalmával a vásári tömeg között utat vesziteni, csak
               későre és kerülő utakon juthattak fel az erősségbe. E szerint a huszárok egész
               nyugodtsággal indultak neki a fedezeti utnak, mely, hogy annál biztosabb legyen, a
               város végén lévő házakat is felgyujtották.</p>
            <p>A csapat két vezetője között az volt a megállapodás, hogy Ungnád vasasai a
               zsákmánynyal minél gyorsabban haladjanak, nehogy valami ellenséges csapat elvágja
               őket Egertől; ellenben Balassa huszárjai minél csendesebb lépésben menjenek, hogy a
               netalán üldöző ellenséget minél távolabb tartóztassák fel amazoktól.</p>
            <p>Egymás között tréfálva és a Hatvanban friss jó borral megtöltött kulacsokat
               kézről-kézre adogatva, haladtak a Balassa fene-gyerekei, az egri fiatal huszárok,
               ellenségnek sehol se hire se hamva.</p>
            <p>Egyszerre valami fülhasitó sivitás vagy füttyentés hangzott végig a sikságon. Balassa
               sejtvén e jeladás czélját; azonnal rákiáltott a huszárokra:</p>
            <p>- Vigyázzatok a vezetéklovakra!</p>
            <p>De már késő volt; több mint tiz-tizenöt legnemesebb fajta ló hirtelen kiragadta a
               kötélszárat uj gazdája kezéből, és ezek között az a gyönyörü fehér arabs mén is,
               melyet Balassa többre becsült volt hat török pasa fejénél. A nemesvérű lócsoport
               visszafordult régi gazdái tanyája felé, vezetve éppen a fehér méntől, az egész
               környékben hires Alitól, Hasszán legkedveltebb harczi lovától.</p>
            <p>- De már azt nem engedem, hogy az a gyönyörü állat igy repüljön ki körmeim közül,
               kiáltja Balassa, kurtára fogva Ráró lova kantárját - ti néhányan, kiktől a vezeték
               elszaladt, kövessetek; a többiek csak haladjanak Eger felé!</p>
            <p>Mindezt csak futtában kiáltotta vissza, mert a Ráró már nyomban volt a megszökött
               lócsoportnak s mind neki, mind gazdájának látható ambitiója volt a szép arab mént
               utólérni.</p>
            <p>Ez a dolog azonban nem ment oly könnyen, mert az arab sikon növekedett Ali
               versenyzett a puszták szelével és ha ifju tüze és birtokvágya Balassát el nem
               ragadja, könnyen beláthatta volna, hogy az üldözés hasztalan és a jóval külömb futó
               lovaknak, a szerényebb származásu magyar fajta nehezen ér nyomába.</p>
            <p>A lovak oda száguldottak vissza, a honnan felverve voltak, Pest felé eső kerek erdő
               alatti legelőre; de a fiatal üldöző és társai nem gondoltak még azzal sem, hogy a
               hatvani vár a hátok megett marad és ők, milyen kevés számmal vannak, könnyen ki
               lehetnek téve az elfogatás veszélyének. Csak a zsákmány és a szép lovak birtoka
               lebegett szemeik előtt.</p>
            <p>Pedig csakugyan ugy történt a dolog; még mielőtt a kerek erdőt elérték volna,
               egyszerre hatalmas „Allah” kiáltás zendült meg annak árnyából és több mint száz
               török lovas nekieresztett kantárral rohant reájuk, pihent lovaikkal csakhamar
               körülfogva az üldözésben kifáradt lovakat.</p>
            <p>Ekkor azután volt ne mulass! Bármi hősiesen védték magukat, nem volt többé menekvés;
               Balassa maga több könnyü sebet kapott, huszárai közül kettőt levágtak, a többit pedig
               vele együtt foglyul szállitották be a hatvani várba.</p>
            <p>- Jaj beh szép ifju, jaj beh gyönyörü ifju! - suttogták egymás között Hasszán
               paradicsomának virágai, a mint a foglyokat az udvaron felállitották, hogy a
               parancsnok megszemlélje és sorsuk fölött rendelkezzék.</p>
            <p>- Csitt! - mondja Fatime, a parancsnok legkedvesebb háremhölgye - ne beszéljetek
               róla, mert ha az öregnek besugják, hogy itt a rostélynál álltatok, midőn a keresztény
               foglyokat hozták, zsákba varrat és mind befullasztat a Zagyvába. Jobb lesz ha
               eltakarodtok innen a rostélytól.</p>
            <p>- De bezzeg te ott maradsz! - mondja szemrehányólag Zulejka, egy georgiai szépség,
               szemrehányólag és egyszersmind irigyelve.</p>
            <p>- Nekem lehet - mondja Fatime - az öreg engemet szemefényének nevez és az ember a
               saját szemeit akarattal ki nem szurja.</p>
            <p>A hölgyek visszavonultak s Fatime egyedül maradt a sűrű farostélyu kis ablaknál.
               Nehéz volna leirni, minő volt az érzelem, melylyel a gyönyörű cserkesz nő az esetleg
               vele éppen szemközt álló ritka szépségű magyar vitézt szemlélte.</p>
            <p>Még gyermekkorában ejtették foglyul és vitték el a sztambuli vásárra; ott megvette
               egy öreg pasa, ki nem kivánt tőle egyebet, mint hogy két éven át toll-legyezőjével
               délutáni álmait őrizze. Mikor a jámbor öreg ur meghalt, Fatime másodszor került
               vásárra és ekkor vette meg, mint már viruló szüzet, az ötven-hatvan év közötti
               Hasszán; el is zárta a világ és emberi szemek elől ugy, hogy Fatime nem látott
               egyebet életében, mint hatalmas ura beesett arczát és ősz szakállát, rabtársnőit és
               nőcselédeit.</p>
            <p>Most először állott ifju férfival szemben, az ő korához illő gyönyörü ifjuval, kire
               egy eddig soha sem érzett vágygyal és kéjjel tekintett, valami ahhoz hasonlóval,
               minővel a paradicsomban teremtett első asszony nézhetett Ádámjára, kinek oldalából
               kivétetett.</p>
            <p>Hasszán urnak rossz napja volt, nemcsak azért, hogy a mai napon oly sokat vesztett,
               hanem mert attól is félt, hogy a budai pasa kegyetlenül meg fogja lakoltatni
               vigyázatlanságaért. Nagyon nyomorultnak tartotta azt a kárpótlást, melyben emberei a
               néhány huszár elfogásával részesitették; de azért sokkal tapasztaltabb róka volt,
               mintsem észre ne vegye, hogy az egyetlen Balassában értékes foglyot nyert.</p>
            <p>- Mi a neved, ifju gyaur? - kérdi egészen Bálint közelébe lépve. - És miféle hivatalt
               viselsz a hitetlen ebek között?</p>
            <p>- Nevem Gyarmathy Bálint, - mondta Balassa ismeretes családi nevét eltitkolva, mert
               tudta, hogy az sorsát csak neheziteni fogja. - Egy kis lovas csapat vezetője voltam
               az egri várban. Kérlek, nemes aga, szabd meg illendő váltságdijamat, szegény szülőim
               igyekezni fognak, hogy azt a föld alól is kiteremtsék.</p>
            <p>- Ha mindnyájan aranyból volnátok is öntve, akkor sem kárpótolhatnátok a mai
               veszteséget, ti rabló kutyák! - mondja dühösen a parancsnok. - No, de majd megtanitom
               én azt az egri veszett ebet emberségre - teszi fenyegetve hozzá.</p>
            <p>E párbeszéd Hasszán és Balassa közt török nyelven folyt, melyet Balassa még atyja
               török foglyaitól megtanult volt s mely után rövid szünet állott be.</p>
            <p>- Vigyétek ezeket az ebeket a pinczebörtönökbe; ezt az egyet itt pedig ide fel a
               kastély tornyába - parancsolá a körülálló tiszteknek; ha jól laktak a mai vásári
               lakomában, majd következik bőjt is reá elég.</p>
            <p>Ugy történt, a hogy Hasszán parancsolá; Balassát a parancsnok mind a négy oldalon
               zárt lakóházának kis tornyába vezették fel, melyből ugyan elég szép kilátás nyilott a
               vidékre, de a melyet fényüző butorozással éppen nem lehetett vádolni, nem lévén benne
               egyéb, mint egy földre teritett gyékény és egy vizes korsó. Ugy látszék, hogy
               rendesen efféle uri foglyok számára volt az alkalmazva.</p>
            <p>Az éj csendesen tölt el; az ifju a fáradságos nap után édesen aludt el; a természet
               nem engedi el adóját.</p>
            <p>Még csak alig szürkült a hajnal, midőn az övével szemben fekvő kis toronyból valami
               olyan zümmögő imadalféle hangzott át, minőt a mohamedánok az éj bizonyos óráiban
               énekelni szoktak. Bálint figyelni kezdett, mert a hang kellemesen csengő és annyira
               lágy volt, mint egy édes álom, melyből az ember rosszkedvüen serken föl. Most ugy
               tetszett neki, hogy a lassu dallamból kivehető szöveg válik ki, mely annyira meglepő
               volt, hogy Bálintot kemény szőnyegfekhelyéről azonnal felugrasztá. A mesterkéletlen
               költemény igy hangzott:</p>
            <p>„Te szép magyar ifju! Ha engem szeretnél</p>
            <p> Mihelyt én akarnám, te szabad lehetnél</p>
            <p> Elmennénk messzire, a tenger szélire</p>
            <p> S élnénk mint boldogok, mint páros galambok.”</p>
            <p>Bálint fölkapaszkodott nagy bajjal addig a kis, rostélyos ablakig, mely szobája gyér
               világát adta és onnan a szemben fekvő torony ablakára elláthatott. Csak azon
               csodálkozott, hogy a szép török hölgy a hasonló magasságu toronyban miként tud a kis
               ablaknál állást foglalni, hol ő csak a kiálló deszkavégekbe kapaszkodva, csak ugy
               lógva, függve állott; azt persze nem tudhatta, hogy Hasszán „szemfénye” a nappali
               mulatóhelynek minden butorát egymás tetejére rakta, hogy magas állását elérhesse.</p>
            <p>Hanem azt látta Bálint, hogy az ő énekesnője szép, mint egy tündér, és édeshangú,
               mint egy csalogány.</p>
            <p>Azért nem is késett a válaszszal:</p>
            <p>„Te szép török leány, hogyne szeretnélek,</p>
            <p> Szeretlek én mindig, a meddig csak élek;</p>
            <p> Szabadits meg s fussunk a tenger partjára</p>
            <p> Hol boldogságunknak nem lészen határa!”</p>
            <p>Egy sötét éjszaka, miután tervöket a suttogó dallamokkal már tökéletesen kifőzték,
               Balassa egyszerre toronyszobája ajtajának kulcsnyikorgását hallá és a következő
               pillanatban a szerelmes Fatime volt karjai között.</p>
            <p>- Csak siessünk, meneküljünk! - sürgeti Balassa, kinek más gondolata alig volt az
               óhajtott szabadságnál.</p>
            <p>- Te háládatlan! - suttogja édesen a szerelmes hölgy - te csak a magad szabadságára
               gondolsz és nem reám!</p>
            <p>E vád igaz volt, de Bálint ki tudta magát menteni.</p>
            <p>- Rosszul mondod, kedves Fatime, éppen arra a veszedelemre gondoltam, mely tégedet
               nálam fenyeget.</p>
            <p>- Látod - mondja az - én meg éppen erre nem gondolok. Nekem boldogság lenne a halál
               is a te karjaid között - folytatja és szenvedélyes hévvel karolta az ifjut
               kebelére.</p>
            <p>- De hát ha elkésünk és elszalasztjuk az alkalmas perczet szabadulásunkra?</p>
            <p>- Semmit se félj; ellenkezőleg, várnunk kell a futással, mig szürkülni kezd. Csak
               akkor hajtják ki a várból a lovakat, melyeken menekülhetünk, és akkor nyilik ki a
               külső udvar sorompója, melyben a várból kivezető alagut nyilása van, melynek kulcsát
               itt hordom keblemben.</p>
            <p>- Nem jó lenne, ha addig legalább e börtönhelyiséget elhagynók? - kérdi az ifju
               türelmetlenül.</p>
            <p>- Óh te rossz ember, hátha hónapokig és évekig kellett volna itt senyvedned!</p>
            <p>- Igaz - mondja Bálint - de minden percz egy öröklétnek tetszik a fogoly előtt.</p>
            <p>- Hát röviditsd meg - tanits meg engem igazán szeretni - mondja szenvedélylyel a szép
               hölgy.</p>
            <p>- A szerelem csak a szabadság fáján terem; csak akkor fogom azt tőled megtanulni.</p>
            <p>- Ha nem tudod, hát megtanitlak én. Megtanultam én azt a páros gerliczétől, a bájos
               énekü bülbül-madártól, melyeknek szerelmes játékait annyiszor ellestem... - suttogja
               Fatime s az ifju nyaka köré füzve karjait, szenvedélyes csókokkal halmozta el.</p>
            <p>- Hallod a mennydörgést; látod a villámot? - kérdi Balassa - Isten haragszik...
               Ilyenkor mi keresztények imádkozunk...</p>
            <p>- Hát imádkozzál! - mond sértve Fatime s a terem tulsó szögletébe vonult...</p>
            <p>Az őszi köd, mely a vidéken, mint szürke hullámzó tenger terült el, segitette a
               szerelmes pár szökését.</p>
            <p>Fatime Bálint számára is turbánt és kaftányt hozott magával Hasszán ruhatárából, és
               az egy-két cselédnek, kik a kora reggeli órában az ifju párral találkoztak, távozásuk
               legkevésbé sem tünt fel.</p>
            <p>Balassa lelkében utközben erős harcz keletkezett a fölött, mitevő legyen már most
               szabaditójával, a szegény Fatimével?</p>
            <p>Ha magával viszi Egerbe, mit fognának a kastélyban mondani? Léphetne-e Ungnádné elé
               arczpirulás nélkül? Vagy hova rejtse el? Mi lesz a szegény gazdátlan török nő sorsa?
               Csak nem viheti vásárra, hogy háladatosságból jóltevőjét, szabaditó angyalát eladja:
               ámbár a háremhölgyek fogalmai szerint az nem valami rémitő dolog.</p>
            <p>Végre is abban állapodott meg, hogy Fatimének hasonlithatatlanul jobb sorsa lesz itt
               eddigi helyzetében, mint bárminő másban, melyet ő nyujthatna neki; mig másfelől őt
               oly kedvezőtlen helyzetbe hozná, melyet lelke alig tudna elviselni.</p>
            <p>Érezte, hogy van ez eljárásban valami hálátlanság, de ki lett volna helyében, ki
               szabadulása egyetlen utját ne használja?</p>
            <p>S végre is azzal fizessen, hogy ez önfeláldozó nőt még mostani helyzeténél is
               szerencsétlenebb sorsra juttassa?</p>
            <p>- Nem, nem! - legjobb az egyenes ut; neki fogalma sincsen a jövőről, a helyzetről; én
               őszintén fölvilágositom őt arról!</p>
            <p>Néhány percz mulva már künn állottak a szabadban s előttük legelészett a várbeliek
               ménese, melyben Bálint jó szemei a hófehér Alit csakhamar fölismerték.</p>
            <p>Most azonban Bálint hirtelen megállott és komoly hangon szólott Fatiméhez:</p>
            <p>- Bocsáss meg, kedves Fatime, mert én téged megcsaltalak; a szabadság után való vágy
               követtette el velem e kárhozatos cselekedetet. De a hibát nem akarom bünnel tetézni
               és szivednek még nagyobb csalódást okozni. Még innen visszatérhetsz, a nélkül, hogy
               életedet és helyzetedet veszélyeztetnéd, mi később lehetetlenség lenne. Halld: engem
               ölelő karok várnak odahaza Egerben!</p>
            <p>Fatime elhalványult, de még volt szivében egy kis reménység.</p>
            <p>- Csak vigy magaddal - mondja esdeklőleg fonva össze kezeit - ha nőd nem lehetek,
               leszek rabszolgálód.</p>
            <p>- Nem jól ismered a keresztények szokásait - felel Bálint, a mi vallásunk és
               szokásaink nem türik meg a nők mellett rabszolganők tartását sem.</p>
            <p>- Oh, akkor jaj nekem, ki bepillantottam a hetedik égbe - mond Fatime kétségbeesetten
               - és most, mint egy bukott angyalnak, vissza kell esnem a nyomorult földre! De jaj
               neked is, te hitetlen, csalfa ifju, ki elraboltad szívemet! Igy fog téged is
               megrabolni az, kit legjobban szeretsz!</p>
            <p>- Jól van, Fatime - mond az ifju - hát más ajánlatot teszek neked. Emlitetted, hogy a
               cserkesz földről, a szabadság hazájáról raboltak volt el és tettek megalázó áruczikké
               a sztambuli vásáron, hol mostani gazdád megszerzett. Hát ime, én nem akarok
               háládatlan lenni irányodban életem megmentéseért, melynek ez volt egyetlen lehető
               eszköze; a szabadságért, melyet életemnél is magasabbra becsülök. De meg tudom
               becsülni a te áldozatod mértékét is és Isten őrizzen meg engem attól, hogy életemet
               és szabadságomat esetleg életed árán vásároljam meg. Halld tehát, mire határoztam
               magamat: hitegetni, megcsalni nem akartalak, mert ez gyalázatos hálátlanság lett
               volna és a csalódás reád nézve annál keserübb; ime e helyett e perczben elhatároztam
               magamat, hogy, kerüljön bár életembe, adósságomat veled szemben leróvom; járjon
               bármily veszélylyel, magam szállitlak vissza hazád szabad bérczei közé és visszaadom
               szabadságodat épp ugy, mint most te nekem.</p>
            <p>- És ott maradsz velem, ugy-e? - kérdi a szép leány, karjait hévvel az ifju nyaka
               köré fonva.</p>
            <p>- Már mondám, hogy azt nem tehetem; a magyar nem képes magát más hazában otthon
               érezni, mint saját honában.</p>
            <p>- Akkor mit csináljak én ott, a hová visszavezetni akarsz? - kérdi a szép cserkesznő.
               - Minket mint bimbókat szakitanak le hazánk földéről, virágházakba zárva nevelnek
               föl, hogy a vásár értékes tárgyaivá tegyenek, és a mint mi elfeledjük az ősi
               bérczeket: hazánk, szüleink, testvéreink, épp ugy elfeledkeznek rólunk. Kisértsd
               meg, ültesd el a leszakitott nyiló rózsát bármily kedvező talajba, sohasem fog az
               felvirulni többé. Azért, ha nem jöhetsz velem, vigy magaddal, mert engem ugyan e
               várban nem fenyeget semmi veszély, ha visszatérek, de nélküled élni nem tudok, nem
               akarok. Légy az enyém - esdeklett ujra, az ifju keblére dobva magát.</p>
            <p>- Azt nem tehetem, - mondja az ifju - mert én már másé vagyok.</p>
            <p>- Hát ha enyém nem akarsz lenni, ne légy másé sem! - kiált szenvedélylyel a
               háremhölgy és övéből finom smaragd-markolatu tőrt rántva ki, egyenesen az ifju szive
               felé szúrt, ki egy ügyes mozdulattal a halálos döfést kikerülte ugy, hogy a tőr bal
               vállán akadt föl.</p>
            <p>- Most már nem sokkal tartozunk egymásnak! - kiált az ifju - mert a mit adtál jó
               kedvedből, ime, vissza akartad venni szenvedélyes haragodban.</p>
            <p>Bálint megragadta a vihogó Ali kötőfékét és magát könnyedén a nemes mén hátára vetve,
               elszáguldott a sürü ködben Eger felé.</p>
            <p>A szegény Fatime, kinek végtelen ügyességébe került, hogy féltett kulcsait Hasszántól
               megszerezze és egy gyémántköves kösöntyüjébe, hogy háremőrét megvesztegesse, még
               idejében visszakerült a várba, megnyugtatni a háremőrt, kitől csak egy rövid sétára
               kéredzett volt ki. Még idejében el tudta intézni a kulcsok dolgát is, ugy, hogy
               boszuval és bánattal szivében térhetett vissza szokott fekhelyére, és hogy hajnali
               kalandjáról, az életével játszott háremőrön kivül, senkinek sem volt sejtelme.</p>
            <p>Annál nagyobb volt a meglepetés, midőn Balassa őrei a fogoly bezárt kalitkáját üresen
               találták. Hiába fürkészett a dühöngő Hasszán foglya szabadulásának lehetősége után,
               semminek sem volt képes nyomába jutni, és utóljára is ama babonás török hitben
               nyugodott meg, hogy a keresztény ifjut az éjjeli ördögök, a dzsinek szállitották ki a
               kulcslyukon.</p>
            <p>De még nagyobb volt az öröm Egerben, midőn a halottnak vagy legalább fogolynak vélt
               közszeretetben álló hadnagy, drága török kaftányban s Hasszán gyönyörü arab ménén, a
               vár dobogóján bevágtatott. Riadó „éljen” kisérte mindenfelé; az örömhirre, hogy a
               kedves dalnok és hadnagy visszatért, minden egri asszony ablaka megnyilott, s a
               rózsákat, rozmaringszálakat csak ugy futtában szórták a lovag felé. </p>
            <p>De ő csak egyet emelt fel a sok virág közül és tűzte oda zöld selyembársony
               dolmányára, hogy ott hervadjon el szive fölött és egygyel növelje azon hervadt
               virágok számát, melyekből már egész gyüjteménye volt.</p>
            <p>Ez az egy szál rózsa az volt, melyet Anna dobott ki eléje a kastély ablakán.</p>
            
         </div>
         <div type="chapter">
            <head>
            Erdély bérczei között.
            </head>
            <p>„Immár sólymocskádat, kedves madárkádat, kit karodon hordottál</p>
            <p> Klárizsokkal rakott szkófiummal varrott lábzsinóron tartottál, -</p>
            <p> Bocsásd el békivel, szegényt hadd menjen el, reá ne haragudjál.”</p>
            <p>Balassa.</p>
            <p> Lehet-e szeretni remény nélkül? Van-e emberi sziv, mely le tudjon rázni magáról
               minden önző hajlamot, és csupán azért szeressen hosszu időkön keresztül, mivel ez
               érzelem már magában nemesit és boldogit?</p>
            <p>Nem állitjuk, hogy ily érzelem nem lehetséges, hiszen példák vannak reá az életben és
               történelemben, de a valódi szerelem, természeténél fogva, tárgyának birtokára tör és
               igaz nagyságában csakis akkor jelentkezik, midőn viszonozva és kielégitve van.</p>
            <p>Ama halvány szerelem sem nem alkot, sem nem rombol, csak föl-fölcsillan, mint rekkenő
               nyáron a láthatári villámfény; a valódi hasonlit a villámterhes felhőhöz, mely
               megtermékenyitő szikráit szórja a földre és a vidéket jótékony esővel árasztja el.
               Amannak nyoma sem látszik a kiaszott vidéken, emennek nyomán élet kel és virulás.</p>
            <p>A mi jó lantosunk is azt hitte, hogy ha szive választottjának közelében lesz, egy
               nyájas szó és egy jótékony tekintet orvosolni fogják azt a mély sebet, melyet azon
               saját balsorsa és könnyelmüsége ütött. Minő csalódás! Az emberi vágyak hasonlitanak
               a pajkos gyerkőczökhöz, kik folyton hosszabb és hosszabb létrákat igyekeznek
               megkeriteni, hogy kivánságuk tárgyát, a gazda viritó gyümölcseit, bármily magas
               keritésen át is elérjék. A viritó gyümölcs közelléte nem apasztja, csak növeli a
               gyermekek vágyát; a gátul szolgáló kerités magassága pedig minél magasabb, annál
               vakmerőbb vállalkozásokra és kisérletekre ragadja őket.</p>
            <p>Bálint most nem először csalódott önmagában is; azt hitte, hogy mikor szive
               asszonyának költeményekkel és apró ajándékokkal kedveskedik, csak saját vonzalmának
               ad kifejezést, minden további czélzat nélkül; pedig hiában, a csalfa szív ravasz
               számitása volt azokban és az az eltitkolt remény, melyet önmagának sem vallott be:
               hogy hátha utóljára is Anna szive meglágyul és hajthatóbb, engedékenyebb lesz
               iránta.</p>
            <p>De Annában asszonyára talált, ki egy lépéssel sem ereszté tovább, mint azt az illem
               korlátai megengedék, és a ki ugyan sohasem volt hideg, vagy visszataszitó iránta, de
               tudott parancsolni saját érzelmeinek és egy perczet sem szállott le női öntudata
               magaslatáról.</p>
            <p>Hasztalan szóltak a panaszos, esdeklő dalok: Anna átvette és elolvasta azokat,
               titokban talán könyezett is fölöttük, de Ungnádné sohasem vette tudomásul s az azokra
               vonatkozó czélzatokat elbocsátotta füle mellett.</p>
            <p>Hasztalan vitt becses ajándékokat urnőjének, köztük egy násfát, mely saját vérét ontó
               pelikánt ábrázolt: Annának első dolga volt azt megmutatni férjének és pedig éppen
               Bálint jelenlétében, és csak akkor fogadta el és akasztotta hófehér nyakára, midőn
               férje megengedte.</p>
            <p>Igy telt el egy hosszu év, és a szép ifju dalnok, kinek máskor és máshol a szerelem
               istenkéje akaratlanul is kinálgatta legszebb rózsáit: Annával szemben egy év alatt
               oda érkezett, a honnan elindult volt.</p>
            <p>Hasztalan volt minden tettetés, minden bölcselkedés: e szerelemnek csak töviseit
               érezte, rózsához nem juthatott; szívét elébb kinos epekedés, majd ki-kitörő fájdalom
               és utóljára életunottság lepte meg, mely arcza rózsáit kezdé hervasztani s melyből
               csak egy menekülést látott: belerohanni a dicső halálba.</p>
            <p>Szerencséjére a János Zsigmond halála által megüresült erdélyi fejedelmi trón felett
               Báthori István, a porta és Békéssy Gáspár, utóbbi Miksa császár által pártfogolva,
               harczra szálltak, s Rueber kassai kapitány felhivót küldött az egriekhez is, hogy
               legalább pár száz lovassal Békéssy táborozásában vegyenek részt.</p>
            <p>Bálint elhatározta, hogy e csapat vezetését elvállalja.</p>
            <p>Bucsuzása Annától igen érzékeny volt. Mindketten érezték, hogy jobb nekik a világ
               különböző sarkain lenni, és a megválás, talán örökre, mégis mindeniknek fájt.</p>
            <p>Bálint nem tudta megállani, hogy szemrehányásokat ne tegyen és szive fájdalmait
               egészen ki ne öntse. Imádottját kegyetlenséggel vádolta, és most az utolsó
               bucsuzásnál esdekelve kérte, hogy legalább adja jelét iránta való vonzalmának, ha nem
               egyébbel, - egy kézszoritással, egy testvéri csókkal.</p>
            <p>Szegény Losonczy Anna, ki maga is igen meg volt hatva - mert hiszen első szerelme
               tárgyát sohasem tudta kitörölni szívéből - az esdeklő utolsó kérésének nem tudott
               ellentállani: búcsúra kezet nyujtott neki és midőn az ifju azt megcsókolni lehajlott,
               azokat a megaranyozott szőke fürtöket megérinté testvéri csókjával.</p>
            <p>E kettős villamos érintés azonban kiugratta a lázongó Balassa-vért rendes futásából,
               és Bálint mindenről megfeledkezve, átkarolta a gyönyörű nőt, miközben
               felkiáltott:</p>
            <p>- Enyém vagy, Anna, enyém vagy!</p>
            <p>De Ungnádné nála alig feltételezhető erővel taszitotta el a szerelmes ifjut és
               villogó szemekkel mutatott az ajtóra.</p>
            <p>Bálint megszégyenülten omlott térdeire s miközben a haragjában még felségesebb
               hölgynek köténye szegélyét csókolta, esdekelve suttogá:</p>
            <p>- Bocsáss meg, Anna, bocsáss meg!</p>
            <p>De Ungnádné mint szobor állott egy helyben, folyvást az ajtóra mutatva.</p>
            <p>- El! Távozzék el! Sohasem akarom kegyelmedet többé látni!</p>
            <p>Balassa roskadozó léptekkel távozott, miközben alig hallhatólag suttogá:</p>
            <p>- Nem, Anna; élve nem többé, soha!</p>
            <p>Midőn Bálint az ajtót bevonta maga után, Anna pár lépést tett utána ösztönszerűleg és
               önkéntelenül, mintha vissza akarná tartani; egyszerre azonban erőt vett magán és
               visszafordult szokott helyére, munkaasztalához, hol fejét karjaira támasztva, forró
               könyekkel áldozott első szerelmének.</p>
            <p>- Talán rossz voltál, édes mama, hogy ugy sirsz? - e szavakkal verte fel Anna Mária,
               az egyetlen kis angyal, ki erős kapocscsal kötötte életéhez.</p>
            <p>Az anya magához tért s könyüin át mosolyogva gyermekére, ölébe ragadta fel és
               csókjaival halmozta el.</p>
            <p>- Igen, rossz voltam, gyermekem, és azért sirok; de azt mondom, a mit te szoktál
               mondani, hogy sohasem leszek többé, csakhogy én azután meg is tartom, nem mint
               te!</p>
            
            <p>Bálint pedig „hozzá hasonló jóruhás legényekkel” nem sokára Erdély felé járt; Pribék
               István hadnagy társával s a deli magyar huszárokkal bevonultak a székelyek földére,
               hogy ezeket, kik Báthorinak amugy is ellenségei voltak, szép szóval és példával minél
               általánosabb felkelésre ösztönözzék.</p>
            <p>Ez sikerült is, kivált Bálint gyönyörü hazafias dalai által, melyek közül „a magyar
               nemzetnek romlott állapotjáról” szóló a székelyek között csakhamar szájról-szájra
               járt.</p>
            <p>Melyik elkeseredett székelynek is ne tetszett volna, midőn e verseket hallotta:</p>
            <p>„Oh szegény megromlott s elfogyott magyar nép,</p>
            <p> Vitézséggel, névvel hirrel vagy igen szép:</p>
            <p> Kár hogy tartatol ugy, mint senyvedendő kép,</p>
            <p> Előmenetedre nincs egy utad is ép!”</p>
            <p>És midőn leirja a magyar nép elhagyatott és megvetett voltát, eme felkiáltással
               rekeszti be a hazafias elkeseredés e megható költeményét:</p>
            <p>„Oh kedves nemzetem hazám, - édes felem!</p>
            <p> Kivel szerelmetes mind tavaszom, telem!</p>
            <p> Keseregj, sírj, kiálts Istenedhez velem;</p>
            <p> Nálad, hogy szeretlek, legyen e vers jelen!”</p>
            <p>Buzdult és lelkesedett is a székely és jókora csapatok kezdettek érkezni
               Székely-Udvarhelyre; csakhogy a nagy távolság miatt nem oly könnyű volt az egész
               népségnek összeverődni, egy tizedrésze sem jött össze a készülődő csapatoknak, midőn
               a vett hirekre a Maros mentén megjelent Báthori elé kellett indulni.</p>
            <p>Békéssy éppugy, mint a vele tartó székelyek, az időben elszámitották magukat; nem
               ismerték Báthori Istvánt, kinek hadvezéri tehetsége éppen abban nyilatkozott, hogy
               gyorsan össze tudta szedni erejét s rendszerint készületlenül lepte meg
               ellenségeit.</p>
            <p>Midőn a székelyek kiindult része Vásárhelyhez ért, Báthori már ott volt a Maros
               mellett, Radnót tájékán, szemben Békéssy csapataival, ki akarattal kerülgette az
               ütközetet, hogy a székelyek zömét bevárhassa.</p>
            <p>Ezek siettek is, de egy nappal mégis később érkeztek, mint kellett volna; Báthori
               Kerelő-Szt.-Pál-nál Békéssyt csatára kényszeritette s egy elhatározó ütközetben
               tönkre tette.</p>
            <p>A csata éjszakáján, melynek kimeneteléről még Bálinték semmit sem tudtak, a Mezőség
               felől közeledett az egri huszárcsapat a csatatér felé.</p>
            <p>Borongós éjszaka volt, a hold most eltünt, majd kibukkant az uszó fellegek közül.</p>
            <p>A szélső jobb szárnyat képező kis lovas csapat gyorsan haladt az uttalan uton előre,
               midőn egyszerre számban körülbelül egyenlő lovasságot látott magával szembe
               ügetni.</p>
            <p>A Kornis Gáspár zászlóalja volt, a huszti várkapitányé, ki szintén megkésve érkezett
               Báthori segitségére.</p>
            <p>A két pihent lovasosztály egyszerre kiáltotta el a „Jézus”-t és „Hajrá”-t, a kivont
               kardok megvillantak, a menték libegtek, a forgók usztak az éji szélben.</p>
            <p>Pár percz mulva már csattogott a kard, hangzott a káromlás és a halálra sebesültek
               jajkiáltása; de az egriek nem szégyenitették meg hősi nevöket, erősen nyomták hátra
               Kornis csapatát, ki maga első sorban vivott az ifju hadnagyokkal.</p>
            <p>Előbb Bálint vivott meg a hires kapitánynyal, de jobb karján könnyű sebet kapva,
               kénytelen volt a viadallal fölhagyni; ekkor Pribék István ugratott Kornis elé s e
               hires bajnok, egy pillanat alatt lefegyverezte a hatalmas főurat, kinek fejére kemény
               vágást mért.</p>
            <p>Kornis egy jajkiáltással hanyatlott le lováról s az egri vitézek nagy ujjongással
               fogták körül, a vezér estével befejezettnek vélvén a diadalt.</p>
            <p>De e pillanatban ezer meg ezer ajakról hangzott körülöttük a „hajrá” kiáltás s az
               egri vitézek körülfogva látták magokat minden oldalról.</p>
            <p>Báthori hadvezérének, Hagymássy Kristófnak lovas serege volt az, mely Békéssy
               szétszórt csapatainak üldözésére indult ki a csata szinhelyéről.</p>
            <p>Az egriek vitézül küzdöttek; sebeket vettek és osztottak, de a nagy tömeg végre is
               elnyomta őket, a huszárok egy részét levágta s a megsebesitett két ifju hadnagyot
               fogságra ejté.</p>
            
         </div>
         <div type="chapter">
            <head>
              A halál torkában.
            </head>
            <p>„Csak Tereád hagytam</p>
            <p> Életemet Uram!”</p>
            <p>Balassa.</p>
            <p> Báthori István véres bosszut állott legyőzött és elfogott ellenfelein: hirtelen
               összehivott fejedelmi tanácsával az uri rendből való foglyok mindannyiát halálra
               itéltette, a közrendet pedig arra kárhoztatta, hogy sors szerint minden tizedik
               fülét, orrát veszitse.</p>
            <p>A vérpad a kolozsvári piaczon volt felütve, a gyönyörü agg góth-egyház és a fejedelmi
               lábasház között, mely alatt nyilt árucsarnokok voltak.</p>
            <p>Fenn a nagy palota emeleti ablakában ült a „nagylábunak” gúnyolt, de egyszersmind
               nagyeszü fejedelem, szigorú tekintetét az alant hullámzó tömegen jártatva, melynek
               főfigyelme most a magas fekete állványra és annak hátterében álló ölmagas bakóra volt
               irányozva, ki testhez álló vörös ruhájában és bozontos szakállával egykedvüen állott
               ott, nehéz és tükörfényes pallosára támaszkodva.</p>
            <p>Báthori Istvánnak csak tekintete volt a térre függesztve; hallérzékeit a tekintélyes
               itélőmester, Wesselényi Miklós felolvasása vette igénybe, ki sorban olvasá a
               legelőkelőbb családok tagjainak nevét; azután hosszabb szünetet tartott, hogy időt
               adjon Báthori megkegyelmező szavainak, ki azonban szemhunyoritás nélkül mondá minden
               név után:</p>
            <p>- Jól van, jól van!</p>
            <p>Mig odafenn a halálthozó névsort olvasták, a néptömeg az Ó-vár felől szétvált és a
               halálra és megcsonkitásra itélt foglyok hosszu sora párosával bevonult azon
               négyszögbe, melyet Báthori dárdás gyalogosai a nép előtt elzárva tartottak.</p>
            <p>A halálra szánt főuri foglyok többnyire ifju vitézek voltak; mindnyájan
               kisebb-nagyobb mértékben megsebesülve, de azért fejöket mindannyian magasan
               hordották, büszke halálmegvetéssel lépdelve az utolsó utra, melynek végén a sír
               mélye tátong.</p>
            <p>Balassa Bálint, társával, Pribék Istvánnal, csaknem az utolsók között vonult fel. Bal
               karja fel volt kötve, homlokán már beforradt a könnyü kardvágás, mely ifju szépségét
               még érdekesebbé, felötlőbbé tette.</p>
            <p>A foglyok felvonultak és szemben állottak fel a fejedelmi lakkal és azon házsorral,
               mely azt az Óvártól kezdve a hid-utczáig kiegészité.</p>
            <p>E házak ablakait többnyire előkelő hölgyvilág foglalta el; bizonyosan nem azzal a
               szándékkal, hogy a kivégzéseket végig nézze, hanem csak az elitéltek felvonulásának s
               az előkészületeknek szemléletére.</p>
            <p>A Csáky-palotában, közvetlen a fejedelmi lakás mellett, a rémülettel vegyült
               kiváncsiságot kifejező arczczal, két ritka szépségü ifju hölgy könyökölt ki az egyik
               ablakon: a palota gazdájának, Csáky Ferencznek, Borbála leánya, egy tündéri szőke
               szépség, s rokon barátnéja, a házuknál fölnevelt tüzről pattant Bebek Judit;
               akkoriban Kolozsvártt a legszebb leányok voltak ezek.</p>
            <p>- Gyerünk már a hátulsó szobákba és bocsássuk helyünkre a férfiakat - mondja Borbála
               - én már gondolatától is irtózom annak, hogy ezek a fiatal, előkelő urak ma
               egytől-egyik meghaljanak.</p>
            <p>- Várj csak egy perczig - mondja az élénkebb Judit - nézd csak, ki lehet az a
               gyönyörü fiatal ember, kinek bal karja felkötve és homloka is megsebesitve? Milyen
               szép ifju vitéz, de kár az ilyennek meghalni!</p>
            <p>- Én nem tudom - felel Borbála - nekem is csak most tünt szemembe először. Istenem,
               tehát egyáltalában nincsen irgalom?</p>
            <p>- A mint én Báthorit ismerem - mondja Bánffy Gergely, egy magas, szőke férfi, ki a
               hölgyek mögött állott - ez urak egytől-egyig meghalnak. Különben a ti ifjatokat,
               kedves hugaim, jól ismerem: Balassa Bálint az, a hires kobzos, kinek párja nincsen az
               országban.</p>
            <p>- Lehetetlen! - kiáltja mind a két ifju hölgy kétségbeesett rémülettel.</p>
            <p>- De kár érte! - mond Bethlen Pál, egy nyulánk ifju ember, szép arczán a részvét
               kifejezésével - én már sok poéta versét olvastam, még a régi jó Tinódy Sebestyén
               lantos uramét is, melyeknek minden sora „valá”-val végződik: de olyan szép dolgokat,
               mint a milyeneket ez a fiatal Balassa irt, sohasem hallottam.</p>
            <p>- És valjon tudja-e a fejedelem, hogy ki az, a kit kivégeztetni akar?</p>
            <p>- Én azt hiszem - felel Bánffy Gergely - hogy nem. Talán nem is saját igazi neve
               alatt van beirva ez az ifju ember, mert a székelyek, a mint hallom, csak Kobzos
               Bálintnak hivták, ő maga pedig Gyarmathy Bálintnak adta ki magát. Pedig a fejedelem,
               de különösen Báthori Kristóf mód nélkül szereti a „pennás” ifju embereket; és fogadni
               mernék reá, hogy ha megtudná, kiről van szó, semmi esetre sem hagyná ezt a szép ifju
               embert megölni.</p>
            <p>- Ha én most leány volnék, ki ismeri Balassának szép szerelmes leveleit, melyeket
               Juliájához irt: azonnal általrohannék a fejedelemhez, vagy Báthori Kristófhoz s
               lábaihoz vetve magamat, addig esdekelnék, mig meg nem kegyelmezne neki - mondja
               Bethlen Pál.</p>
            <p>- Gondolja Pál bátyám, hogy ez megtörténhetnék? - mondja Bebek Judit, Bethlen Pál
               karját megragadva s könyükkel telt nagy fekete szemeit a deli ifjura emelve.</p>
            <p>- Miért ne? - mond élénken Bethlen - szép nők könyűi sokkal többet is kivivtak már!
               Éppen most látom a téren átrohanni a szegény özvegy Pókaynét, amott abban a
               gyászruhában, ő is bizonyosan halálra itélt fiaiért akar esdekelni a fejedelem
               előtt.</p>
            <p>Judit megragadta a mellette álló Borbála kezét, kinek arczáin már rég peregtek a
               könyűk alá.</p>
            <p>- Jerünk, kérezkedjünk el édes anyádtól! Talán sikerül meglágyitani a fejedelem
               szívét.</p>
            <p>- Én is veletek megyek - mond Bánffy Gergely, a tekintélyes főur - ő nagysága az én
               szavamra is ad talán valamit.</p>
            <p>A két szép leány néhány percz mulva csakugyan a fejedelem szobája ajtaja előtt
               állott, melyen éppen abban a perczben rohant ki félőrült arczczal a gyászos Pókayné,
               remegő hangon tördelve e szókat:</p>
            <p>- Én válaszszak közülök?... Kegyetlen ember! Melyiket válaszszam? Holott nekem mind a
               kettő egyaránt kedves!</p>
            <p>E rémjelenettől még izgatottabb hangulatban rohant be a fejedelemhez Bánffy Gergely
               kiséretében a két leány és sirva vetette magát a fejedelem lábai elé, alig
               tördelhetve e szót:</p>
            <p>- Kegyelem, kegyelem!</p>
            <p>- Mit akartok? - kérdi Báthori idegenül és sűrű szemöldeit összevonva - már
               mindenkinek megkegyelmezzek, a ki csak életemre tört?</p>
            <p>- Balassa Bálintért, a poétáért könyörögnek, nagyságos uram, ki azokat a szép
               hazaszerető poémákat szerzette, melyeket bizonyára nagyságod is hallott már és a ki
               nem is volt tulajdonképen jelen a szentpáli csatában.</p>
            <p>- Balassa Bálint? - kérdi a fejedelem. Ily név nincsen is az elitéltek sorában.</p>
            <p>- Itt Erdélyben Gyarmathy Bálintnak nevezte magát, nagyságos uram; és igaz, hogy a
               csatában nem vett részt, de nagy részt vett a székelyek felbuzditásában.</p>
            <p>- Mindegy - mondja Báthori Kristóf, ki fejedelmi bátyja mellett állott - de Balassa
               nem alattvalód, bátyám, és igy nem lázadó, hanem egyszerű hadi fogoly. Azonkivül is
               az énekes madarakra nem szokás vadászni!</p>
            <p>A fejedelem habozott egy pillanatig; azután ugy látszik, jobb érzelme vett rajta erőt
               és engesztelten mondá:</p>
            <p>- Igazad van, öcsém. Vitézt sokat kaphatunk ez országban: de a valódi poéták száma
               kevés. Törülje ki kegyelmed nevét a halálra itéltek sorából; az ifju egyszerű hadi
               foglyunk marad. Ti pedig, kedves gyermekek, adjátok tudtára, hogy nektek köszönheti
               megkegyelmezését, - folytatja a leányokhoz nyájasan - majd meglátjuk, szivével,
               kezével melyiteknek hálálja meg?</p>
            <p>A leányok kipirult arczczal csókoltak kezet a fejedelemnek, s Bánffy Gergely
               kiséretében örömmel siettek tova.</p>
            <p>Balassát visszavezették börtönébe s azután, - mint a krónikák fenhagyták, - megjelent
               Wesselényi, az itélőmester és szemeiben könyükkel olvasta fel a kivégzendő hazafiak
               névsorát az állványon.</p>
            <p>Majd az óriás termetű bakó munkája következett, mire a nap is felhők mögé vonult,
               hogy ne lássa a szörnyű munkát, miként gázol hazafi az ifju honfiak vérében.</p>
            <p>Az ezrekre menő közönség a szörnyü jelenetek után rémülettel szívében hagyta oda a
               tért.</p>
            
         </div>
         <div type="chapter">
            <head>
               A beteg költő.
            </head>
            <p>„Elme csak tévelyeg szerte kétségében,</p>
            <p> Mint vasmacska nélkül gálya az tengerben.”</p>
            <p>Balassa.</p>
            <p> Abban az időben, midőn az emberi szenvedélyek teljes vadságukban jelentkeztek, nem
               volt szokásban sokat gondolni a legyőzött fél foglyaival és az azokkal folytatott
               bánásmód mindent előbb tanusitott, mint emberszeretetet. „Jaj a legyőzöttnek!” ez
               volt a jelszó és azoknak, kik hadi foglyul estek, még jóval későbben is a legrondább
               földalatti börtönökben s nemcsak szigoru, de rendesen kegyetlen bánásmódban kellett
               részesülniök. Az ugynevezett „tisztességes fogságot” csak egy századdal később
               találta fel Péchy Simon, és Erdélyben még az állambörtönök is, hová főrangu politikai
               foglyokat zártak, nyomorult pinczehelyiségek szoktak lenni.</p>
            <p>Sebláztól gyötörve, az óvári nyomorult pinczebörtönök egyikének rothadt szalmáján,
               távol minden orvosi segélytől és emberies bánásmódtól, feküdt az ifju költő. Sebláza
               valódi hagymázas állapotba ment át és ilyenkor elhagyta eszmélete, mely, ha
               visszatért, a nyomor és undor e fekhelyén csak átkozta a kegyelmet, mely az életet
               meghosszabbitá számára.</p>
            <p>Mire is jó neki már ez az élet? Hiszen annak boldogságát egyetlen igaz szerelmével
               együtt eljátszotta; a hadi dicsőségből már volt elég része, hazája s ezzel együtt
               saját sorsának emelkedését pedig, ha csak nem valami csodálatos uton, egyáltalában
               nem várhatta.</p>
            <p>A testileg-lelkileg egyaránt szenvedőnek alig volt egyéb vigasztalása, mint az, hogy
               szenvedése nem tarthat sokáig; ifju életének erői napról-napra hanyatlottak, arcza
               rózsái hervadoztak.</p>
            <p>E nyomorult állapotában kereste fel börtönét egy napon az öreg Bánffy Gergely, ki a
               természet által is jó szívvel volt megáldva, de a fiatal költő iránt különösen is
               érdeklődött. Meglehet, hogy az öreg urnak még sem jutott volna eszébe megtenni e
               látogatást, de távoli rokonai, a két szép ifju leányka, addig sürgették, mig
               megszerezte az engedélyt Báthoritól.</p>
            <p>Bánffy Gergely, ki még soha életében nem volt e „torony”-nak nevezett
               börtönhelyiségben, maga is elrémült annak ronda és elhagyott voltán, s midőn a
               meredek s penésztől fedett lépcsőkön, kisérve a kezében lámpát hordó börtönőrtől, az
               ifjuhoz leért, ősz szemöldeit összevonva, mély, részvétteljes hangon kérdé:</p>
            <p>- Nos, édes öcsém, hogy érzed magad?</p>
            <p>Az ifju a megszólitásra felemelkedett s félig aléltan szegezte meggyengült szemeit a
               kérdezőre.</p>
            <p>- Reménységem van, uram, hogy nem tart sokáig ez a komédia! - felelt keserüen.</p>
            <p>- De hiszen neked ő nagysága a fejedelem megkegyelmezett?</p>
            <p>- Meg uram; láthatja kegyelmed, hogy miképen! Amugy meghaltam volna egy csapásra, igy
               lassu kínnal és szenvedéssel ölnek meg.</p>
            <p>- Légy jó reménységgel, barátom - mondja az öreg ur elérzékenyedve - a fejedelem ő
               nagysága, kinek hirt fogok vinni helyzetedről, bizonynyal jóvá fogja tenni a dolgot.
               Azonkivül sok jóakaród is van és a kik megmentettek a hóhérpallostól, nem engedhetik
               meg, hogy itt nyomoruságban senyvedj el.</p>
            
            <p>Balassa visszaesett szokott kóros kábultságába és egyáltalában nem tudta volna
               megmondani, mennyi idő telt el, mig ujra eszméletre tért...</p>
            <p>Puha és tiszta ágyon találta magát, dagadó fehér párnák között; a boltozatos szobát,
               melyben feküdt, finom rezeda-illat töltötte el és a körülötte álomszerüen feltünő
               tárgyakra rózsaszinü függőlámpa vetette világát.</p>
            <p>Ágya közelében két angyali szép gyermekleányka ült, kik, hogy álmát ne háborgassák,
               suttogva beszélgettek egymással. A leánykák mindenike egy-egy hosszu szalagot
               himzett; a barna aranyszövetre sötétvörös virágokkal, a szőke vont ezüstre égszinkék
               virágokkal.</p>
            <p>- Majd midőn mindketten készen leszünk - suttogja a barna - addig ő is csak jobban
               lesz, azután eléje teszszük mind a két lantszalagot szabad választásra.</p>
            <p>- Hát aztán? - kérdi a szőke. - Abból semmi sem következik, akármelyiket választja,
               ha mesternőjét egyiknek sem ismeri.</p>
            <p>- Addig majd megismer. Mig ő szegény egészen magához tért, talán ki is
               tavaszodik.</p>
            <p>E szóváltás a Csáky-háznál történt, hova a házigazda kérésére és felelősségére
               Báthori a fogoly és beteg költőt áthozni megengedte. Itt virrasztottak azután a
               családnak tagjai egymást felváltva heteken át, mig Balassa lassankint magához
               tért.</p>
            <p>- Most már késő idő van - mondja Csáky Borbála - édes anyám azóta vár; majd beküldjük
               vagy Morghay Katát vagy Dorka asszonyt, hogy a szegény ne maradjon magára.</p>
            <p>- Hogy hivnak téged, te kedves angyal, ki ritka türelemmel virrasztasz egy
               boldogtalan lantos mellett? - kérdi Balassa egy napon, midőn már valamennyire magához
               térve, ágyfüggönyén keresztül sokáig szemlélte a szép Bebek Juditot.</p>
            <p>- Én Bebek Judit vagyok - felel a leányka - se apám, sem anyám, árván élek a
               világban.</p>
            <p>- A ki oly szép és jó, mint te vagy, az sohasem árva, mert az angyalokon mindig rajta
               függ az Isten szeme.</p>
            <p>- Beh jó szive van kegyelmednek és az édes szó ugy csepeg ajkáról, mint lépesméz a
               méhkasból.</p>
            <p>- Tudok én még annál különbet is mondani - felel bágyadtan mosolyogva a beteg költő -
               csak jó kedvem legyen hozzá. Háladatosságból, hogy olyan hosszan és szivesen ápoltál,
               szép leány, ime mondok egy szép verset, melynek bekezdő betüi a te szép nevedet, a
               Bebek Juditét fogják hirdetni.</p>
            <p>- Oh, milyen szép lesz az - mondja kis kezeivel tapsolva a szép leány.</p>
            <p>És a költő még az napon elmondá versét, mely igy kezdődik:</p>
            <p>„Beteges lelkem ismét én nékem most uj szerelemtül” - és a szép leányt dicsérő
               költeményi tiz strophájának elején lévő betük csakugyan kiadták Bebek Judit
               nevét.</p>
            <p>- Ugy-e, kedves bátyám, le fogja ezt kegyelmed irni nekem? - kérdi esdekelve a szép
               gyermek - nem most, majd ha jobban lesz!</p>
            <p>- Hogyne, ha eszembe jut, mire irni tudok, akkor minden bizonynyal.</p>
            <p>- Hogy fogják irigyelni a többiek! - kiált fel gyermekes örömmel Judit.</p>
            <p>- Kik azok a többiek? - kérdi kiváncsian az ifju.</p>
            <p>- Azok, a kik velem együtt virrasztottak kegyelmed mellett, míg olyan nagy beteg
               volt; a házi urunk leánya, Csáky Borbála és ennek nemes játszótársnője, a háznál
               nevelt Morghay Kata.</p>
            <p>- No hát, hogy ne irigykedjenek, majd nekik is csinálok.</p>
            <p>- De nem olyan szépet, mint nekem, ugy-e bár? - mond elpirulva a leányka - talán
               bizony nem is szokott kegyelmed minden leányt olyan érdeme felett megdicsérni.</p>
            <p>- Az attól függ, hogy milyen kedvem van és milyen alakban jelen meg előttem az én
               múzsám, kihez tulajdonképen minden versem szól.</p>
            <p>- És hogy hivják a kegyelmed muzsáját? - kérdi szorongva a szép barna leány, míg
               szemei égve függöttek az érdekes beteg ifju arczán.</p>
            <p>- Egyiknek sem kilencz közül, kedves húgom; az én múzsám egy tizedik, kit az angyalok
               egymás között „Juliának” neveznek s kihez szerelmes költeményeim mindenike szól.</p>
            <p>- És él-e az a kegyelmed Juliája?</p>
            <p>- Él-e, meghalt-e? - mondja szomoruan az ifju, miközben bágyadt fényű szemeibe könyük
               fakadtak fel, - azt én nem tudom. Nekem élt egykor; de reám nézve nemsokára meghalt
               mindörökre, - másért és másnak - él talán.</p>
            <p>Judit elérzékenyedett és könyüs szemekkel készült választ adni, midőn háta megett
               egyszerre megjelent a két szép szőke leány, Csáky Borbála és Morghay Kata; Bebek
               Juditot kétfelől megölelve, e szép leánycsoport valóban ugy állt ott a költő előtt,
               mint a három gráczia.</p>
            <p>Judit eldicsekedett a nevére irott verssel s a költő kénytelen volt ismételni
               igéretét, hogy a más két leány nevére is irni fog - és be is váltotta szavát.</p>
            
         </div>
         <div type="chapter">
            <head>
              A titkos szabaditó.
            </head>
            <p>„Bizony nem vethetek senkire egyébre, -</p>
            <p> Csak magam eszére...”</p>
            <p>Balassa.</p>
            <p> Azalatt, míg Bálint hosszu fogságát és még hosszabb betegségét átélte, nagy
               változások történtek, melyekről az ő füleihez alig jutott el valami. A mi reá nézve
               kedvezőtlen és gyászos volt, gyöngédségből elhallgatták előtte; annyit meghallott,
               hogy mind atyja, mind a török folyvást sürgették kiadását, de ezt sem Báthori István,
               ki időközben lengyel királylyá lett, sem ennek öcscse, Kristóf nem akarták
               teljesiteni.</p>
            <p>Ő tehát tulajdonképen a Csáky-háznál is fogoly volt, mely előtt fejedelmi őr állott s
               gazdája, az öreg Csáky, életével és vagyonával volt kezes a házához vitetett fogoly
               költőért.</p>
            <p>Hosszu és kinos másfél év után azonban végre ifju természete erőt vett lázas
               betegségén; sebei behegedtek ugy, hogy fenjárt és ablakán akként tekintgetett ki,
               mint repülni vágyó madár kalitkája rácsai között.</p>
            <p>Ily helyzetében találta Báthori Kristóf parancsolata, ki maga elé idézteté.</p>
            <p>- No öcsém, ez jó jel; - mond az öreg Csáky, midőn e hírt védenczének tudtára adá -
               mert Báthori Kristóf szelid lelkű férfiu, ki csak akkor siet valami hiradással, ha
               tudja, hogy az az illetőnek örömet okoz. Valószinüleg szabadságod napja érkezett
               el.</p>
            <p>Mindent csak akkor tanulunk meg igazán becsülni, midőn már elvesztettük. Igy volt
               Bálint saját szabadságával és egészségével is.</p>
            <p>Most, hogy mind a kettőt visszanyerte, ismét örülni kezdett annak az életnek, melyet
               korábbi kétségbeesett helyzetében értéktelennek tartott. Ha nem akarta volna is,
               eszébe jutott, hogy hiszen még ifju, erőteljes ember, kire hazájának szüksége van és
               ki előtt nevénél és tehetségénél fogva minden pálya nyitva áll. </p>
            <p>Báthori Kristóf, ki kedélyesebb, de egyszersmind erélytelenebb természetű volt
               bátyjánál, a fiatal költőt nagy nyájassággal fogadta.</p>
            <p>- No lám - mondja a kedélyes öreg úr, miközben jobbját az előtte mélyen meghajolt
               Balassa vállára tette - ime, elég szépen megépültél, édes öcsém, akár azonnal
               leánykérőbe indulhatsz. Tudtam én, hogy az efféle poétás embernek csak az kell, hogy
               szép asszonyi kezek simogassák: azután még talán a karja is kinő, mint a ráknak az
               ollója.</p>
            <p>- A nagyságod kegyelmének köszönhetem - mondja hálás tekintettel az ifju.</p>
            <p>- Na, mondhatom, hogy volt is veled bajunk elég; annyi felől formáltak just hozzád,
               édes öcsém, hogy alig tudtunk saját magad számára megtartani. Az első, ki kiadásodat
               nemcsak kivánta, de parancsolta, a török volt. Valaki beárulta, hogy Hatvan alól,
               azonkivül, hogy ott a töröknek iszonyu kárt tettetek, fogságodból kiszökvén, elhoztad
               a pasának egy főlovát, melyet egyenesen a szultán ő felsége számára nevelt.</p>
            <p>- Ezt csak Fatime tudhatta! - szalasztá ki hirtelen ajakán Balassa.</p>
            <p>- Te egy török nő nevét emlitéd, bizonyos Fatimeét?</p>
            <p>- Igen, nagyságos fejedelem.</p>
            <p>- Nos hát, beszélik, hogy midőn a hatvani bég vörös zsinórt kapott, a kivégzettnek
               vagyonával egy Fatime nevű szép hölgy is a budai pasának, Musztafának birtokába
               jutott.</p>
            <p>- Ez lesz az! - mondja Balassa.</p>
            <p>- Nos - mondja komolyan a fejedelem - ez az asszonyság, édes fiam, igen sokadban áll
               neked; mert a mint beszélik, a rendkivül szép és ravasz nő teljesen hatalmába kerité
               a budai pasa szivét s Musztafa nemcsak vele érez, hanem az ő fejével gondolkozik is.
               Ha ő tudta a te dolgodat: tanácsára történhetett hogy a szultáni fermánok egymást
               érték itt nálunk, melyeken tégedet élve vagy halva kiadatni parancsoltak. Nagy
               bajunkba került, hogy részben betegségeddel, részben kigondolt ürügyekkel
               mentegetődzve, e veszélyt fejedről el tudtuk háritani.</p>
            <p>- Áldani fogom nagyságodat érette mindhalálomig.</p>
            <p>- Nem azért hoztam fel, édes öcsém - folytatja még komolyabban Báthori - hanem, hogy
               saját sorsoddal megismertesselek. Mert nehogy azt hidd, hogy ennyivel be lehetett
               kötni a dolgot; sokkal rosszabb történetek is származtak ebből. Szegény édes atyád,
               miután pénzt, kincset hasztalan igért éretted a töröknek, kinek parancsára, azt hivé,
               ki fogunk szolgáltatni: hogy nevezetes foglyokra tehessen szert, a budai pasa egy
               igen nagy csapatát Divény alá csalta és számtalan foglyot és zsákmányt ejtett benne.
               A török, miután kiadásodat nálunk hasztalan sürgette: akképen adta vissza a kölcsönt,
               hogy atyád két legnevezetesebb várát és uradalmát, Divényt és Kékkőt elfoglalta és
               szegény atyádat bujdosó mazullá tette.</p>
            <p>- Szegény édes atyám - mond az ifju meghatottan.</p>
            <p>- Többé nem szegény; - mond tompán és részvéttel a jószívű fejedelem, - miután
               kárpótlásért Bécsben hasztalan zörgetett, elment oda kárpótlást keresni, hová
               mindnyájan elébb-utóbb eljutunk - az égbe.</p>
            <p>- Meghalt! - kiált szívéhez kapva Balassa s fájdalma sűrű könyűket fakasztott
               szemeiből.</p>
            <p>- Ez előtt pár héttel vettük szegénynek halálhirét. De az éretted folyt zaklatás még
               atyád halála után sem szünt meg és most már Bécsből intéztettek hozzánk kemény hangu
               követelések, melyek téged, mint ő felségének, a császárnak hivét, kikértek. Részemről
               ennek sem akartam engedni mindaddig, mig saját magadnak vissza nem adhatlak, attól
               tartván, hogy egyik fogságból csak másikba jutsz; sőt miután mind a két fél oly
               hevesen követelt, még utóljára a diplomatáinak lész áldozatává. Ernestus főherczeg
               ugyan biztositott, hogy ki nem ad a töröknek, sőt ki sem bocsát Bécsnek
               városából.</p>
            <p>- Susanne! - siklott ki Balassa ajkain a szó.</p>
            <p>- Szóltál valamit? - kérdi a fejedelem.</p>
            <p>- Nem, nagyságos uram, csak egy név siklott ki ajkaimon.</p>
            <p>- Én tehát még ennek sem engedtem - mondja Báthori Kristóf - de tegnap végre
               megjelent itt udvarunknál valaki, ki még egyfelől igen nagy szolgálatokat tett nekünk
               ő felsége, a német császár udvaránál - meghozván részünkre fejedelemségünk
               elismerését; - ezzel szemben csak a te szabadon bocsátásodat kivánta; kivánta pedig
               akképen, hogy teljesen vissza légy adva saját akaratodnak és mehess a merre tetszik.
               Ily módon nem lehetett kifogásom a követelővel szemben, és ime, öcsém, téged ezuttal
               teljesen szabadnak nyilvánitalak.</p>
            <p>- És kinek köszönhetem nagyságodon kivül szabadságomat?</p>
            <p>- A jó Istenen kivül egy szép fiatal özvegynek -</p>
            <p>Balassa elhalványult és egy perczig nem tudott szóhoz jutni. A Losonczy Anna, az
               Ungnádné képe állott előtte.</p>
            <p>- És ki volt ez özvegy? Oh bocsánat nagyságos uram, fejedelmem - szabad-e nevét
               tudnom?</p>
            <p>- Nem! - mondja mosolyogva Báthori Kristóf - ezt határozottan megtiltá nekünk.</p>
            <p>- Erről ismerek reá - kiáltja Balassa. - Merre ment? Szabad-e őt követnem?</p>
            <p>- Kolozsvárról csak egy ut vezet Magyarország felé, - te pedig szabad vagy.</p>
            <p>Elbocsátólag intett kezével.</p>
            <p>Fergeteges márcziusi idők jártak, esett is a havas eső, a mint tőle tellett, de
               mindez nem gátolta Bálintot sem a készülésben, sem az elindulásban. A mi értékes
               holmit még megmenthetett, azon nagy hirtelenében lovat vásárolt magának; szerzett
               egy jó báránybőr ködmönt is, mely megmentse a megfagyástól és érzékeny bucsut véve a
               Csáky-családtól, melynek életbenmaradását köszönheté, a fejedelemtől nyert
               utlevéllel kikoczogott a város Hidkapuján és ment, haladt mindenütt kérdezősködve a
               szép asszony nyomán.</p>
            <p>Csakhogy annak, ugy látszik, jobb lovai voltak, mint neki és másfél nappal volt
               előnyben.</p>
            <p>Rengeteg erdőkön, öreg huszárja eleste miatt csak egymagának kellett a hazájában
               bujdosó vitéznek áttörni a Szilágyság felé, hol Somlyón a Báthoriak várnagyától
               szívesen fogadtatva, azt a tudósitást vette, hogy egy szép gyászos özvegy éppen egy
               nap előtt ment át kiséretével Somlyón, honnan, mint cselédeitől hallá, Tasnádon
               keresztül Szabolcs vármegyén át, Tiszafürednek veendi utját. A várnagy biztatá
               Bálintot, hogy majd ott a tiszamenti töltéseken a feneketlen sárban könnyen elérheti
               a hatlovas hintót is; kivált ha lesz annyi bátorsága, hogy a Tiszának valamelyik
               kanyarodásánál átusztat és a révre kerülő asszonyságot a tulsó parton megelőzi.</p>
            <p>Balassa megköszönte a jó tanácsot és nemcsak egészsége, de élete koczkáztatásával is
               követte azt.</p>
            <p>Hogy mit jelentett azon időben késő őszszel, vagy tavaszi olvadáskor utazni
               Magyarországon, arról a mai kornak fogalma sincsen.</p>
            <p>Egyre ázva és mindig fázva, sokszor szabad ég alatt, máskor nyomorult viskókban és
               csárdákban tanyázva, végre elérte a Tiszát, mely akkortájban nem folyó szokott
               lenni, hanem egy hol mozgó, hol álló helyzetben létező viztömeg, egy valóságos
               tenger, melynek csak a tornyok hegyéből lehetett megitélni határait.</p>
            <p>Mint egy nagy sötétsárga narancs hanyatlott alá a nap nyugaton, a Tisza által
               elárasztott sikság szürke szennyes vizébe merülve.</p>
            <p>A Tisza jobb partján emelt töltésen néhány lovas által nehéz hintót vonszoltak előre
               az eléje fogott ökrök. Még igy is nehezen tudott az haladni s hol emelkedett, hol
               alább szállt, vagy jobbra, balra düledezett, mint valamely vihartól hányt
               csolnak.</p>
            <p>A Tisza balpartján is keményen igyekezett egy lovas párhuzamot tartani az előre
               törekvő hintóval, mely valahol korábban átszállt a réven, melynek fölkeresésével ő
               nem akart időt vesztegetni.</p>
            <p>A hintóban a titokteljes szabaditó ült, a halálra fárasztott erdélyi szürkén pedig
               Balassa Bálint, ki elfelejtett minden nyomoruságot, mióta a hintót, habár fél
               mértföldnyi távolban is és a Tisza tulsó partján, de mégis szemről-szemre látta. Ugy
               okoskodott, hogy végre is a nap már a láthatárig ért, annak a hintónak csak meg kell
               állani valahol éjszakára és az éjszaka elég hosszu lesz arra, hogy ő odáig
               átjuthasson.</p>
            <p>De bizony már késő szürkület volt, midőn azt látta, hogy a hintó végre egy rozzant
               utszéli csárdafélénél csakugyan megáll és ökreit kifogják.</p>
            <p>Most tehát az volt a feladat: a Tisza innenső partján egyenlő magasságig fölmenni és
               ott az akadályokon, bármi áron és módon történjék is, egyenes vonalban áttörni.</p>
            <p>Ifjuság és szerelem külön-külön sem igen ismernek akadályokat, együtt véve pedig a
               lehetetlenséggel is szembeszállnak.</p>
            <p>Balassánál ez utóbbi volt az eset. Utolsó aranyát, mely még tarsolya fenekét verte,
               odaadta egy öreg révésznek, ki átszállitotta a fő Tiszaágon; a mellékágakon a sokat
               szenvedett szürkének kellett e hasznos szolgálatot teljesitenie.</p>
            <p>Meg is tette szegény, a mig birta; átvitte mind magát, mind farkába kapaszkodott
               gazdáját.</p>
            <p>Ne mosolyogjon a nyájas olvasó; még egy századdal későbben is Kemény János, az
               erdélyi fejedelem követe és ennek kisérőiekként szálltak át a Bodrogon.</p>
            <p>Hanem az utolsó és legkeményebb Tiszaágnál, mely már egészen a mondott csárda
               közelében állt, a jó erdélyi szürkét elhagyta utolsó ereje; nyihogva bucsuzott el
               gazdájától és merült alá a hullámokba. Balassának saját erején kellett a partra
               kikászolódni s a fagyos viztől teljesen átázva, mint egy földönfutó közeledett a
               csárdához, melynek nagy, lompos ebei barátságtalanul fogadták a jövevényt.</p>
            <p>Csak nagy bajjal tudott odáig vergődni, hol a béresek az összeszedett nádból,
               megrabolt csárdakeritésből hatalmas tüzet konditottak.</p>
            <p>Ezek csodálkozva néztek reá, de miután félig-meddig megismertette sorsát s rokonnak
               állitotta magát a csárda egyetlen belső szobájába vonult urnővel, tiszteletteljesen
               adtak neki helyet a tűznél, hogy ruháit megszáritsa, s egy pár vállalkozott arra is,
               hogy lovát felkeresik és arra podgyászolt holmiját elhozzák.</p>
            <p>Bálint pedig alig várta, hogy ruhái valamennyire megszáradjanak s rohanva sietett be
               a csárda szoba kisajtaján, hol pislogó mécs világánál gyászba öltözött karcsú alakot
               pillantott meg maga előtt.</p>
            <p>- Annám, megmentő angyalom! - kiáltja, a magas küszöbön csaknem átesve.</p>
            <p>- Igen, én vagyok: megmentőd, holtig hű Krisztinád - hangzott a válasz, miközben az
               ifju ajkait lángoló, forró csókok özönével halmozta el - Dobó Krisztina, a most már
               özvegy Várday Mihályné.</p>
            
         </div>
         <div type="chapter">
            <head>
               Az élet prózája.
            </head>
            <p>„E rossz, csalárd világ</p>
            <p> Ki merő hamisság</p>
            <p> Engemet, jaj, mint veszte!”</p>
            <p>Balassa.</p>
            <p> A Tiszától a Zagyváig hintóban és szép asszony mellett ülve, Bálintnak természetesen
               kellemesebb utja volt az előbbinél. Dúlhatott odakinn a fergeteg, dülönghetett a
               hintó jobbra-balra, nem nagyon érdekelte az többé a bennülőket.</p>
            <p>Bálint, a titkos jóltevőt illetőleg, igaz, hogy csalódott. De az ilyen csalódást a
               legtöbb férfi e világon baj nélkül elviseli és bele találja magát uj helyzetébe. Az ő
               vére, a Balassa-vér, pedig egy Krisztináéhoz hasonló rohamnak annyival kevésbé tudott
               ellenállani, mert az régi, édes emlékekhez volt kötve, melyekhez most még a
               megszabaditásért érzett hála is vegyült.</p>
            <p>Bizony, nyájas olvasónő, hasztalan jelentkezik a gúny szép ajkaid szélén: a költők is
               csak emberek, az ő vérök sem viz, - az ábrándok költészetének csillagos leplét odább
               fújja a szél és a mit alatta találunk, a való: az élet prózája.</p>
            <p>Hozzájárult ehhez Krisztina ravasz kaczérsága, ki a titokteljes szabaditás által
               Bálint vágyait még jobban fokozta.</p>
            <p>Sok férfit ismerünk, ki csatatéren bátran szembenéz a halállal, ki daczol a férfiak
               hatalmával alá és fölfelé, kit meg nem renditenének becsületében, jellemében a világ
               minden rangja, kincse és igéretei: de egy csábos nő csókjának, ölelő karjának nem tud
               ellentállani, habár előre látja is, hogy a csók lángja után a pokol tüze
               következik.</p>
            <p>Midőn a nehéz hintó a sárospataki vár kapuján, mely akkor Krisztina bátyja, Dobó
               Ferencz birtokában volt, a hatodik estén begördült: Krisztina aranyprémes
               bársonybundájából kirázva magát, e szavakkal sietett bátyja ölelésére:</p>
            <p>- Beváltottam szavamat, ime elhoztam leendő férjemet! - s e közben mosolyogva
               mutatott Bálintra.</p>
            <p>- Ásó, kapa válaszszon el benneteket! - kiáltja derülten Dobó Ferencz; azonban a mint
               hugát megölelte, folytatólag fülébe sugá: - hanem azután Sárospatakról s a
               „leánynegyedről” szó se legyen ám többé!</p>
            <p>Dobó Ferencz édes testvére volt ugyan a nagy Dobónak, de egyetlen vonásáról sem
               lehetett volna benne a nagyhirü egri hős öcscsét fölismerni. 45-50 év közötti s már
               őszbe vegyülő férfiu volt, a közepesnél is kisebb termettel: keskeny ajka, hunyorgó
               szemei, melyek bozontos szempillák sötétéből villogtak elő, kellemetlen benyomást
               tettek a vele érintkezőre. Csupán magának élő, önző és vidékszerte ismeretes zsugori
               ember volt. Igaz, hogy volt is gyermeke elég.</p>
            <p>Mindezek daczára Bálintot látszó örömmel és vendégszeretettel fogadta.</p>
            <p>- Isten hozott, kedves öcsém! - kiáltja az ifjut megölelve - vitézi dalaidról már
               ismertelek, sőt, ha jól emlékszem, mint gyermeket édes atyádnál is láttalak. No lám,
               milyen derék ifju vált belőled!... A mi a házasságtokat illeti, igaz, hogy Krisztina
               egyidejü vagy talán még valamivel idősebb is lehet nálad, de hiszen az ifjuság és
               szerelem az ilyen csekélységeket könnyen átugorja. Igaz az is, hogy egy kissé közel
               rokonságban is vagytok, első unokatestvérek, és az ily házasságokat hazai törvényeink
               nem igen ismerik el; no, de ha egyszer megtörtént és az atyafiak közül senki sem
               mondott ellent, azután kinek mi köze hozzá, ugy-e?</p>
            <p>- Ha egyszer te bele egyeztél, kedves Ferencz bátyám, - mondja Krisztina, mintegy
               Bálint helyett - senkinek sem lehet többé beleszólása. Egy hét mulva letelik az én
               özvegyi évem, a szegény Várday Mihály halálának évfordulója és ha nincs ellenedre,
               másnap megesküszünk és elmegyünk lakni az én házamba, Egerbe.</p>
            <p>- Okosan gondoltad ki, kedves Krisztina hugom - mondja az öreg ur kezeit dörzsölve -
               hanem már most tegyétek itthon magatokat; ugy is mindjárt hozzák az estebédet, addig
               foglaljunk helyet ott a kandalló mellett, mert hiszen atyátok helyett én vagyok
               atyátok s egy személyben leszek örömapa és kiadó násznagy.</p>
            <p>Minden ugy történt, a hogy Krisztina tervezte, a ki még időt sem engedett Bálintnak,
               hogy ez egész életére határozó lépés fölött hosszabban gondolkozzék; a sárospataki
               templomban elmondták a „holtomiglan-holtodiglan”-t és másnap estére mint férj és
               feleség vonultak be Krisztinának első férje után örökölt egri házába.</p>
            <p>A muzsa elhallgatott: együttélő madárpár nem igen szokott énekelni.</p>
            <p>Csakhogy mint mindennek, a mézes heteknek is vége szokott lenni; és ha a férj nem is
               hagyta volna oda a boldogság puha párnáit, oda kellett azt hagyni nemsokára a fia
               jövőjeért gondoskodó atyának.</p>
            <p>Krisztina egy kis fiuval ajándékozta őt meg, kit nagyatyja nevéről Jánosnak
               kereszteltek, e szerint már most ideje volt a kis fiu részére valami örökséget is
               összeszedni, mert, mint emlitettük, Bálint édes atyjának javai, a divényi és kékkői
               uradalmak, török kézre estek és a mi részbirtokai voltak is Felső-Magyarországon,
               hűtlen kezelés miatt azok jövedelme is elkallódott, sőt a valódi tulajdonos joga is
               kétség alá lett vonva.</p>
            <p>Bálint tehát egy szép tavaszi reggelen Hartyáni Imrével, örökbe fogadott hűséges
               iródeákjával lóra kerekedett, hogy atyja részbirtokait az ország északnyugati
               részében felkeresse és fia részére biztositsa.</p>
            <p>Mielőtt utra kelt, fölkereste Dobó Ferenczet, ki éppen nálok mulatott, kezében egy
               bekötött iratcsomaggal, mely költeményeit tartalmazá.</p>
            <p>- Kedves bátyám - mond a bizalom hangján - nekem hosszabb utra kell távoznom s ember
               nem tudhatja, nem ér-e valamely baleset.</p>
            <p>- Egészen elrémitesz öcsém - mondja Dobó Ferencz, de arczán a mondott rémületnek
               egyetlen vonása nélkül.</p>
            <p>- Én teljesen megbizom Krisztinámban, át is adtam neki kulcsaimat, de ime, itt vannak
               ezek a poémák - régebbi és közelebbi dátumokról. Haszontalan irkafirkák ezek, egy pár
               istenes zsoltáréneken kivül, de mégsem akarom eldobni, annál kevésbé szeretném, hogy
               asszony-kézbe kerüljön, mert könnyen balra magyarázhatná a bohóságokat. Azért arra
               kérlek, vedd magadhoz és vidd magaddal Patakra; ha a jó Isten visszavezérel, majd
               elhozatom vagy hozom tőled.</p>
            <p>- Szivesen! - mond Dobó Ferencz a köteget átvéve - ne félj, ha én a vasas ládámba
               bezártam, nem látja senki, csak az, kinek én megmutatom.</p>
            <p>- Köszönöm, megszolgálom.</p>
            <p>- Nincs mit megszolgálj, öcsém - mondja Dobó Ferencz, miután az iratokat ládájába
               gondosan elzárta. - Adjak róla irást?</p>
            <p>- Oh uram, hogy gondolsz ilyet, nincs ennek értéke, semmi!</p>
            <p>És Balassa visszatért szobájába.</p>
            <p>- Dehogy nincs! - mond fenyegető hangon Dobó Ferencz - ha szükség lesz reá,
               megmutatom én, hogy ez nekem is, neked is, igen drága!</p>
            <p>Balassa atyjának voltak birtokai mind Magyarországban, mind az ezzel határos lengyel
               földön; mert az akkori magyar urak a török hóditások által mindinkább szorongatva és
               néhol még a bécsi vagy erdélyi udvar foglalásainak is kitéve, igyekeztek a legvégsőbb
               esetre is gondoskodni magokról és családjokról.</p>
            <p>Balassa először liptóujvárosi jószágát kereste fel, de ebben egy bérlőt talált,
               valami Göppel nevűt, ki azt állitván, hogy a jószágot Bálint atyja, Balassa
               Zsigmondnak adta vagy ajándékozta el, még szállóhelyet sem akart neki adni saját
               udvarházában.</p>
            <p>Bálint keményen bánt az emberrel; összeszidta, sőt veréssel is fenyegette, de végre
               is, miután sem pénzzel, sem erővel nem rendelkezett, amaz pedig „birtokon belül”
               volt, kénytelen volt magát megadni sorsának.</p>
            <p>Szállást vett egy paraszt háznál és ekként szólott iródeákjához, Hartyáni
               Imréhez:</p>
            <p>- Édes öcsém, irj egy levelet sógoromhoz, Dobó Ferenczhez; add elő, hogy jószágaimhoz
               per nélkül nem juthatok, - ahhoz pedig pénz kell. Küldjön akár feleségem pataki
               jussából, akár az őt megillető leánynegyedre egy pár száz forintot; becsülettel
               megszolgálom ő kegyelmének.</p>
            <p>A deák megirta a levelet, el is küldték azt egy felfogadott lovas legénytől, ki
               Dobó-Ruszkáról már Ozdinba, Balassa másik jószágába hozta meg a választ.</p>
            <p>Hosszabb volt annak czime, mint a szövege, mely igy hangzott:</p>
            <p>„Nem tartozom én, kedves öcsém, nektek semmivel; mert Krisztina a leánynegyedről élő
               szóval lemondott, még mielőtt hozzád férjhez ment volna. A mi pedig Patakot illeti,
               legjobb lesz, ha soha szóba sem hozod, mert erősen megbánthatod. Maradok stb.”</p>
            <p>E korszaknak igen jellemző vonása volt a mások javai után való kapkodás; a Balassa
               Menyhért korszaka volt ez, a politikai pártváltozások, árulások, hamis végrendeletek
               készitésének, természetellenes házasságoknak s több effélének korszaka: de a Dobó
               Ferencz fellépése még e korszakhoz mérten is visszariasztóan hatott Bálintra.
               Megtagadni a leánynegyedet saját testvérétől és még fenyegetőzni, midőn tőle a
               bitoroltat kérve-kéri - ez már kihozta Balassa Bálintot türelméből. Irt Dobó
               Ferencznek egy olyan levelet, melyet, mint mondani szokták, ez bizonynyal nem tett
               ablakába.</p>
            <p>Különben ingerültségének legfőbb oka abban állott, hogy a felkeresett ledniczi
               jószágot, melyet atyjának e történet elejéről ismert árulkodó uradalmi tisztje,
               Szkárosy György kezelt, szintén elzárva találta maga előtt.</p>
            <p>Szkárosy azt állitotta, hogy e részjószágot Balassa János legkisebb fiára, Ferenczre
               hagyta és ő annak nevében kezeli.</p>
            <p>Be sem bocsátotta Bálintot az ősi kuriába, mi ezt annyira kihozta türelméből, hogy
               Szkárosynak szemére vetette egykori árulkodásait, nem igen válogatta a czimzéseket,
               sőt az öreg urat egy párszor meg is lökdöste.</p>
            <p>Mindezeknek azonban csak annyi eredménye lett, hogy őt mind Göppel, mind Szkárosy
               perbe fogatták, erőszakoskodás és becsületsértés bűnének czime alatt.</p>
            <p>Végre Hibén, egy kis tót városkában állapodott meg, hol a becsületes tót parasztgazda
               nagy tisztelettel fogadta. Csakhogy itt a Balassa-kuria és jószág nagyon gyarló
               állapotban volt.</p>
            <p>Mindez arra határozta Balassát, hogy itt várja be a további fejleményeket és
               különösen kérő és sürgető leveleinek eredményét.</p>
            <p>Legnagyobb sulyt helyezett arra a két levélre, melyeket Bécsbe intézett, egyiket gróf
               Battyányi Zsigmondhoz, ki a mellett, hogy igen befolyásos ember volt az udvarnál,
               neki távoli rokona és igen nagy jóakarója is volt; másikat pedig Mária Annához, a
               Tifingrál-utczába. Mindkettőben azt sürgette, hogy tekintve mind atyja, mind pedig az
               ő érdemeit, kik királyért és országért többször ontották véröket: a töröktől
               elfoglalt divényi és kékkői uradalmak helyébe, eszközöljenek ki az ő és fia részére
               valami kárpótlást.</p>
            <p>- Most már édes öcsém - mondja Hartyányihoz - neked magadhoz kell felnyergelned a
               szürkét és Bécsbe elvinned ezeket a leveleket, melyektől az én és fiam sorsa függ.
               Itt van három arany utiköltségedre; járj el hűségesen és ha e dolgoknak, a mint
               hiszem, kedvező eredménye lesz, a jó Isten segitségével te sem vallod kárát.</p>
            <p>A fiatal iródeák elment; el is járt hűségesen a dologban; huszonkét nap mulva meg is
               hozta a válaszokat.</p>
            <p>No azokban ugyan nem volt köszönet.</p>
            <p>A Mária Anna illatos levélkéjébe finom női vonásokkal csak e pár sor volt irva:</p>
            <p>„Jöjjön fel Ön ide Bécsbe és éljen azok között, kik még mindig szeretik és szeretni
               fogják. Odalenn Magyarországon ugy sem szereti Önt senki. Itt védve lesz minden
               bajtól, mely Önt ott fenyegeti.”</p>
            <p>- No hiszen ez furcsa válasz, mondhatom - kiált fel Bálint, öklével olyant ütve az
               előtte fekvő levélre, hogy az arany porzó mind lehullott róla - csak az kellene még,
               hogy házas ember létemre idegen szép asszonyok köténye mögé bújjak! És hogy itt nem
               szeret senki? Ugyan honnan tudják azt Bécsben? De lássuk a másikat.</p>
            <p>A Batthyány Zsigmond levele a szokott czimzés után ekként hangzott:</p>
            <p>„Megvallom, kedves öcsémuram, nagy mértékben consternálódtam jószágot és
               recompensatiót sürgető levele által.</p>
            <p>Hát ennyire nem tudja kegyelmed, hogy mennyire be van idefenn feketitve? Ugyan ki
               merészelne kéréssel fellépni a felséges udvarnál ama Balassa Bálint mellett, ki
               keresztény hitét elhagyva, pogány vallásra tért át és egyetlen kisfiát is török
               szokás szerint „Musztafa” névre iratta be? A ki az egész országot elárasztotta
               erkölcstelen „virágénekekkel” és ezekkel több előkelő kisasszonyt compromittált? De
               a mi legfőbb, hát nem tudja kegyelmed, hogy közel atyafiságba házasodása miatt, saját
               sógora, Dobó Ferencz vérbünért feljelentette és a felségtől elkobzandó javait maga és
               gyermekei számára impetrálja?</p>
            <p>Mindezekből láthatja, kedves öcsémuram, hogy mig mindezekből, valamint az
               erőszakoskodásai miatt inditott pörei alól ki nem mosódik: itt ugyan érette semmit
               sem tehetünk.”</p>
            <p>Hartyáni nagy zuhanást hallott a szomszéd szobában és midőn berohant, szeretett
               gazdáját összerogyva és életjel nélkül találta a földön.</p>
            <p>Sok időbe került, mig Balassát ujra életre hozhatta.</p>
            
         </div>
         <div type="chapter">
            <head>
               A kisértés.
            </head>
            <p>„Mi hasznod benne,</p>
            <p> Hogyha veszélyre</p>
            <p> Jutok kétség miatt.”</p>
            <p>Balassa.</p>
            <p> Az érzelmek között egy sincsen, mely e név alatt annyi különböző elemet foglalna
               magában, mint a szerelem. A nap erős fénye az az ő tisztaságában; de éppen mint amaz
               magában hordja a szivárvány összes szineit. Néha a gyengének ragaszkodása az erőshöz;
               majd anyagi érdek, hála, vagy ösztönszerü ragaszkodás; néha csak megszokás, melynek
               ereje holtig tarthat, ha soha sincsen kisértés alá vetve. Az a szerelem, mely a lélek
               és anyag együttes rokonszenvén, a kölcsönös tiszteleten és ragaszkodáson alapul, a
               legritkább; leggyakoribb, de legmulékonyabb is, mely csak a vér szenvedélyének
               kielégitéséből származott.</p>
            <p>Dobó Krisztina az utóbbiak közé tartozott; Krisztina szenvedélyes nő volt a lélek
               minden nemessége nélkül s Balassában csakis a szép ifjut szerette meg, anélkül, hogy
               ennek nagy szellemi tulajdonai fölfogására képes lenne.</p>
            <p>Futott, fáradott is érette; áldozott is, hogy kiszabaditsa börtönéből; most, miután
               vágyai czélját elérte, Balassát birta, az ily természetü nők szokása szerint,
               szenvedélye létráján alább-alább szállott, s midőn férje hosszu, kétes utra indult,
               már nem nagyon esengett utána.</p>
            <p>Hetek, hónapok teltek Balassa távozta óta és a szép szalmaözvegy - mint az oly nőkkel
               történni szokott, kiknek lelkök, szivük szellemi elfoglaltatásra képtelen - unatkozni
               kezdett.</p>
            <p>Egy gondos nő száz apró foglalkozást talál házában, kertjében; egy valódi anyának
               gyermeke képes lelkét egészen betölteni; de Krisztina nem tartozott ezek egyikéhez
               sem. Jánoskáját szerette ösztönszerüleg; a gazdasszonyi teendőket mindig terhes
               kötelességnek tartotta; lelke ahhoz volt szokva, hogy mindig legyen valaki körülötte,
               ki hiuságának hizelegjen, vele foglalkozzék és nem éppen kifogástalan vágyait
               betöltse.</p>
            <p>Különösen jellemző, hogy az ily szövetü fiatal hölgyek rendesen naphosszant házok
               utczára nyiló ablakában szoktak ülni; mutatja, hogy lelkök nem azzal foglalkozik, a
               mi a családi szentély körén belül van, hanem kivül az utczán, a nagy világban
               tévedez.</p>
            <p>Krisztinát is ott látták az egri vitézek ablakában, kémlelve az utczán járókra,
               birálgatva azok rangját, korát, viseletét s nem egyszer vágygyal nézve egyik-másik
               csinosabb távozó tiszt után.</p>
            <p>Itt találta őt nagybátyja, Dobó Ferencz is, ki miután Balassa fenyegető levelét
               megkapta, eljöttnek látta az időt, hogy a kezében lévő fenyegetett jószágok
               megtartása érdekében sötét tervét meginditsa.</p>
            <p>- Hát kedves hugám - mondja Dobó Ferencz, miután hugát atyafiságosan homlokon
               csókolta - még mindig magadra vagy? Bálint öcsém még mindig oda van? Hiszen ugy
               hiszem, már van három hónapja, mióta elment hazulról.</p>
            <p>- Bizony már negyedik, kedves bátyámuram.</p>
            <p>- Hm, hm! - zümmög Dobó Ferencz aggályos arczkifejezéssel - és hol jár, miben jár
               olyan sokáig?</p>
            <p>- Ugy irja, hogy jószágai és instantiája ügyében a felséges császári udvarnál.</p>
            <p>- Jószág, instantia; azóta fél Magyarországot be lehetett volna utazni. Nem gyanitasz
               valami egyebet?</p>
            <p>- És bátyám gyanit? - kérdi megütődve Krisztina.</p>
            <p>- No hiszen, én nem mondom, de hát a világ sokat beszél. És azt szokták mondani, szél
               fuvatlan nem indul. Nem vetted észre, hogy ugy egy kissé elhidegedett volna
               irántad?</p>
            <p>- Azt nem, de miért kérdi azt bátyám? Egészen elrémit.</p>
            <p>- No tudod, ezek a poétás emberek egy kissé könnyüvérüek a szerelem dolgában. Azt
               tartják: „Gyöngyház; ha leszakad, lesz más!”</p>
            <p>- Bátyám! - mond Krisztina, bátyja kezét megragadva - van e beszédnek valami értelme,
               alapja?</p>
            <p>- Azt sem mondhatnám, hogy nincs, azt sem, hogy van.</p>
            <p>- De hát beszéljen az Istenért!</p>
            <p>- Én nem rémitgetlek, szegény asszony - mond Dobó tettetett részvéttel - de hát
               szeretlek s közel atyafiságomnál fogva engem is bánt, hogy mig te idehaza, mint egy
               párja vesztett gerlicze sorvadozol, azalatt ő kegyelme virágról virágra száll, mint
               valami himes pillangó...</p>
            <p>- Azt csak nem teszi talán?</p>
            <p>- Én nem mondom. De ime nézd, kezembe jutottak valahogy saját kezeirásu versei és itt
               annyi virágének van - és pedig házas kora óta is kivált valami „Juliához”, hogy az
               ember, ha tréfára veszi is, megbotránkozik az ő szivében. A versfejek betüjében ott
               találod mindenik nevét, - pedig hát azok élő személyek. Léha fráter volt ő kegyelme
               ugy látszik teljes életében és még most sem jött meg az esze; pedig tudhatná, hogyha
               téged megbánt, olyan pört akaszthatsz a nyakába, hogy nemcsak elválasztják tőled, de
               mint vérbünöst fejével és jószágával lakoltathatják.</p>
            <p>- Hogy-hogy? - kiált meglepetve Krisztina.</p>
            <p>- Azt bizony csak ugy, édes hugom, hogy oly közel rokonságban vagytok, mely
               házasságtokat vérfertőzéssel bélyegzi és fej-, jószágvesztéssel bünteti országunk
               törvénye szerint.</p>
            <p>- De hát igaz ez?</p>
            <p>- Szent igaz. Ha tetszik, hivasd el még ma Nagyváthy Ezékiel uramat, a helybeli derék
               prédikátort és az be fogja neked bizonyitani.</p>
            <p>- Hát akkor miért egyeztél be házasságunkba?</p>
            <p>- Mert halálosan szerelmesnek láttalak Bálintba és mert már akkor egy hétig együtt
               utaztatok édes hugom... már ha tudniillik emlékezel reá.</p>
            <p>- Istenem! - mond sirva Krisztina. - Akkor hát fiunk sem törvényes. Hogy eskethetett
               össze bennünket a sárospataki káplán?</p>
            <p>- Haj, haj! Sokamba került az nekem, - mondja Dobó Ferencz kopasz fejét
               törülgetve.</p>
            <p>- De hát akkor mi lesz belőlem? - kérdi kétségbeesetten Krisztina.</p>
            <p>- Azért jöttem, hogy tanácsoljalak; de hiszen van ahhoz eszed neked is elég. Ha
               meggyőződtél, hogy férjed urad rossz fát tett a tüzre: csak egy szavadba kerül és
               elválasztanak tőle.</p>
            <p>- De hát azután? Mi lesz én belőlem?</p>
            <p>- No bizony; csak az a baj? - kérdi Dobó egyet kacsintva - állj a tükröd elé kedves
               hugom és az megmondja. Szép asszony vagy te még s elég kövér hal van, mely horgodat
               bekapja.</p>
            <p>Krisztina akaratlanul is a tükörbe tekintett. Bizony szépnek találta magát, kivált
               ugy könyüs szemmel és ajkán mosolygással.</p>
            <p>- Igazán? - kérdi kaczérul és csipőre tett kézzel állva meg bátyja előtt.</p>
            <p>- Biz igazán ám. Csak most az uton is találkoztam egy szép ifju emberrel, gersei
               Pethő Gáspár öcsémmel. Szép egy szál legény, jó gazda és van háromannyi birtoka, mint
               Balassának. Itt Egerben valahol meglátott téged s kifogyhatatlan volt
               dicséretedben... Annyit mondhatok, hogyha nem poéta is, de embernek különb Balassa
               Bálintnál.</p>
            <p>- S gondolja bátyám, hogy elvenne?</p>
            <p>- Ha ma elválsz, holnap oltárhoz vezet.</p>
            <p>Krisztina elgondolkozott; de nem határozott meggondolatlanúl. Megnézte Bálint
               rejtegetett költeményeit és bátyja szavát igazaknak találta. Elhivatta Nagyváthy
               Ezékiel uramat is, ki igazolta a kegyetlen kánoni törvényt... Végre bemutatta bátyja
               a szép ifjú Pethő Gáspárt.</p>
            <p>És ez döntött.</p>
            <p>Egy hét mulva meg volt kezdve a válóper, Dobó Ferencz által a bűnper...</p>
            <p>Gersei Pethő Gáspár pedig mindennapos látogató lett Krisztinánál.</p>
            
         </div>
         <div type="chapter">
            <head>
              Az idegen.
            </head>
            <p>„Az én busult lelkem, én nyavalyás testemben</p>
            <p> Tétova bujdosik, mint madár a szélvészben.”</p>
            <p>Balassa.</p>
            <p> Jól sejtette azt Balassa Bálint, hogy házassága az ő életében fordulópontot fog
               képezni; nem is jó szántából ment bele abba; a véletlen sodorta bele, mint első
               kalandjába Krisztinával. Akkor is érezte, hogy e nő balvégzete, de a szívében
               uralkodó igaz szerelem daczára nem tudott menekülni e „ravasz, szenvedélyes nő
               elbűvölő hatalma alól. Ha nem látta, ha nem volt közelében, lelke szárnyára kelt,
               mint a szabadban: de ha közelében volt, fogva érezte magát, mint szárnyas a
               kalitkában.</p>
            <p>Megkötött házassága által az egész világ átváltozott körülötte. Eddig bárhova
               fordult, férfi- és nővilág örömmel, rajongással fogadta; házassága óta rokonai,
               ismerősei elidegenedtek s bármerre fordult, hidegséggel találkozott. Nagyobb baj volt
               ennél, hogy saját lelkében is meghasonlott; nemcsak azért, mivel valódi, igaz
               szerelmét e lépése által végleg megtagadta, hanem mivel vallásos nevelésénél fogva
               saját lelkében is kétely támadt az iránt, hogy unokatestvére elvételével vérbűnt
               követett el.</p>
            <p>Most végre ugy tetszett neki, mintha a veszedelmek árja összecsapott volna feje
               felett. Vagyonából kipusztitva, minden oldalról perrel fenyegetve: a fiskus fellépése
               házassága ügyében, meghozta reá a végső csapást, mely lelkét összetörte és ezt
               csakhamar követte a test erejének lehanyatlása is.</p>
            <p>Veszélyes lázbetegségbe esett, mely ágyhoz szegezte és több hónapig tartá fogva azon
               a nyomorult helyen, a hol meglepte. Hű deákja, Hartyányi gondozása nélkül bizonynyal
               elpusztult volna.</p>
            <p>Ez a szegény ifju nem elégedett meg még a hü ápolással sem, hanem gazdája nevében
               kérő levelekkel kereste fel mindazokat, kiktől valamit remélhetett. Részben
               elutasitó, részben kitérő választ kapott minden oldalról: a sülyedő hajóhoz senki sem
               akarta kötni a magáét. Csak az uj horvát bán, Ungnád Kristóf részéről kapott
               biztatást, ki közbenjárását igérte.</p>
            <p>A hű ifju nagy örömmel vitte gazdája elé ez egyetlen biztató levelet.</p>
            <p>- Az én jó angyalom, az én Annám áldott kezére ismerek, - mondja a beteg meghatva,
               midőn Hartyáni előtte a bán levelét felolvasá. - De hát Krisztina, az én drága
               feleségem, semmit sem ir és nem siet beteg férje ápolására? - kérdi az ellentétbe
               ugorva át: a hála érzetéből a szemrehányáséba.</p>
            <p>Az ifju félrefordult, nehogy gazdája olvasson az ő arczvonásaiból.</p>
            <p>- A mi asszonyunk, jó uram, - mondja szavakat keresve - ugy látszik, maga is nagy
               beteg, vagy nem kapta meg leveleimet, mert mind ez ideig semmi választ nem küldött.
               És Hartyáni elpirult, mert a jámbor gazdájának nem mondott igazat, mert Dobó
               Krisztina irt, csakhogy a levelek teli voltak szemrehányással és vádakkal férje
               könnyelműségeért; ezért nem tartotta helyesnek, hogy azokat beteg gazdájának
               bemutassa.</p>
            <p>- Különös - mond Balassa félkönyökre támaszkodva - ha maga nem irhatott, irathatott
               volna és tudósithat vala legalább egy pár sorral kedves gyermekünkről.</p>
            <p>- Nyugtassa meg magát kegyelmed, jó uram, - mondja részvéttel az ifju ember - Eger
               messze van ide és háboros időket élünk, a midőn a levelek érkezése nem biztos.</p>
            <p>- Már több mint egy éve, hogy távol vagyunk hazulról; most már, hogy a tavasz
               beköszöntött, erőimet én is visszatérni érzem, ha fölkelhetek, első utunk Egerbe
               lesz.</p>
            <p>- Igaz, de -</p>
            <p>- Nos, mit de? Csak látnom kell végre feleségemet és gyermekemet! - mondja
               indulatosan a beteg.</p>
            <p>- Ne induljon fel kegyelmed, jó uram, de azt gondoltam, hogy az Egerbe utazás nem
               igen válnék javunkra, miután a fiskus mindenütt keresteti kegyelmedet.</p>
            <p>- Mit bánom én? - kiált fel a beteg tőle most alig várható erélylyel - ha a velenczei
               ólomfedelü börtönökbe vetnek is! Nekem látnom kell kis fiamat, ha mindjárt halálom is
               következnék utána!</p>
            <p>Hartyáni egy sóhajtassal hagyta oda a szobát, mert belátta, hogy gazdája erős
               szándékát meg nem változtathatja.</p>
            <p>Nem is változott az meg; pár hét mulva, a mint Balassa annyira felépült, hogy lóra
               ülhetett, már utban voltak Eger felé.</p>
            <p>A tornáczon egy kis, két-három éves fiucska játszadozott; falovát, a melyen ült,
               erősen biztatta rohamra, a török ellen.</p>
            <p>Balassa azonnal felismerte, hogy az az ő kis Jánoskája, vagy Musztafája; mint a
               gyermeket tréfából nevezé. (Ebből csinálták ellenségei a török vallásra nevelés
               vádját.)</p>
            <p>Balassa a kis fiut ölébe vette, össze-vissza csókolgatá, miközben egyre kérdezgette
               tőle:</p>
            <p>- Hát már nem ismersz, édes kis fiam, kis Musztafám? Hiszen én vagyok a te édes
               atyád!</p>
            <p>A kis fiu húzódozott a meghagyott bozontos szakállu és beesett arczu férfiu elől; az
               ő rövid emlékezetéből egy hosszu év minden vonást eltörlött.</p>
            <p>- És most vezess, gyermek, édes anyádhoz. Ugy-e beteg szegény és szomoru?</p>
            <p>- Nem szomoru biz az - mondja a kis fiu - az a Gáspár bácsi van nála, a ki nekem ezt
               a szép falovat vette. Azt igérte - folytatja a csacska gyermek - hogy csak nőjjek
               meg, majd veszen olyant is, a melyik futni és nyeriteni tud.</p>
            <p>- No csak vezess be - mond Balassa elkomorodva és a gyermeket kézen fogva.</p>
            <p>Beléptek a vendégszobába, melyet a beköszöntött est már alig világitott meg.</p>
            <p>Az egyik ablakfülkében ott ült Dobó Krisztina egy kifent bajuszu, délczeg ifjuval
               bizalmas közelségben.</p>
            <p>- Mama! - kiáltja a gyermek - ez az idegen ur azt mondja, hogy ő az én édes
               atyám.</p>
            <p>A turbékoló galambpár felállott és Krisztina néhány lépést tett Balassa felé. Arcza
               egyszerre vörös lett az indulattól s szemöldökei összevonultak.</p>
            <p>- Nem jól mondja, gyermekem; a te atyád régen eljátszotta atyaságát - mondja
               szenvedélyes hangon Dobó Krisztina.</p>
            <p>- Krisztina! Az égre, minő beszéd ez? - kiált fel tántorogva Balassa.</p>
            <p>Még gyönge volt s a hosszu ut is megviselte; egy karszékhez kellett fogódznia, hogy
               el ne essék.</p>
            <p>- Bocsánat asszonyom - mondja az ifju ember süvege után nyulva - itt nehezen lesz
               reám szükség.</p>
            <p>- De csak maradjon kegyelmed Pethő Gáspár uram - mond indulatosan Krisztina - nincs
               reá semmi okom, hogy a mi dolgunkat épen kegyelmed előtt eltitkoljam. Az én kis fiam
               igen jól fejezte ki magát: ez az ur csakugyan idegen ebben a házban és nincs itt
               többé semmi keresete!</p>
            <p>- Oh Krisztina, te tudsz mondani ilyesmit?! - kiált fel Balassa mély
               megindulással.</p>
            <p>- Nem én mondom; az egész ország mondja - folytatja indulatosan a szép asszony; -
               mondja a törvény, mondja a biró!</p>
            <p>- Ha vétkeztem, csak benned és általad vétkeztem - mond Balassa tompán és lesütött
               fejjel.</p>
            <p>- Ugyan ugy-e? - kérdi gúnyosan Dobó Krisztina. - No mindjárt mutatok én kegyelmednek
               egy csomó dokumentumot, melyek ellenkezőt bizonyitanak s melyeket el nem tagadhat,
               mert mindenik a saját keze irása.</p>
            <p>Ezzel gyors léptekkel sietett a mellékszobába, honnan nemsokára gyertyával és egy
               iratcsomaggal tért vissza. Ez utóbbit mérgesen csapta oda Balassa elé.</p>
            <p>Ime itt vannak a kegyelmed szép poémái, melyeket titkon Ferencz bátyámnál hagyott
               volt: ezek közül csak egyetlen egy van a Dobó Krisztina nevére; ellenben igen sok
               szól a „szép Juliákhoz”, Annákhoz, Coeliákhoz, Zsuzsánnákhoz és Isten tudja kikhez, a
               kiket kegyelmed még házas korában is versekkel, ajándékokkal keresett fel, drága
               kövekkel kirakott arany násfákat és kereszteket küldözgetett nekik, mig a saját
               familiáját tönkre juttatta!... Nos hát, van-e még kegyelmednek valami szava
               hozzám?</p>
            <p>- Egyetlen szavam sincs! - mond Balassa az iratcsomagot magához véve - mert hogy a
               költő és az ember két külömböző lény: azt nem adatott mindenkinek megérteni. Nekem
               nincs több helyem e házban: de gyermekemet viszem, az az enyém! - fejezi be
               határozottan.</p>
            <p>Dobó Krisztina karjára ragadta a kis fiut.</p>
            <p>- Gondolja meg kegyelmed, hogy üldözött vad, kit a vármegye vagy törvényszék első
               embere bármely pillanatban börtönbe hurczolhat. Mi lenne mellette e gyermekből? A
               gyermek hét éves koráig törvény szerint az anyjáé; tisztitsa ki kegyelmed magát, mig
               a gyermek odáig nő, legalább a főbenjáró bűn vádja alól: és ha el tudja kegyelmed
               tartani, én e gyermeket visszaadom. A válópert meginditottam; azokat a hires
               verseket a szent szék olvasta már; bátran elviheti és dicsekedhetik vele
               kegyelmed!...</p>
            <p>- Elmegyek asszonyom és biztositom, nem térek e helyre vissza... Mindenben igazat
               adok... Csak egyszer engedje még megcsókolni kis fiamat!</p>
            <p>A mindenről lemondó kétségbeesésnek és bánatnak e megrenditő képe még Dobó Krisztinát
               is meghatotta. Elbocsátá a kis fiut s mig annak atyja egy hosszu néma csókban vett
               búcsút gyermekétől, felkiáltott.</p>
            <p>- Oh Balassa Bálint! Hogy mind ennek ekképen kellett megtörténni!</p>
            <p>Balassa némán bocsátá le kis fiát s roskadozó léptekkel távozott. Az ajtóból azonban
               visszafordult és komoly, jós hangon igy szólt Pethő Gáspárhoz:</p>
            <p>- Jól meggondold öcsém, a mikor ehhez az asszonyhoz szerelmetes szívvel közeledel!
               Mert az első urát megcsalta én érettem; te éretted megcsalt engem; s egy negyedikért
               hűtelen lesz majd te hozzád is!</p>
            <p>- Sohase gondoljon vele kegyelmed Balassa Bálint uram - felel Pethő Gáspár - mert én
               megbecsülöm az asszonyt, a mig megérdemli; ha pedig hűtlen lesz, meg tudom
               büntetni!...</p>
            <p>Balassa elbúsúlva hagyta oda felesége házát.</p>
            
         </div>
         <div type="chapter">
            <head>
               A bujdosó.
            </head>
            <p>„Jobb hát a darvakkal</p>
            <p> Vagy más madarakkal</p>
            <p> Elbujdosnom messzire,</p>
            <p> Elbujdosnom messzire.”</p>
            <p>Balassa.</p>
            <p> A királyi fiskus üldöző parancsát, melyben Balassa Bálintot fej- és jószágvesztő
               váddal terheli, megkapta minden vármegye. Az egykori kedves lantos-költőt, atyafiak
               és nem atyafiak, személyt és vagyont illető perekkel támadták meg és annyi rokon és
               szerető szív közül egyetlen egy sem akadt, a ki védelmezze.</p>
            <p>- Igy van az - sóhajtott fel a hibei rozzant udvarházba visszaérkezett Balassa - jól
               énekelte azt az egykori római költő, hogy a kit boldog korában sokan szeretnek,
               balsorsában ott hagyja mindenki.</p>
            <p>- Kegyelmednek, nagy jó uram, jószágai vannak Lengyelországban - mond nagy részvéttel
               Hartyáni - talán jó lenne általmennünk oda, a mig itt lecsendesedik a zivatar.</p>
            <p>- Hej, édes öcsém, ha olyan könnyü volna magyar embernek az édes hazáját odahagyni! -
               kiált fel keserüen a költő - csakhogy látod, én legalább ugy érzem, hogy sokkal
               többet ér ezen a földön, melyen atyáink csontjai porlanak, melyért saját vérünket
               ontottuk, meghalni, mint az idegenben élni!...</p>
            <p>És mégis meg kellett lenni, mert még e beszélgetés napján finom hajtásu, illatos, de
               aláirás nélküli levélke érkezett Bécsből, mely biztos eredményü közbenjárást igér, de
               azt tanácsolja, hogy egy időre hagyja el Magyarországot.</p>
            <p>Balassa beszólitá iródeákját.</p>
            <p>- Édes öcsém, Hartyáni - mondja ennek indulattól remegő hangon - levelet vettem
               Bécsből, melynek tanácsára még ez éjjel bujdosásra kell indulnunk. Azért, édes öcsém,
               azonnal fogj a podgyászoláshoz; a peres ügyekre vonatkozó iratokat rakd be a
               málhákba, a többit pedig hagyd idekinn az asztalon, mert azokat elégetem.</p>
            <p>- Azokat a szép vitézi énekeket is, jó uram, meg azokat a szép szerelmi dalokat,
               melyeket ország-világ dalol? - kérdi megütközve a fiatal ember.</p>
            <p>- Azokat legelőször, édes fiam; ezek szereztek nekem legtöbb szégyent és bánatot!</p>
            <p>Hartyáni fejcsóválva távozott és hozzá látott a munkához.</p>
            <p>Balassa Bálint pedig leült iróasztalához és ugyanazon órában, midőn költeményei
               elégetését elhatározta, irta meg legszebb búcsúkölteményét.</p>
            <p>Hű iródeákja, ki darabonként hordotta be a tüzre szánt iratokat, meg-megállott költői
               bánatában elmerült gazdája háta megett és egy-egy versszakot leolvasott a
               halhatatlan elmeszüleményekből.</p>
            <p>Az elsőben hazájától bucsuzik.</p>
            <p>„Oh én édes hazám, te szép Magyarország!</p>
            <p> Ki kereszténységnek viseled paizsát</p>
            <p> Viselsz pogányvérrel festett éles szablyát</p>
            <p> Vitézlő iskola, immár Isten hozzád!”</p>
            <p>Igy kezdődött a szép költemény, melyet költője nagy kerek betükkel vetett
               papirra.</p>
            <p>Midőn Hartyáni ujra visszatért, a költeménynek utolsó versszakát is olvashatá:</p>
            <p>„Ti pedig szerzettem átkozott sok versek,</p>
            <p> Búnál kik egyebet nékem nem nyertetek,</p>
            <p> Tűzben mind fejenként égjetek, veszszetek,</p>
            <p> Mert haszontalanok, jót nem érdemeltek!”</p>
            <p>Egy később irott költeményben, mely Krisztinához volt intézve, Hartyáni ezt
               olvasá:</p>
            <p>„Szenvedj te is értem, hogyha én szenvedtem,</p>
            <p> Verjen meg az Isten méltán is érettem,</p>
            <p> Ne csalhass több szívet,</p>
            <p> Itten érjen véget</p>
            <p> Álnokságod értem.”</p>
            <p>- Szíts tüzet a kandallóba, édes fiam, Hartyáni! - kiáltja az ifjura, midőn az ujra a
               szobába lépett. - Hadd hányjam tűzre ezt a sok haszontalan papirost!</p>
            <p>- De hát, édes jó uram - veti ellen az ifju - miért égessük el ezeket a szép
               verseket? Hiszen csak ir kegyelmed, a mint látom, ezután is!</p>
            <p>- Ne okoskodjál, édes fiam. Én tudom, mit művelek. Szítsd fel csak azt a tüzet a
               kandallóban, ha mondom!</p>
            <p>Hartyáni felszította a tüzet és azután eltávozott, de pár percz mulva visszatért
               jelenteni, hogy minden készen van az elutazásra. Valami csomagot rejtegetett
               rókaprémes mentéje alatt.</p>
            <p>Balassa összenyalábolta az asztalon lévő iratokat.</p>
            <p>- Nesze fiam, vesd oda a tüzre, mondja, könyező szemekkel - ne olvassa őket többé
               rágalmazó világ.</p>
            <p>Hartyáni átvette az iratokat, de a mint letérdepelt a kandalló elé, a költeményeket
               kicserélte a hóna alatt becsempészett haszontalan iratokkal s ezeket dobta oda a
               lángok közé.</p>
            <p>- Igy! - mondja Balassa, bánatosan tekintve a hamvadó papirokra, - most már
               indulhatunk a jó Isten nevében!...</p>
            
         </div>
         <div type="chapter">
            <head>
               Hittéritő és lelkipásztor.
            </head>
            <p>„Csak egyedül nékem</p>
            <p> Nem szabad megférnem</p>
            <p> Örömöm hajlékában.”</p>
            <p>Balassa.</p>
            <p>Elment, elvándorolt, elbujdosott...</p>
            <p>Menekült az élet viharai elől és elment egész Danczkáig, innen Krakóba tért vissza,
               hol a magyarokat Báthori István uralkodása óta igen rokonszenvesen fogadták, hol
               közelebb lehetett édes hazájához és könnyebben vehetett hirt arról.</p>
            <p>Itt értesült Ferencz öcscse haláláról is, kit egy hadikaland alkalmával a tatárok
               összevagdaltak.</p>
            <p>Jól mondják azt, hogy a csapás nem jön egymagában; rohamosan szokták azok egymást
               követni, kivált ha, mint Balassánál történt, egyetlen téves lépésre vihetők
               vissza.</p>
            <p>Még csak egy érintetlen birtoka volt: vallásos meggyőződése, hite, melynek alapját
               oly rendületlenül rakta volt le, még gyermekkorában hű lelki pásztora: Bornemissza
               Péter. Most már ez utolsó kincse után is kinyujták kezeiket ellenségei. Bécsből több
               névtelen s részben igenis neves levelet kapott, melyekben figyelmeztették, hogyha
               protestáns marad, ügyében nem várhat semmi javulást; mig, ha katholika hitre tér át,
               jószágait legalább fia számára megmentheti. Hála Istennek, még ma is sok vallásos és
               keresztény érzelmü ember van Magyarországon: annál kevesebb a szenvedélyes
               felekezeti érzelmü. Három század megtanitotta a nemzetet, hogy Jézus vallásának
               valódi elve éppen az egymás iránti szeretetben fekszik; és a dogmák apróbb
               eltéréseiért, kivált egy kis nemzet tagjainak, egymást gyülölni nemcsak hiba, hanem
               valódi nemzeti bűn. Egész világra kiható, elvitathatlan dicsősége a magyar nemzetnek
               e vallásos türelem. Balassa korszakában mindez másként volt: akkor több volt a
               felekezeti és kevesebb az igazi vallásos ember; harczra lehetett vinni testvért
               testvér ellen, fiút atyja ellen a dogmák egyetlen betűjeért; mig a valódi benső
               vallásos érzelem nagy mértékben alászállott és mindenütt kereste kielégitését, csak
               ott nem, a hol keresni kellett volna: az emberszeretetben. Mindezt csak azért kellett
               röviden megemlitenünk, hogy megérthessük Balassa küzdelmét az ujabban fölvetett
               kérdésben.</p>
            <p>És most e vallásos meggyőződés szembe lett állítva azzal az atyai érzelemmel, melyet
               egyetlen kedves gyermeke iránt táplált. Föl volt vetve a kérdés: választania
               kellett. Vagy felvenni most élte delén egy oly felekezet hitvallását, melyet eddig
               utolsó betűjében is folyvást ostromolni hallott: vagy végkép lemondani arról, hogy
               gyermeke örökölje ősei vagyonát és ne legyen saját hazájában földönfutó.</p>
            <p>Balassa lelke oly tévelyekbe jutott, melyekből önerején nem érezte magát elég erősnek
               kivergődni. Sokáig tünődött, mitevő legyen, mig végre eszébe jutott, hogy él még egy
               férfiu, kinek nevét ajkai mindig tisztelettel szokták fölvenni; kitől ifjusága egész
               szelleméletét öröklé, egykori nevelője, a most már agg lelkész, Bornemissza Péter.
               Gyorspostát küldött tehát hozzá egy levélben, melyben lefesté lelke hánykódásait és
               Istenre kérte, hogy ha még érez magában annyi erőt, jelenjen meg az általa kijelölt
               lengyel határszéli faluban, hogy mielőtt magát végleg elhatározná, tanulságot
               meritsen bölcs tanácsaiból. Szerencsére az agg lelkész, a mint ő maga is tudta, felső
               Gömörben mulatott és igy nem volt nagy a távolság, mely akadályozta volna, hogy a
               kedvező tavaszi időben kivánságát teljesíthesse.</p>
            <p>Megszállva a kijelölt, meglehetősen nyomorult hegyaljai helységben, minden este
               kisétált a Krakó felé vezető országutra, hol kellemes emelkedésü halmon, nehány
               óriási fenyü állott; alólok gyönyörü kilátás nyílt a Kárpátok egész vonalára, melyek
               ormai, mint óriási kerités választották el hazájától. Itt szokott ülni egész addig,
               mig az éj beköszöntött, várton-várva lelkének megbizottját, ki az uttalan pusztából,
               melyben gondolatai tévelyegtek, megmutassa neki a vezércsillagot, mely után indulnia
               kell.</p>
            <p>Egy ily kirándulása alkalmával oly sokáig maradt ott, hogy a telihold már fölkelt a
               Kárpátok hóboritotta ormai közül és bübájos fénynyel árasztotta el a regényes
               vidéket.</p>
            <p>Ott ült kedvencz nyugvóhelyén gondolataiba mélyedten és szemeit az utra szegezve:
               midőn egyszerre ugy tetszett neki, mintha a hold sugarai által körülárasztva,
               fáradtan ügető nehéz lovon egy óriási alak közelednék, mely minden lépéssel nagyobbá
               és nagyobbá vált előtte, a mint sötét öltönyével ellentétben válláig aláhulló ősz
               fürtei és ezüst szakálla, mint valami glória ölelték nemes arczát körül.</p>
            <p>Ő volt; ki is lehetett volna más; az agg szónok és költő, a tiszteletreméltó
               Bornemissza Péter.</p>
            <p>Örömteljesen ugrott fel fekhelyéről és sietett az utra alá, hogy régvárt vendégét
               lováról leemelje.</p>
            <p>Az öreg ur meglepetve kiáltott föl:</p>
            <p>- Te vagy, valóban te vagy, édes fiam Bálint?</p>
            <p>- Én vagyok, atyám, oly régen és epedve várlak - mondja Balassa - ha nincs ellenedre
               és elég erőt érzesz pár száz lépést gyalog tenni meg a faluig: szolgád bevezetheti a
               lovakat, mi pedig gyalog tehetjük meg e rövid utat, a kellemes tavaszi est
               hüsében.</p>
            <p>- Te mondád! - felel vidáman a lelkész, miközben Balassa segélyét alig véve igénybe,
               öreg paripájáról leszállt és Balassát karjaiba zárta. - Oh, még nem vagyunk annyira,
               hogy pár száz lépést gyalog meg ne tudnánk tenni. János, menjen kend előre, -
               folytatja öreg legényéhez. - Kend ugy is tud lengyelül, megkérdheti, hogy Balassa
               uram melyik házban van szállva.</p>
            <p>- Könnyen megkapja kend, János gazda - mondja Balassa - az egyetlen zsindelylyel
               fedett ház az e nyomorult községben.</p>
            <p>A lovak tovakoczogtak és Balassa magára maradt egykori nevelő-atyjával.</p>
            <p>- Oh, mennyire háladatos vagyok, kedves atyám, hogy e fáradságos utat megtetted
               érettem! Ne itélj meg érte, a haldokló kapkod fűhöz-fához és az én lelkem haldoklik,
               mint az őszi széllevél, melyet helyéről leszakitott a vihar és tétova forgat a levegő
               égben. - A fenyőfák alatt megállottak és Balassa röviden előadta azokat a
               kisértéseket, melyeket közelebbről hite ellen intéztek, számitván atyai szíve
               gyöngeségére.</p>
            <p>- Érzem, atyám és nem is tagadom el bünös voltomat - folytatja azután a teljes lelki
               megalázkodás hangján. - Gyermekkorom óta két egymással ellenkező természetet
               ismertem fel magamban, melyek egyike jóra intett, másika rosszra vezetett. Földi
               kincsek után nem igen áhitoztam; a más jószága után nem igen nyujtám kezemet; és ha
               néhanapján ki is tört belőlem az ilyen bünös birtokvágy: volt elég lelki erőm, hogy
               azt meg tudjam fékezni. Őseimnek és atyámfiainak hajlandóságát e tekintetben nem
               örököltem; sőt más emberek boldogulásának, dicsőségének sem valék irigye soha.</p>
            <p>- Nem is emlékezem, hogy ifju korodban ilyesmiben kaptalak volna - mondja
               utángondolva az agg lelkész.</p>
            <p>- Főhibám - folytatja Balassa - melyet talán nem is atyámtól, hanem egyenesen Ádám
               apánktól öröklék, hogy szívem gyenge volt; a szépet mindig szerettem és mint amaz
               ősünk egykor a paradicsomban, az asszonyi csáb szavainak nem igen tudtam
               ellentállni.</p>
            <p>- Megkapta büntetését az is, midőn kiüzetett vala a paradicsomból - mondja a
               tiszteletreméltó Bornemissza.</p>
            <p>- Nem akarom, atyám, szépiteni a dolgot: gyönge és hibás valék, de talán mérték
               felett is megszenvedék érette. Azt hiszem, hibásabbnak is látszom, mint a minő
               valósággal vagyok; mert azokba a szerencsétlen viszontagságokba, melyekbe hánykodó
               életemben az isteni végzés besodort, nem mindig önszántamból jutottam...
               Emlékezhetel, szent atyám, hogy még gyermekifju valék akkor, midőn atyám
               szigorúsága miatt elhagyám a szülői házat. Vándorlásom útja Somoskőre vezetett és itt
               láttam meg először Losonczy István özvegyének leányát, Annát, ki jó és szép volt,
               mint bármely mennybeli angyal.</p>
            <p>- Ne vétkezzél, e földön csak emberek laknak.</p>
            <p>- Ez a kedves leány ragadta meg először szívemet, melynek igaz hajlandósága,
               szerelme, még ma is tart, midőn sokat szenvedett fejem hajszálai őszülni kezdenek. Őt
               énekeltem meg „Julia” név alatt száma nélküli versemben: de mint ezekben, ugy
               szívemben sem volt, talán egyetlen esetet kivéve, vétkes gondolat ő irányában soha. E
               titkos érzéssel szívemben hagytam el a somoskői várat, hogy bár álnév alatt
               atyámfiát, a hires Dobó Istvánt fölkeressem és neki szolgálatomat felajánljam. Bár
               sohase mentem volna oda; mert itt jutottam mint tapasztalatlan ifju ember annak a
               gonosz asszonynak körmei közé, ki még megérkezésem éjjelén csábitó szerelmével
               körülhálózott és ekképen életem szerencsétlenségének lett okozója.</p>
            <p>- És te nem ismeréd Dobó Krisztinát, unokatestvéredet?</p>
            <p>- Nem atyám, egyikünk sem ismerte a másikat; én legalább, ki mindjárt a következő
               napon nehéz betegségbe estem, csak több hét mulva tudtam meg azt, hogy ki ő, midőn
               már minden késő volt. Ekkor megdöbbentem s lelkem mélyében elhatározám, hogy
               menekülni fogok a csábitó asszonytól, de nem is volt szükség a menekülésre, mert
               atyám balsorsa, kit fejvesztő perbe fogtak, hozzá és innen Bécsbe szólitott fel, hol
               éppen Krisztina férje, Várday Mihály, azon feltétel alatt, hogy atyám életét és
               vagyonunkat csak ugy menthetem meg, egy második ritka szépségü nő karjaiba vetett,
               kinek nagy befolyása volt az udvarnál és kit Susanne herczegnő czimen ismertem meg.
               Nem tagadom, hogy az atyámért hozott áldozat nem okozott nagy fájdalmakat nekem, mert
               ez a bizonyos herczegnő olyan szép volt, hogy hozzá hasonlót alig láttam
               életemben.</p>
            <p>- Szegény atyádért tetted - mondja engesztelékeny hangon az agg lelkész.</p>
            <p>- Ne légy túlkegyelmes, atyám. Én nyiltan bevallom, hogy egy ilyen szép nő közelsége
               mindig bünös lángba hozta véremet s habár sohasem indultam meg magam a csábitásra,
               mindig elég gyönge voltam arra, hogy magamat elcsábittatni engedjem. A pozsonyi
               koronázás alkalmával és valószinüleg csakugyan a herczegnő befolyásával megmentvén
               édes atyámat, Egerbe, Ungnád Kristóf keze alá küldöttek le és itt, mint ennek
               hadnagya, ki időközben Losonczy Annát vette nőül, emberül vitézkedtem számtalan
               csatában a törökkel, mig végre a hatvani vásárfelveréskor fogságra jutottam. Egy szép
               török leány, Fatime nevű, mentett ki onnan, ki engem megpillantván, belém szeretett:
               szégyennel vallom be, én is engedtem a szép szónak, de csak addig, míg a várból
               kijutottunk; akkor őszinte vallomást tettem előtte, hogy nem szerethetem s magammal
               sem vihetem. Sajnáltam a derék leányt; viseltem is lelkemen érette a szemrehányást;
               de később megtudtam, hogy a budai basa háremébe jutott, hol talán föltalálta
               boldogságát. Visszajutván Egerbe, nem tudtam elviselni az én drága Juliám
               közellétét, ki annál veszélyesebb volt szivemre nézve, mivel angyali jósága
               kifogyhatatlan volt irányomban; ellenben szerelmemnek még gondolatát is
               visszautasitotta. Békesy erdélyi hadjáratához csatlakoztam tehát és itt, mint tudod,
               halálra voltam itélve s a pallostól három szép leány, Csáky Borbála, Bebek Judit és
               Morghay Kata menték meg szegény fejemet, kiknek nevét énekeim között szintén
               feltalálhatod. Bár ne tették volna; mert fogságomból szándékos kaczérsággal és
               titokban ujra Dobó Krisztina mentett ki, kit én Ungnádnénak vélvén, élet-halál között
               üldöztem a Tisza egyik révéig, hol helyette ujból Krisztinát találtam s ennek csábitó
               karjai közül ki nem tudék többé szabadulni, mig Dobó Ferencz beleegyezésével, sőt
               sürgetésére a sárospataki templomban össze nem eskettek. Ime, ezek voltak az én
               viselt dolgaim, atyám, melyekből láthatod, hogy gyarló voltam, mint ember, de
               gyarlóságom nagyobb volt bűnömnél.</p>
            <p>- Bizonynyal mondom, nehéz dolgok ezek, édes fiam - mondja az agg Bornemissza Péter
               övig érő szakállát végig simitva - az Isten sokszorosan próbál meg téged, mint az
               egykori Jóbot.</p>
            <p>- Mit tegyek? - kérdi Balassa, mig szemeibe könyek gyültek. - Nem elég, hogy magam
               földönfutóvá vagyok téve, a kaján irigység most szegény gyermekemre veti ki
               hálóját.</p>
            <p>- Fiam - mond az agg lelkész megindult hangon és jobbját Balassa vállára téve - az
               Isten nem rontja el a töredezett nádat; megszámitotta titkon hullatott könyeid minden
               cseppjét és felold téged mennyei hatalmával minden vád alól, ha a természet ösztönét
               követve, mint atya cselekszel.</p>
            <p>- És elhagyjam hitemet, meggyőződésemet - kérdi idegenül Balassa.</p>
            <p>- Azt nem; de megmented gyermekedet. A hit és meggyőződés keblünkben mélyen elásva
               fekszik, mint az ércz a hegyek gyomrában; és ha szentül megőrizted ott, az ördög
               hatalma annak erején megtörik. De te ellenségektől vagy körülvéve minden oldalról és
               bünöd nem lesz nagyobb, mint Péter apostolé, midőn az urat megtagadta. Ő csak
               félelemből tette azt, mit te atyai szeretetből fogsz megtenni és később mégis ő lett
               az az erős kőszikla, melyen a hit vára fölépült. Van erő és hatalom, mely előtt a
               gyönge embernek meghajolni kell, mint tölgy meghajlik a szélvész előtt, de hogy
               azután fejét annál büszkébben fölemelhesse. Csak egyre figyelj, édes fiam: ravasz
               ellenséggel van dolgod; jól köss vele, hogy jól oldhass; különben hasztalan tennéd
               meg ezt az áldozatot.</p>
            <p>- Oh mily nagy sulyt vettél le lelkemről, drága atyám! - mondja Balassa áradozva -
               lelkem már maga előtt látta az örvényt, és egy oldalról sem mutatkozott a menekülésre
               ut!</p>
            <p>- Hozd meg ezt az áldozatot fiadnak és szolgálj szived szerint szerencsétlen
               hazádnak: az Ur belát a vesékbe és nem itél a külső után, melyet balsorsod vas
               kényszerüsége szabott reád.</p>
            <p>- Köszönöm, atyám - mond megkönnyebbülten Balassa - lelkemet adtad vissza s én azt
               fiam és hazám javára ide s tova az Ur kezébe teszem le, szentül és megtisztulva.</p>
            <p>- Amen! - mondja ünnepélyesen az agg lelkész és a hazai dolgokról beszélgetve,
               könnyebbült szivvel haladtak be a faluba.</p>
            <p>Pár napig mulatott az öreg Bornemissza Péter a csendes falu magányában; azután
               érzékeny bucsut véve, visszafelé vette utját, követve Balassától, kitől csak a
               határon túl vált el, midőn ez Érsekujvárnak vette utját, hogy ott magát, mint a
               katholika hitre áttérő bejelentse. Azután vissza kellett térnie, mert hazájában még
               üldözött vad volt és Krakóban el kellett rendeznie dolgait, mielőtt a hadjárat
               megindulna.</p>
            
         </div>
         <div type="chapter">
            <head>
              Az eltört vándorbot.
            </head>
            <p>„Hiszen atyám ú g y akartam, hogy i g y legyen!”</p>
            <p>Balassa utolsó szavai.</p>
            <p> Az ezerötszázkilenczvennegyedik év tavaszán végre hirül vette, hogy tekintettel az ő
               és atyja hadi érdemeire, a magyar király megtiltotta az ellene inditott kereset
               további folytatását; de egyuttal hirét vette annak is, hogy nagy készülődések folynak
               a török ellen és Bajts-nál hatalmas tábor gyül össze oly czélból, hogy Esztergom
               várát a törököktől visszavegye.</p>
            <p>E levelek felolvasása után arcza felvidult és élénken mondá a leveleket átnyujtott
               Hartyáninak:</p>
            <p>- Nos, fiu, végre itt van utolsó czélja életemnek! Ha a sors megtagadta tőlem, hogy
               hazámban nyugodtan élhessek: ime, most megadta rá az alkalmat, hogy vitézi módon
               meghalhassak hazámért. Végy pénzt magadhoz és himeztess nekem hadi zászlót, fehéret,
               milyenre megtámadott nevemet, becsületemet, halálommal tisztázni akarom; de ne
               legyen rajta a Balassa-czimer, hanem Szt. Dávid királynak, a lantosok védszentjének
               térden álló képe, a mint hymnust zeng istenéhez. Én pedig még holnap hozzáfogok a
               toborzáshoz és még megmaradt kevés pénzemből jókora lovas csapatot gyüjtök, hogy
               méltóképen jelenhessünk meg hazám védelmi harczában.</p>
            <p>E szándékát nagy buzgalommal hajtotta végre, és pár hét mulva már ott volt Bajtson,
               gróf Pálffy táborában. Midőn ennek magát és csapatát bemutatta, mely száz főnyi
               kemény lengyel dzsidásból állott: a vezér vállára tette kezét és élénken mondá:</p>
            <p>- Üdvözlégy atyámfia! Örömmel látlak itt országunk harczosai között, hol tudom,
               emberül fogod viselni magadat. Nem fogom elfelejteni, hogy megemlitsem nevedet ő
               felsége előtt, ki bizonynyal meg fogja jutalmazni hűségedet. Csak azon csudálkozom,
               miért nincs dandárod zászlóján őseid czimere és mit jelentsen rajta a szent Dávid
               király képe?</p>
            <p>- Azt majd a legközelebbi jövő meg fogja mutatni, nagyságos uram, - felel Balassa -
               ez az én védszentem. </p>
            <p>E pillanatban küldöncz érkezett Balassához, ki levelet nyujtott át neki. Balassa
               hirtelen átfutotta a levél sorait és keserű mosoly vonult el ajkain. Kutassy püspök
               és érseki helyettes megidéző levele volt az, törvénytelen házassága ügyében.</p>
            <p>- Ismét valami kellemetlen hir, kedves atyámfia! - kérdi részvéttel a mellette álló
               Thurzó György.</p>
            <p>- Nem, kedves barátom, - mondja keserű gunynyal a sokat szenvedett költő - hanem egy
               erős satyra: az esztergomi érsekség most idéz perbe azon ügyben, melyért a felség
               megkegyelmezett: most, midőn éppen harczba indulok, hogy véremet ontsam uj egyházam
               fejének székhelye visszafoglalására!</p>
            <p>És átnyujtá a levelet Thurzó Györgynek.</p>
            <p>- Hallatlan; - kiált fel ez, a hirtelen átnézett levelet Balassának visszanyujtva.<hi
                  xml:id="ftnref2">[2]</hi> Május negyedikén az egész magyar tábor már Esztergom
               alatt állott és nyolczvan faltörő ágyuval kezdette ostromolni a törökök uj erődjét,
               melyet a Szt.-Tamás-hegyre épitettek. Tizenhatodikán az erőd már a magyarság kezében
               volt.</p>
            <p>Tizenkilenczedikén fogtak a fővár ostromlásához, hol Balassa vitézeit lovaikról
               leszállitva, Thurzó csapatai közé osztotta be, melyek gyalogrohamra indultak a
               hatalmas vár sánczai ellen.</p>
            <p>- Mire e sietség, édes atyámfia? - kérdi Thurzó György, midőn Balassa kivont karddal
               melléje, a rohanók élére állott. Talán azt hiszed, hogy lóháton nem érhet utól a
               halál?</p>
            <p>- Csak Illés prófétának adatott, kedves atyámfia, hogy tüzes szekéren vitessék a
               mennyországba - mondja mosolyogva a költő.</p>
            <p>A csapat ostromlétráival megindult és az iszonyu ágyutüz között, melyről maga Thurzó
               azt irja, hogy „ezer puskánál, szakállosnál és taraczknál többet lőttek hozzá”,
               kétségbeesett rohammal tört a megrongált falak alá.</p>
            <p>Balassa mindenütt elől ment, nyomában a zászlót vivő Hartyánival s az iszonyu tüz
               által fogyton-fogyó csapatával.</p>
            <p>A golyózáporban egyszerre erős „jaj”-szót hallott Hartyáni s a következő pillanatban
               gazdáját látta összeroskadni. Odasietett és rémülve látta, hogy egy ágyugolyó
               gazdájának mindkét lábát elszakitá. Kezeire támaszkodva, valóban ugy térdelt ott,
               mint csapata zászlóján a szent király.</p>
            <p>A hű ifju magához intette a csapat egy pár harczosát és gazdáját dárdákra fektetve,
               szállittatá ki a harczi tűzből.</p>
            <p>Ott feküdt haldokolva Magyarország leghűbb fia és legelső lantosa; hű szolgáján kivül
               nem sietett ápolására senki. Nemsokára megjelent a tábori pap Dobakai jezsuita és
               vigasztalni kezdé.</p>
            <p>- Hiszen atyám, ugy akartam, hogy igy legyen! - felelt átszellemülve a költő.</p>
            <p>A következő perczben lovas legény állott meg a sátor előtt és egy kis levélkét
               nyujtott át a kisiető Hartyáninak Balassa számára.</p>
            <p>A haldokló kezébe vette a levelet s szemei mohón futották át a sorokat:</p>
            <p>„Csak e perczben érkeztem itt táborzó férjemhez és hallám kegyelmed szomoru esetét.
               Azonnal orvos után nézek és sietni fogok kegyelmed megvigasztalására, kit addig is
               Isten vigasztaljon. Losonczy Anna”.</p>
            <p>- Közel vagyok az éghez - mondja Balassa - angyalom már megjelent!</p>
            <p>Az Anna neve odatapasztá ajkaira - s arra lehelte ki lelkét.</p>
            <p>A hű Hartyáni gazdája mellé térdelt s könyüket hullatva fogta be szemeit.</p>
            <p>- Hol van Balassa? - hangzott a következő pillanatban a sátor nyilata előtt.</p>
            <p>Losonczy Anna volt.</p>
            <p>- Asszonyom - felelt zokogva a hű ifju - az ország legnagyobb költője és hü vitéze
               végképen eltörte vándorbotját és egy pillanat előtt kiszenvedett.</p>
            
         </div>
         <div type="chapter">
            <head>
             Utóirat.
            </head>
            <p>A többit krónikásaink mondják el.</p>
            <p>Pethő Gáspárné, Dobó Krisztina, - mint a jámbor Szamosközi irja - boldogtalan
               harmadik házasságát gyalázatos elválással és szerencsétlen halállal végezte.</p>
            <p>Dobó Ferencz egyenként veszté el hét gyermekét és az utolsó koporsójánál tette
               végrendeletét, melyben az általa üldözött Balassa Bálint fiát, Jánost teszi
               általános örökösévé. A végrendelet ezt illető része igy hangzik:</p>
            <p>„Mivelhogy pedig szegény Istenben elnyugodt hugom, Dobó Krisztina asszony, atyával
               anyával egy volt velem s ő néki több maradéka nincsen, az Balassy Bálinttul való
               fiánál, Balassy Jánosnál, azon tulajdon jó akaratomból és az atyafiui pietásnak
               zéllusából moveáltatván, az én holtom és in utrope sexu defectusom után,<hi
                  xml:id="ftnref3">[3]</hi> az megnevezött Balassy Bálint fiát, az néhai Dobó
               Christina asszontul valót, pro vero, legitimo et indubitato haerede et immediato
               successore meo hagyom és vallom, et in casu defectus seminis mei,<hi xml:id="ftnref4"
                  >[4]</hi> ugyan most pro succesore recognoscálom és hagyom.”</p>
            <p>A boldogtalan költő hamvai, bujdoklása helyén, Hibén feküsznek.</p>
            <p>Költeményein még ma is gyönyörrel halad végig a magyar szem.</p>
            
            <p>
               <hi xml:id="ftn1">[1]</hi> II. Balassa Bálintnál.</p>
            <p>
               <hi xml:id="ftn2">[2]</hi> Történeti valóság. Szerző.</p>
            <p>
               <hi xml:id="ftn3">[3]</hi> Mindkét nemü maradékaim kihaltával.</p>
            <p>
               <hi xml:id="ftn4">[4]</hi> „Igaz törvényes és kétségtelen örökösömtül és közvetlen
               utódomul” stb.</p>
         </div>
      </body>   
   </text>
</TEI>